L'accordo approvato dal Consiglio Europeo oggi a Bruxelles per il quadro di bilancio comunitario pluriennale 2014-2020 da 960 miliardi di euro comporta una riduzione di 12 miliardi di euro circa, ovvero dell'11%, in termini di impegni, rispetto alla precedente bozza di compromesso dello scorso 23 novembre, e di 34 miliardi rispetto al bilancio pluriennale per il periodo corrente 2007-2013 (che poteva contare su 994 miliardi di impegni e 943 miliardi di pagamenti). In termini di pagamenti, l'accordo prevede una cifra pari a 908,4 miliardi di euro, con una forbice molto larga, ai limiti dell'incongruenza, rispetto agli impegni; ma è stato l'unico modo per evitare il veto del britannico James Cameron, che si era posto l'obiettivo di una forte riduzione sui pagamenti. E' prevedibile, come hanno annunciato già i leader dei suoi quattro maggiori gruppi politici, che il Parlamento europeo cercherà di ridurre la forbice, sapendo che rischia di portare a nuovi scontri sulla chiusura dei budget annuali, quando le cifre impegnate non potranno essere interamente sborsate senza ricorrere a bilanci rettificativi. L'accordo, rispetto alla bozza del 23 novembre, prevede innanzitutto una riduzione di 14 miliardi di euro nel paragrafo 1 del bilancio, dedicato a ricerca, competitività, fondi di coesione e programmi di investimenti per le infrastrutture (compresi Galileo e Iter) e reti transeuropee (tlc, trasporti energia) del 'Connecting europe facility'. Il totale di questo capitolo passa da 139,543 miliardi di euro a 125,614 miliardi. Nel sottoparagrafo 1a su crescita e ricerca, i fondi per la 'connecting europe facility' vengono ridotti ulteriormente da 41,249 miliardi a 29,299 miliardi (di cui 10 miliardi verranno da un trasferimento dal fondo di coesione). Da notare comunque che, nonostante quest'ulteriore riduzione da 12 miliardi di euro, rimane un aumento del 40% rispetto al bilancio 2007-2013. Inoltre, l'accordo prevede esplicitamente un "aumento in termini reali" dei finanziamenti per il programma di ricerca comunitario horizon e per il popolarissimo programma Erasmus per la mobilità degli studenti. Nel sottoparagrafo 1b sui programmi di coesione, i finanziamenti vengono aumentati di 5 miliardi, passando da 320,148 miliardi a 325,149 miliardi di euro. Fanno parte di questo paragrafo due nuove iniziative: innanzitutto, un programma specifico per i paesi con la più alta disoccupazione giovanile da 6 miliardi di euro (3 dei quali verranno dal Fondo sociale europeo), e di cui l'Italia dovrebbe beneficiare per circa 420 milioni di euro. In secondo luogo, un pacchetto di stanziamenti aggiuntivi  per i paesi che sono stati più colpiti dalla crisi economica e finanziaria, a cominciare dall'Italia, che avrà 1,5 miliardi (ovvero 500 milioni in più rispetto alla proposta di novembre). Altri finanziamenti sono previsti per Grecia (1,375 mld), Spagna (1,824 mld), Portogallo (1 mld), e Irlanda (100 milioni di euro). Nel paragrafo 2 su 'crescita Sostenibile/risorse naturali', riguardante i fondi della politica agricola comune (Pac) e i programmi di sviluppo rurale, l'accordo prevede un aumento di 1,2 miliardi di euro rispetto al testo del 23 novembre. Si passa da 372,229 miliardi a 373,179 miliardi di euro. La parte relativa agli strumenti di mercato, nei fondi agricoli, resta invariata a 277,582 miliardi. C'è un pacchetto di aiuti aggiuntivi destinato a compensare almeno in parte i paesi più penalizzati dai tagli al settore, a cominciare dall'Italia, che si vede attribuire 1,5 miliardi di euro (500 milioni in più rispetto alla bozza di novembre); seguono poi Francia (1 mld), Austria (700 mln), Finlandia (600 mln), Spagna (500 mln), Portogallo (500 mln), Slovenia (150 mln), Irlanda (100 mln). Nel paragrafo 3, su 'sicurezza e cittadinanza' (politiche di asilo e immigrazione, gestione frontiere esterne, cooperazione di polizia e giustizia, salute pubblica e tutela dei consumatori), la riduzione è di un miliardo di euro tondo: si passa da 16,685 miliardi a 15,686 miliardi di euro. Nel capitolo 4 ("global europe"), riguardante il finanziamento delle iniziativa di politica estera comune, l'accordo prevede un taglio di 1,9 miliardi di euro, sempre rispetto alla bozza di novembre. In questo caso si passa da 60,667 miliardi a 58,704 miliardi di euro. Nel paragrafo 5, infine, riguardante l'amministrazione Ue, l'accordo prevede una riduzione aggiuntiva di un miliardo tondo di euro rispetto alla proposta del 23 novembre: si passa da 62,629 miliardi a 61,629 miliardi di euro. In tutto, rispetto alla situazione attuale, i costi dell'amministrazione saranno ridotti di 2,5 miliardi: un taglio da un miliardo, infatti, era già stato previsto dalla proposta originaria della commissione, mentre la proposta di novembre prevedeva una riduzione supplementare di 500 milioni. Un ultimo elemento importante è quello riguardante il sistema dei 'rimborsi', che nell'ultimo bilancio pluriennale erano stati concessi ad altri paesi (Germania, Olanda, Svezia e Austria), oltre che alla Gran Bretagna, il cui 'rebate', ottenuto dalla Tatcher negli anni '80, è praticamente intoccabile (può essere modificato solo all'unanimità) e che nel 2011 è stato pari a 3,6 miliardi. L'Italia voleva rendere il sistema più equo e omogeneo per tutti, come aveva proposto la Commissione europea. Non è proprio quello che ha ottenuto, ma vi sono dei cambiamenti importanti: i 'rimborsi' per Svezia e Olanda sono confermati ma vengono sostanzialmente ridotti rispetto alla bozza di novembre (l'Olanda passa da un miliardo e 150 milioni a 695 milioni di euro, la Svezia passa da 325 a 185 milioni). Il rimborso tedesco scompare, ma se ne aggiunge uno nuovo per la Danimarca (130 milioni di euro), mentre sarà eliminato progressivamente il rimborso austriaco (da 30 miliardi nel 2014, a 20 nel 2015, a 10 nel 2016). In compenso, la Germania, insieme a Olanda e Svezia, potrà beneficiare di una riduzione sul contributo Iva al bilancio Ue, che sarà limitato allo 0,15%. 

DAL 1° agosto apre al pubblico l'ipogeo dell'Egizio, la prima parte del nuovo museo in cui saranno conclusi i lavori di restyling. Per quella data lo spazio che si trova al di sotto del cortile del Palazzo dell'Accademia delle Scienze, in cui si sono creati nuovi volumi e che in futuro sarà dedicato all'accoglienza, alla didattica e ai servizi per i visitatori, verrà allestito in modo temporaneo. Ospiterà, in vetrine progettate per i soppalchi del primo piano (che là, infatti, saranno in seguito trasferite), il meglio delle collezioni. Sono reperti  -  sculture, vasi, oggetti, cimeli funerari  -  che verranno spostati dalle sale occupate dal cantiere per liberarle e permettere così la prosecuzione dei lavori. Sarà questa una sorta di prima inaugurazione, in attesa di quella definitiva, prevista fra due anni, a febbraio 2015, in concomitanza con l'Expo milanese. Verrà consegnata a inizio estate anche la manica Schiaparelli, quella che si affaccia su via Duse, destinata a ospitare, a progetto concluso, una caffetteria e un roof garden: al momento diventerà sede provvisoria degli uffici del museo. "Il 1° luglio si chiude la fase iniziale dei lavori, la seconda prenderà il via all'inizio di agosto con l'apertura alle visite della parte sotterranea  -  dice la presidente Evelina Christillin, in margine all'audizione in Comune cui è stata invitata ieri mattina, con la direttrice Eleni Vassilika, per parlare dei lavori in corso e della controversa esposizione delle mummie nel futuro museo  -  Riusciamo a non chiudere mai, nonostante il cantiere che avanza: l'unica eccezione si verificherà forse nella seconda metà di luglio, quando potrebbero essere aperti alle visite solamente la Tomba di Kha e lo Statuario, per consentire i trasferimenti dei reperti". A questo proposito, Christillin conferma che il 14 aprile si concluderà lo sgombero dal secondo piano dei dipinti della Sabauda, via via trasferiti nel Castello di Moncalieri in attesa dell'allestimento definitivo, il prossimo anno, della pinacoteca nella Manica nuova di Palazzo Reale. "Abbiamo rinnovato il "contratto dei servizi" con la Direzione regionale dei beni culturali e con le soprintendenze, per stabilire regole comuni sulla manutenzione e sui prestiti delle opere. Dagli uffici del Ministero, con cui si lavora in pieno accordo, ci hanno concesso massima libertà sul prezzo dei biglietti: ma noi siamo intenzionati, nonostante i tempi difficili, a non aumentarlo". La seconda fase dei lavori prevede gli interventi di rifunzionalizzazione e restauro architettonico e artistico dei piani primo, secondo e terzo delle maniche storiche di via Accademia delle Scienze e via Principe Amedeo, secondo il progetto di Isolarchitetti, con la collaborazione tra gli altri dello scenografo premio Oscar Dante Ferretti. Un progetto che comporta la spesa complessiva di 50 milioni di euro, di cui la metà viene erogata dalla Compagnia di San Paolo. Il resto è suddiviso tra Città (10 milioni), Regione (7 milioni), Provincia (3 milioni) e Fondazione Crt (5 milioni). 
Oggi 9 febbraio Flavio Lotti, candidato di Rivoluzione Civile , organizzatore della Marcia per la Pace Perugia-Assisi, sarà alle 11 al mercato di Pescia in piazza Mazzini, alle 14.30 a San Marcello Pistoiese al Bar Baccarini, alle 16 a Quarrata al circolo Arci Parco Verde degli Olmi, per un  incontro con le associazioni del territorio. Alle 18 a Prato in via Giuseppe Verdi 28 Flavio Lotti terrà un incontro pubblico dal titolo "Dichiariamo illegali guerra e povertà". Saranno presenti anche i candidati pratesi Aurelio Donzella e Tiziano Bonelli. Alle 11,30 in Largo Annigoni tutti i candidati di Rivoluzione Civile si presenteranno alla gente insieme all'europarlamentare dell'Italia dei Valori Niccolò Rinaldi. Il Pd sarà nelle piazze e nei mercati, con banchi e gazebo. Ecco dove: a Firenze in piazza  Bartali, dalle 10 alle 12, in piazza dell'Isolotto all'interno del Mercato dalle 10 alle 12 in via Gemignani dalle 10 alle 12 e dalle 16 alle 18in piazza Stazione. Dalle 10 alle 12 e dalle 16 alle 18 in via Finiguerra angolo con Via Palazzuolo,in piazza Dalmazia, in via Gioberti, in via di Novoli, dalle 10,00 alle 12,00 in piazza Ghiberti. Volantinaggi dalle 11,30 alle 13 in piazza Ciompi con Dario Nardella, dalle 9,30 alle 11,30 in piazza delle Cure con Rosa Maria Di Giorgi, Elisa Simoni e Achille Passoni. Gazebo del Pd saranno a Borgo San Lorenzo in piazza Cavour tutto il giorno, a Fiesole in piazza Mino dalle 10 alle 13, a Impruneta in piazza del Mercato dalle 10,30 alle 12,30, a Pelago dalle 10 alle 12 in via Vittorio Emanuele e a Scandicci dalle 9,30 alle 12,30 in piazza del Mercato, volantinaggio a Dicomano in piazza di Dicomano dalle 10.00 alle 12.00 con David Ermini, a Lastra a Signa dalle 8 alle 13 al Mercato e a Sesto Fiorentino dalle 16 alle 18 in via Cavallotti con Rosa De Pasquale. La Lega con Borghezio sarà invece a Siena alle 19 in Piazza Salimbeni  davanti alla sede del Montepaschi. 

Nel tardo pomeriggio di oggi, venerdì 8 febbraio, un'automobile si è  ribaltata in via del Pigneto. Alla guida dell'utilitaria un uomo anziano che ha perso il controllo del veicolo. La dinamica dell'incidente non è, al momento, ancora chiara. L'anziano è rimasto leggermente ferito alla mano e al volto e è stato portato via in ambulanza. Sul posto sono intervenuti vigili del  fuoco, polizia municipale e carabinieri. 

MILANO - E' Siena l'ultima semifinalista della Final Eight. I campioni uscenti, che a Milano vanno a caccia del quinto successo consecutivo in coppa Italia, piegano la resistenza di una coriacea Reggio Emilia che tiene botta per 37' abbondanti prima di alzare bandiera bianca (82-73). Domani la sfida a Sassari contro cui in campionato è arrivato un pesante -30. La squadra di Banchi va a corrente alternata (male i lunghi, Eze su tutti) e solo negli ultimi tre minuti riesce a piazzare l'allungo decisivo. Sugli scudi Brown (22 punti e 4 assist) e Moss (20 con 6/6 dal campo), ma le giocate più importanti, nel quarto finale, le confezionano Hackett (8 punti, 6 assist) e Janning (14). Siena domina a rimbalzo (35-23, 13-6 in attacco) ed è questa una delle chiavi del match oltre alla possibilità per Banchi di poter ruotare undici giocatori (in campo per pochi minuti anche Ress). Con Taylor in giornata no (10 punti con 5/15) e un americano nullo (James), Reggio fa un mezzo miracolo a tenere vivo il match fino alla fine. Merito di Brunner (20 punti e 7 falli subiti), Cinciarini (12 punti e 8 assist) e Antonutti (13). Che non bastano però a compiere l'impresa. PRIMO QUARTO  - Siena scatta forte, due liberi di Moss e una tripla di Brown (5-0 dopo due minuti), Antonutti segna sulla sirena dei 24'' e sblocca Reggio. Moss colpisce dall'angolo e poi da sotto (10-4), Janning allunga sul +7 (13-6), Menetti tira fuori Slanina (due falli) per Jeremic. Prima Cinciarini, poi Brunner e Jeremic, Reggio piazza un 6-0 e costringe Banchi al time out (15-14 a -3'36''). C'è Ortner per Eze, Jeremic sorpassa ma Moss infila la tripla e sale in doppia cifra. Persa di Reggio, Brown punisce dalla lunga, entra Hackett per Moss e c'è anche Cervi che va subito a schiacciare su assist di Cinciarini. Segna Taylor, Antonutti ruba e Cinciarini incassa (21-22). Due liberi di Brown, uno di Cervi, dopo 10' è parità (23-23). SECONDO QUARTO  - C'è Sanikidze per Kangur nel quintetto di Siena, Jeremic spara subito una tripla, Janning scheggia il ferro, Taylor spreca un contropiede. Si segna col contagocce, Brunner fa 2/2 dalla lunetta (25-28), Siena pasticcia, infrazione di 24'' e altra persa (8). Ferro di Brunner da tre, rientrano Moss e Brown e ritrova il campo anche Taylor. La Montepaschi si sblocca, segna Moss, intercetto di Hackett e tripla di Sanikidze, 5-0 e sorpasso (30-28 a -4'45''). Time out Reggio, Lechthaler punisce la persa, Siena passa a zona, terzo fallo di Slanina e due liberi di Moss. Si tira solo dalla lunetta, Slanina ne mette uno, Cinciarini lo imita, Lechthaler sbaglia da sotto e Antonutti dall'angolo piazza la tripla del sorpasso (34-35 a -2'46''). Banchi ci parla un minuto, ritorna Eze, Brown butta via un pallone e poi manda in lunetta Brunner (34-37). Ferro di Rasic da tre, Jeremic capitalizza dalla lunetta, Kangur colpisce da tre sulla sirena di metà corsa (37-39). TERZO QUARTO  - Subito tripla di Brown e penetrazione di Hackett, Siena  +3 (42-39). Segna Taylor in entrata ma arrivano uno dopo l'altro il terzo fallo di Antonutti e Taylor. Canestro di Brown allo scadere dei 24'', un libero per Cinciarini e persa di Eze che poi non tiene Brunner (42 pari a -7'05''). Siena fa confusione in attacco, terzo fallo di Hackett e persa di Kangur, Antonutti non perdona da tre la disattenzione difensiva e riporta avanti Reggio (46-49). Segnano Moss e Brown, poi due liberi di Brunner (salito a quota 16) che esce tra gli applausi, al suo posto Cervi. Si vede anche Ress. Janning riporta avanti Siena, Antonutti si alza e spara da tre contro la zona. Il quarto fallo di Cervi riporta in campo Brunner, liberi di Sanikidze, Cinciarini buca la zona in entrata, gioco da tre di Rasic e canestro di Brown. Siena è a +5 (62-57). ULTIMO QUARTO  - Tripla di Jeremic e Reggio è a -2, Taylor sbaglia due volte e finisce in panchina. Siena resta a secco per 2', la sblocca Janning. Si segna pochissimo, un libero di Ress muove il punteggio, Moss commette il quarto fallo, Brunner trova sulla sirena dei 24'' due punti d'oro (65-64). Slanina esce per falli, Jeremic non ha fortuna da tre, Hackett sbaglia un libero ma prende il rimbalzo e confeziona la tripla di Brown che vale il +6 (70-64 a -4'30''). Torna Taylor e riavvicina Reggio (72-68), rimbalzo d'attacco e canestro di Hackett, Janning da tre e Siena prova la fuga (77-68 a -2'37''). Brunner è l'ultimo ad arrendersi, la parola fine la mette Janning con una tripla. Siena è in semifinale. Montepaschi Siena-Trenkwalder Reggio Emilia 82-73 (23-23, 37-39; 62-57) Siena : Brown 22, Eze 2, Rasic 3, Kangur 3, Sanikidze 5, Ress 3, Ortner, Lechthaler 2, Neri ne, Janning 14, Hackett 8, Moss 20. All. Banchi Reggio Emilia : Jeremic 12, James, Taylor 10, Brunner 20, Antonutti 13, Veccia ne, Filloy ne, Slanina 3, Cervi 3, Silins, Deguara ne, Cinciarini 12. All. Menetti Arbitri : Sabetta, Sahin, Bettini Note  - Tiri liberi Siena 17/21 Reggio Emilia 18/24. Tiri da tre: Siena 11/29, Reggio Emilia 5/15. Rimbalzi Siena 35 (Kangur e Hackett 6), Reggio Emilia 23 (Brunner 5). Assist: Siena 16 (Hackett 6), Reggio Emilia 13 (Cinciarini 8) Leggi i commenti I commenti dei lettori 
NEW YORK - Negli Usa si registrano le prime vittime della micidiale tempesta di neve e vento abbattutasi sulla costa nord-orientale degli Stati Uniti. La polizia riferisce di un uomo di 74 anni morto dopo essere stato investito da un'auto che ha perso il controllo a causa della neve a Poughkeepsie, nello Stato di New York. Nel New Hampshire un uomo è morto a Auburn finendo contro un albero dopo aver perso il controllo del suo veicolo. In Canada erano già stati accertati tre morti: una donna ha avuto un collasso  mentre spalava il suo vialetto dalla neve, mentre due uomini sono  rimasti uccisi in incidenti stradali causati dall'intensa nevicata,  vicino Toronto. Che la si chiami 'Monster Blizzard' o Nemo, come il pesciolino arancione della Pixar, quella che si sta abbattendo su sette Stati Usa rischia di essere la tempesta di neve e vento più violenta dal 1978, quando la 'Great Blizzard' fece oltre 50 morti. Il numero di case, uffici e attività prive di corrente elettrica a causa della neve e dei forti venti è salito a 650mila. Sinora 70 centimetri di neve sono caduti su New England, Massachusetts e Rhode Island, mentre sono 60 quelli caduti nelle aree centrali del Connecticut. A Boston, secondo le previsioni, la coltre arriverà a 90 centimetri, superando il precedente record di 70 stabilito nel 2003. Per fronteggiare la tempesta, i governatori di cinque stati - Massachusetts, Rhode Island, Connecticut, New York e Maine - hanno dichiarato lo stato di emergenza, invitando la popolazione a restare in casa e a non mettersi in viaggio per nessun motivo. Nella notte di venerdì oltre 500 mila case e attività sono rimaste senza corrente. A New York e Boston vento e pioggia mista a ghiaccio imperversano dalle prime ore del pomeriggio, chiusi gli aeroporti (cancellati oltre 5300 voli), scuole, uffici pubblici e parchi. Il governatore Andrew Cuomo ha invitato i newyorchesi a "rientrare a casa e mettersi al sicuro, il più presto possibile". Ma non solo. La preoccupazione principale riguarda le zone che alcuni mesi fa sono state flagellate dall'uragano Sandy, soprattutto nel New Jersey e nello Stato di New York, dove sono attese onde alte fino a due metri che potrebbero provocare nuove disastrose inondazioni, colpendo una popolazione che ancora non si è ripresa dall'uragano di ottobre. E' massima allerta anche per il rischio di vasti blackout che potrebbero interessare centinaia di migliaia di famiglie: già nelle prime ore, almeno 500.000 persone sarebbero rimaste completamente al buio. La centrale nucleare di Plymouth, in Massachusetts ha subito uno spegnimento automatico, senza creare nessun problema o pericolo per la popolazione, garantisce la Nuclear Regulatory Commission. Il portavoce dell'impianto, Neil Sheehan, ha dichiarato che è stato dichiarato lo stato di evento straordinario, livello più basso nelle scala delle emergenze. Ha spiegato che il reattore si è spento senza alcun problema e che i generatori stanno fornendo l'energia che manca. In Massachusetts oltre 3mila case sono rimaste senza corrente a causa della tempesta. I disagi sono enormi. Detto degli aeroporti, anche la linea ferroviaria ad alta velocità gestita dalla società Amtrak è stata sospesa in molti tratti, mentre le autorità sono pronte a chiudere strade e ponti ove fosse necessario. A New York è allerta anche per i tunnel sotto i fiumi Hudson ed East River che collegano l'isola di Manhattan agli altri quartieri della Grande Mela. "Prepariamoci a una grande e potente tempesta", ha detto in diretta tv il sindaco di Boston, Thomas Manino, lanciando un appello alla responsabilità a tutti gli abitanti e assicurando come le autorità cittadine siano pronte a fronteggiare qualunque tipo di emergenza. Sempre a New York le autorità cittadine hanno poi approntato dei rifugi per accogliere i senza tetto e le persone che eventualmente rimarranno senza luce. Il governatore del Massachusetts, Patrick Deval, ha chiuso tutte le strade, cosa che non succedeva dal '78: e chi violerà il divieto - ha scritto in un'ordinanza - rischia fino a un anno di carcere, oltre a una salatissima sanzione. Nel Connecticut, il governatore Dannel P. Malloy ha vietato il transito sulle autostrade e schierato la Guardia nazionale per le emergenze. Un allarme allagamenti è stato emesso sulla costa nella contea meridionale di Fairfield e le autorità prevedono che più di 400mila case e aziende potranno restare senza corrente. Sinora 30mila sono al buio. Ieri i lavoratori non essenziali non si sono recati al lavoro, mentre scuole, college e tribunali sono rimasti chiusi. Tutti i voli sono stati cancellati dal pomeriggio all'aeroporto Bradley vicino Hartford. Nel Maine, un tamponamento ha coinvolto 18 veicoli a Cumberland, mentre gli uffici statali hanno chiuso in anticipo. Lungo la costa meridionale è prevista la caduta di 60 centimetri di neve. Nel New Jersey, il governatore Chris Christie, assicurando che lo Stato ha tutte le risorse per mantenere in sicurezza strade e ponti, ha chiesto agli abitanti di non lasciare le proprie case. Su parte delle coste sono attese onde alte oltre 3,5 metri. Le cittadine di Brick Township e Toms River, duramente colpite dall'uragano Sandy, hanno emesso ordini di evacuazione volontaria dalle zone che ancora si stanno riprendendo. Tra le aree già colpite anche Newark, dove vivono oltre 275mila persone. Il nome Nemo. In generale sono soltanto gli uragani ad avere un nome, maschile o  femminile, mentre i blizzard, le tempeste di neve, sono anonime. Non  questa volta, per effetto della rete e soprattutto di Twitter. Nemo è  stato anche 'adottato' dal sindaco Mike Bloomberg, sull'account  ufficiale del comune di New York. 
Una corte cilena ha ordinato la riesumazione dei resti del poeta Pablo Neruda. Lo rende noto la fondazione intitolata al premio Nobel. La richiesta era stata avanzata alla fine del 2011 dai comunisti cileni per effettuare dei test per accertare se Neruda fosse stato ucciso o si spense per un cancro alla prostata come riporta il certificato di morte, datato 23 settembre del 1973 (solo 12 giorni dopo il golpe di Augusto Pinochet). Il poeta è sepolto insieme alla moglie Matilde a Isla Negra  a 100 km ad ovest da Santiago. Il giudice cileno, Mario Carroza, ha disposto la riesumazione nell'ambito dell'inchiesta iniziata due anni fa. A rilanciare i sospetti che Neruda fosse stato eliminato dagli uomini di Pinochet c'è l'accusa del suo autista, Manuel Araya, secondo il quale il poeta fu ucciso con un'iniezione letale mentre era ricoverato in una clinica di Santiago. 
