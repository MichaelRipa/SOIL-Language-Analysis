
"Il coworking gode della migliore strategia di marketing che si possa immaginare: la felicità". Ne è convinto Massimo Carraro, fondatore di Cowo, la più estesa rete di coworking d'Italia, che da qualche mese ha inaugurato uno spazio anche nella sede della Cna di Parma. L'iniziativa è stata presentata martedì pomeriggio negli uffici dell'associazione di categoria, in via La Spezia, a pochi giorni dall'inaugurazione di On/Off, il laboratorio di coworking promosso dal Comune di Parma . La filosofia del lavoro condiviso sta contagiando la città e non solo: da poco anche il municipio di Salsomaggiore ha strizzato l'occhio ai "coworkers" . La Cna ha deciso di aderire al network Cowo (che a Parma ha già una base alla Startup Lavoro di vicolo San Tiburzio) mettendo a disposizione "alcune aree rimaste libere dopo la ristrutturazione dello scorso anno", ha spiegato Andrea Mareschi, che gestirà il progetto insieme a Federica Gambetta. L'associazione offre a liberi professionisti, imprenditori e qualunque altro lavoratore ne abbia bisogno, una stanza, una scrivania e la connessione a internet in cambio di una tariffa mensile, che sarà in vigore da gennaio. Per ora l'unico coworker già presente farà il primo rodaggio gratis fino a fine anno. "Ho iniziato da una settimana",  racconta Tommaso Vidus Rosin, illustratore 35enne di Portogruaro che si è trasferito a Parma da poco e ha trovato l'offerta del Cna sul sito internet di Cowo . "Dopo aver lavorato da casa per un anno mi sentivo un recluso. Quando lavori da solo non stacchi mai. Ora solo fare il tratto di strada fino a qua mi fa stare meglio". Ed è proprio questo uno degli obiettivi di Cowo: risolvere il problema di isolamento dei free lance, coniugando le esigenze di chi si ritrova a lavorare in autonomia e ha bisogno di uno spazio - anche provvisorio - e le realtà che possono mettere a disposizione risorse per i professionisti. A guadagnarci sono entrambi: la parola d'ordine è condividere, per un arricchimento personale e professionale che fa bene a tutti. "Per questo non temiamo la concorrenza - afferma Carraro - noi non vendiamo patatine, ma costruiamo relazioni. Più luoghi di coworking ci sono meglio è". ( ben.pi ) Argomenti coworking lavoro cna parma 
DORTMUND  - Appeso a un filo. Il Napoli fallisce anche la fondamentale notte di Dortmund e vede ridotte al lumicino le speranze di volare agli ottavi di Champions. All'ultima giornata gli azzurri dovranno ora sperare in un favore del fanalino di coda Marsiglia, che ospita proprio il Borussia, oppure battere almeno per 3-0 l'Arsenal al San Paolo. Insomma, servirà praticamente un miracolo. FALLITO UN ALTRO APPUNTAMENTO IMPORTANTE  - Il Napoli non doveva perdere e, invece, torna a casa con un pesante 3-1 sulle spalle. L'ennesima delusione dopo le notti già infauste di Londra, Roma e Torino. Più di un campanello d'allarme per Benitez che incassa, così la terza sconfitta consecutiva, tra campionato e coppa. Segno che più di una cosa andrà rivista. Sia fuori che dentro al campo dove la squadra appare decisamente troppo scollata tra i reparti. UN NAPOLI SBILANCIATO  - Perso anche Hamsik, il tecnico spagnolo ha deciso di giocarsi le proprie carte con sfrontatezza spostando Pandev alle spalle di Higuain e rilanciando Mertens e Callejon sugli esterni. Dietro ha dato un turno di riposo a Inler e Britos, preferendogli Dzemaili e Fernandez. INGENUITA' DI FERNANDEZ, REUS FA 1-0  - E proprio quest'ultimo non lo ha ripagato nel migliore dei modi, commettendo subito (10') un'ingenuità colossale su un angolo dalla destra: ha trattenuto vistosamente Lewandowski e ha indotto l'arbitro spagnolo Carballo a decretare un rigore che Reus non ha sbagliato. PALO DI CALLEJON  - Il Napoli ha subito rischiato il raddoppio su un inserimento di Lewandowski, che ha messo a lato da due passi a tu per tu con Reina, ma poi, a poco a poco, ha ripreso coraggio alzando il baricentro. La palla del pareggio è capitata prima a Pandev, che ha calciato debolmente tra le braccia di Weidenfeller, quindi a Callejon che, lanciato in area sulla destra, ha visto la corsa di un suo tiro in diagonale terminare sulla base del palo. REINA TIENE IN PIEDI IL NAPOLI  - Con gli spazi più ampi a disposizione, il Dortmund non si è fatto pregare per sviluppare al meglio le sue veloci trame e Reina ha dovuto compiere un paio di interventi prodigiosi, su un sinistro dal limite di Mkhitaryan e su Lewandowski, di nuovo smarcato solitario verso la porta, per tenere in piedi le speranze azzurre. HIGUAIN SBAGLIA L'1-1, BLASZCZYKOWSKI RADDOPPIA  - Il Napoli ha tirato un sospiro di sollievo e, dopo un sinistro velenoso di Armero, ha avuto in avvio di ripresa la palla giusta per pareggiare: ma Higuain, lanciato verso la porta, si è fatto chiudere lo specchio da Weidenfeller. Il Borussia ha ringraziato e, sul prosieguo della stessa azione, ha raddoppiato in contropiede con l'asse Reus-Blaszczykowski. INSIGNE RIANIMA GLI AZZURRI  - Benitez ha tentato il tutto per tutto lanciando nella mischia Inler e Insigne e i due hanno ridato linfa vitale agli azzurri: lo svizzero ha subito impegnato Weidenfeller con un destro da fuori, il talento campano ha riaperto la partita al 71' con un sinistro in diagonale su lancio di Higuain. AUBAMEYANG CHIUDE LA PARTITA  - Il Napoli si è ulteriormente sbilanciato ed è stato subito punito. Aubameyang, entrato nel frattempo al posto di Blaszczykowski, ha prima graziato Reina, a tu per tu col portiere, ma poi (78') si è rifatto con gli interessi chiudendo una bella triangolazione al limite con Lewandowski. La partita, in pratica, è finita qui anche se Inler, Zapata e Insigne hanno tentato vanamente di riaprirla fino in fondo e Mkhitaryan in contropiede ha spedito sul palo esterno il sinistro del possibile 4-1. L'11 dicembre al San Paolo servirà una notte da tramandare ai nipoti per approdare agli ottavi. BORUSSIA DORTMUND-NAPOLI 3-1 (1-0) Borussia Dortmund (4-2-3-1): Weidenfeller 7; Grosskreutz 6, Bender 7, Papastathopoulos 6,5, Durm 6; Sahin 6.5, Kehl 6; Blaszczykowski 7 (24′ st Aubameyang 7), Mkhitaryan 6.5, Reus 7 (35′ st Piszczek sv); Lewandowski 6,5 (44′ st Schieber sv). (20 Langerak, 30 Gunter, 21 Kirch, 7 Hofmann). All. Klopp. Napoli (4-3-2-1): Reina 7.5; Maggio 6, Fernandez 4.5, Albiol 5, Armero 5; Berhami 6,5, Dzemaili 5 (17′ st Inler 6.5); Callejon 6 (22′ st Insigne 6,5), Pandev 5.5 (31′ st Zapata sv), Mertens 5,5; Higuain 6. (1 Rafael, 3 Uvini, 28 Cannavaro, 5 Britos). All. Benitez. Arbitro: Carlos Velasco Carballo (Spagna) 5.5. Reti : nel pt 10′ Reus (rig); nel st 14′ Blaszczykowski, 26′ Insigne, 32′ Aubameyang. Angoli : 8-2 per il Borussia. Recupero : 2′ e 3′. Ammoniti : Fernandez, Albiol, Kehl, Pandev per gioco scorretto; Higuain per proteste. Spettatori : 60 mila. Argomenti ssc napoli champions league borussia dortmund Leggi i commenti I commenti dei lettori 
ROMA - Una Odissea tra Milano e Roma, con persino un "avanti e indietro" del treno lungo la linea ad alta velocità. E' quel che si sono trovati a vivere per tutto il pometiggio - e fino a notte - i passeggeri del Frecciarossa partito da Milano alle 17 e che avrebbe dovuto arrivare a Roma alle 20, ma che è arrivato alla stazione Termini con ben 208 minuti di ritardo. Un viaggio da non dimenticare, con i problemi che iniziano ad appena mezz'ora dalla partenza, quando, a Piacenza, è stato comunicato ai passeggeri un guasto al convoglio. Dunque dietrofront, su un altro convoglio che ha riportato tutti a Milano-Rogoredo, da dove si è ripartiti (ma solo alle 19) per Roma. Ma i guai non sono finiti, perché il treno subisce altre lunghe fermate, in particolare a Bologna e vicino Firenze, per poi essere "parcheggiato" sulla vecchia linea ferroviaria, a quanto si è saputo a causa degli accodamenti seguiti al guasto su quella ad alta velocità. Poi, finanlmente, il ritorno sui binari principali e l'arrivo a Roma alle 23,30. Con tre ore e mezza di ritardo 
None Leggi i commenti I commenti dei lettori 
ROMA  - Sono Barcellona, Atletico Madrid e Chelsea le uniche tre squadre certe di passare agli ottavi di Champions League, nei gironi che vanno dalla E alla H. I Blues, nonostante il ko nel finale a Basilea, passano infatti agli ottavi (nell'ultimo turno gli svizzeri giocano contro lo Schalke, quindi solo una delle due potrebbe raggiungere la squadra di Mourinho). Tutto da copione per l'Arsenal, che batte il Marsiglia e potrà qualificarsi anche perdendo con due gol di scarto a Napoli. Il prossimo turno europeo sarà l'ultimo per Marsiglia, Celtic, Steaua ed Austria Vienna, al quale non basta il pareggio sul campo del Porto; masticano amaro i lusitani, che falliscono il sorpasso allo Zenit, fermato sul pari dall'Atletico Madrid. AJAX-BARCELLONA 2-1 Senza l'infortunato Messi, il Barcellona inciampa all'Amsterdam Arena e, di fatto, delude le speranze del Milan di qualificarsi agli ottavi con un turno d'anticipo. Sarà decisiva, invece, la sfida di San Siro contro i Lancieri, che fanno la partita approfittando di un Barça molto rinunciatario, soprattutto nei primi 45'. Gli olandesi sanno approfittare delle titubanze blaugrana già al 17', quando Serero arriva a fari spenti sul cross basso di Van Rhijn ed infila Pinto con un comodo piattone. Schone potrebbe raddoppiare in più di un'occasione, mentre il solo Neymar sfiora il pareggio. Prima del riposo, un tiro deviato di Fischer diventa un assist per Hoesen, che fa fuori Puyol con uno stop a seguire e batte agevolmente Pinto. In avvio di ripresa, la partita cambia volto: fallo da ultimo uomo di Veltman su Neymar, cartellino rosso per il difensore e rigore (che non c'era, visto che il fallo è avvenuto al limite dell'area) trasformato da Xavi. La rete del 2-1 riaccende il Barça che prova a riequilibrare il match ma l'Ajax si chiude a riccio e resiste agli attacchi, non troppo ispirati, degli uomini di Martino. Poco male per i catalani, una benedizione per gli olandesi che, in caso di sconfitta, si sarebbero ritrovati in lotta con il Celtic per un posto in Europa League. ARSENAL-OLYMPIQUE MARSIGLIA 2-0 Nessuna sorpresa all'Emirates Stadium, dove l'Arsenal supera l'Olympique Marsiglia e mette un piede e mezzo agli ottavi di finale: grazie al risultato di Dortmund, infatti, i Gunners possono accedere agli ottavi di finale anche perdendo con due gol di scarto contro il Napoli, nell'ultima gara del girone. La partita prende una direzione molto chiara dopo soli 28 secondi: Wilshere scatta sul filo del fuorigioco sul lancio di Sagna e si invola verso l'area biancazzurra, dove evita Mendes prima di infilare il pallone nell'angolino alla destra di Mandanda. Gli uomini di Wenger controllano tranquillamente il gioco e potrebbero raddoppiare già al 37', quando Ramsey si procura un rigore (fallo di N'Koulou) che Oezil si fa parare da Mandanda. Poco pericoloso l'Olympique, mentre l'Arsenal chiude il discorso al 20' della ripresa: Ramsey in verticale per Oezil, tocco del tedesco a cercare Wilshere che, libero a centro area, insacca facilmente alle spalle di Mandanda. Per l'OM, è il risultato che certifica il quarto posto nel girone, che vuol dire addio all'Europa tra due settimane, comunque andrà al Velodrome contro il Borussia. BASILEA-CHELSEA 1-0 Il Basilea si conferma bestia nera del Chelsea e, dopo il successo a Stamford Bridge, si impone sui Blues anche al Sankt Jakob. I Blues fanno l'errore di non cercare niente di più del pari, senza mai riuscire ad impegnare il portiere Sommer per tutti i primi 90'. Salah fa le prove per il gol nel primo tempo, che vede già il Basilea dominare e il Chelsea arrancare. A complicare la vita allo Special One c'è l'infortunio di Eto'o, che gioca la carta Fernando Torres al suo posto, per poi provare anche ad inserire Hazard al posto di un abulico Oscar. Lampard regala un brivido ai tifosi inglesi nella ripresa, ma è ancora monologo svizzero, con il fortino inglese a conservare il prezioso 0-0. La doccia fredda arriva al minuto 87, quando Salah scatta sul filo del fuorigioco, brucia Ivanovic e supera Cech con un delizioso tocco sotto. È troppo tardi per il Chelsea per riacciuffare il match, la qualificazione però arriva lo stesso. Il Basilea invece si presenterà a Gelsenkirchen con due risultati su tre a disposizione per qualificarsi alla seconda fase. STEAUA BUCAREST-SCHALKE 04 0-0 Uno Steaua tutto cuore prova a rimanere aggrappato all'Europa ma lascia i propri sogni di coppa sui guanti di Fahrmann, portiere dello Schalke. Pur senza reti, la partita di Bucarest è combattuta e aperta dal primo all'ultimo minuto, con diverse occasioni su ambo i lati. Partono meglio gli ospiti, pericolosi con Farfan e Fuchs (al quale viene anche giustamente annullato un gol perché, sull'assist di Farfan, il pallone aveva varcato la linea di fondo). Per la Steaua si fa notare Piovaccari, già decisivo nei preliminari, soprattutto al 59' quando viene fermato da un provvidenziale recupero di Howedes. La palla-gol più clamorosa la fallisce Stanciu, in contropiede, a sei minuti dal termine ed è lì che si infrangono le speranze della Steaua, che saluta l'Europa a testa alta. Pari amaro anche per lo Schalke, che sognava di archiviare il discorso qualificazione e, invece, si trova costretto a vincere contro il Basilea nel match-thriller del prossimo turno. ZENIT - ATLETICO MADRID 1-1 Ad aprire la serata di Champions, nel gelo di San Pietroburgo, è stato il già qualificato Atletico Madrid di quel Diego Pablo Simeone che lascia diversi pezzi grossi a casa (Costa, Arda Turan, Tiago, Villa e Filipe Luis restano a Madrid). Ciò nonostante, i Colchoneros vanno vicini al filotto di vittorie anche in Russia, nonostante lo Zenit di Spalletti abbia bisogno di punti per difendersi dagli assalti del Porto. I padroni di casa controllano il gioco nei primi 45' ma faticano a rendersi pericolosi, mentre l'Atletico gioca a cuor leggero e punge in contropiede. Il solo Hulk crea grattacapi a Courtois nel primo tempo e in avvio di ripresa, ma al 53' è l'Atletico a passare: Adrian Lopez si fa trovare pronto sull'ispirata verticalizzazione di Raul Garcia, brucia Hubocan e batte agevolmente Lodygin. Un minuto dopo, Raul Garcia sfiora il raddoppio ma il suo pallonetto sfiora la traversa. Al 74', però, è un regalo di Courtois a riequilibrare il match: il portiere belga non è irreprensibile sul cross di Smolnikov deviato fantozzianamente da Alderweireld. Passato il pericolo, lo Zenit tira i remi in barca ma rischia di cadere nuovamente, quando il subentrato Oliver Torres mette Raul Garcia a tu per tu con Lodygin, bravo a rispondere al tocco sottomisura. Finisce in parità, come le altre due gare disputate dallo Zenit tra le mura amiche. PORTO-AUSTRIA VIENNA 1-1 Sa di occasione sciupata il pareggio del Porto, che esce tra i fischi del Do Dragao dopo la gara con l'Austria Vienna. La compagine austriaca, già con un piede e mezzo fuori dall'Europa prima del match, parte forte e va in vantaggio, a sorpresa, con un gran destro di Kienast dai 25 metri, sfiorando anche il raddoppio con Hosiner prima del quarto d'ora. I Dragoni ci mettono un po' a reagire ma, col passare dei minuti, danno il via ad un vero e proprio assedio, caratterizzato da sfortuna ed imprecisione. È Jackson Martinez a suonare la carica già nel primo tempo, prima di trovare il gol del pari in avvio di ripresa, trasformando in rete la sponda aerea di Mangala su azione da calcio d'angolo. I portoghesi ci credono e vanno vicini in più circostanze al 2-1 che varrebbe il sorpasso sullo Zenit. È Lucho Gonzalez, inesauribile motore della squadra, a mancare la palla-gol più nitida, con una deviazione di petto sottomisura respinta da Lindner. Nonostante diverse indecisioni del portiere austriaco, soprattutto nelle uscite, il risultato non cambierà più: nell'ultimo turno, il Porto sarà costretto a far risultato al Vicente Calderon di Madrid, sperando che l'Austria Vienna onori fino alla fine l'impegno contro lo Zenit. Argomenti champions league chelsea fc barcellona fc josè mourinho Leggi i commenti I commenti dei lettori 
DORTMUND - "Il rigore ha cambiato tutto". Rafa Benitez è decisamente contrariato per il ko a Dortmund. Specie per come è arrivato. Anche se preferisce non commentare l'episodio della massima punizione concessa dopo appena 10' dall'arbitro Carballo, si capisce che non ha gradito: "L'episodio ha condizionato l'andamento del match. Ne è nata una partita con continui capovolgimenti. Abbiamo fatto degli errori sia noi che loro ma è naturale che il Borussia. quando ha campo. con velocità e qualità mette chiunque in difficoltà. Del resto ha giocato l'anno scorso una finale...". ABBIAMO MOSTRATO COMUNQUE CARATTERE - Benitez, comunque, ha poco da rimproverare ai giocatori. Anzi: "Sono molto soddisfatto comunque per l'atteggiamento della squadra. Abbiamo fatto una grande partita, dimostrando carattere. Una prestazione importante contro una delle squadre migliori d'Europa. Abbiamo mostrando intensità e voglia di vincere. Quando sai che devi fare due gol o pareggiare ti scopri, ma i ragazzi hanno fatto un grandissimo lavoro". STIAMO ACQUISENDO LA MENTALITA' GIUSTA - Resta il fatto che in 4 gare importanti fuori casa, il Napoli ha deluso... Benitez non è preoccupato: "In tante altre partite abbiamo fatto bene. Io dico che dobbiamo pensare positivo. Questa è una squadra in crescita e credo che il livello mostrato oggi sia molto positivo. La mentalità deve essere sempre la stessa, andare in ogni stadio per vincere. E dobbiamo dimostrarlo anche in campionato". INSIGNE E MERTENS MEGLIO QUANDO SUBENTRANO - Insigne ha ridato vigore alla squadra con il sui ingresso. Benitez spiega perché gli ha preferito in avvio Mertens: "Sono due giocatori simili che, paradossalmente, fanno bene quando subentrano: lo ha dimostrato Mertens sabato e lo ha dimostrato Insigne stasera facendo gol". PANDEV: SERVE PIU' CATTIVERIA  -  Goran Pandev, al contrario di Benitez, ha qualche appunto da fare alla squadra: "Dobbiamo essere più determinati e credere di più nei nostri mezzi. Siamo anche noi una grande squadra e con qualità di alto livello. Dobbiamo lavorare e crederci di più. Cosa ci manca? Non lo so, sono arrivati giocatori di esperienza, ma dobbiamo essere più cattivi. Loro sono una squadra forte e noi abbiamo fatto la nostra partita, ma in contropiede ti fanno male veramente". Argomenti ssc napoli serie a rafael benitez Leggi i commenti I commenti dei lettori 
E' strano il destino di Milan e Napoli, che dovranno aspettare l'ultima giornata della Champions per sapere se riusciranno a qualificarsi o no. Certo, è molto diverso l'impegno, con l'asticella per i rossoneri decisamente più bassa. Il passaggio del turno ci sarebbe già stato se proprio stavolta il Barcellona non avesse pensato di perdere, lasciando la partita e la speranza all'Ajax. Ma ad Allegri, nell'ultima sfida, basterà conunque un pareggio contro gli olandesi. Sarebbe pazzesco se, dopo aver fatto il proprio dovere in Europa, il Milan decidesse di presentarsi all'appuntamento in formato campionato. Impensabile, o comunque veramente difficile da credere. Molto diverso il compito del Napoli, che a 9 punti nel girone si trova nella scomodissima situazione di dover battere l'Arsenal nella partita finale al San Paolo se, come sembra nell'ordine delle cose il Borussia riuscirà a battere il Marsiglia. Ma il problema ancora più grande è che, se i tedeschi riusciranno a superare i francesi e sembra francamente improbabile il contrario, il Napoli avrebbe bisogno di battere gli inglesi dell'Arsenal addirittura con tre gol di scarto. Un'impresa da far tremare i polsi, un'ingiustizia per una squadra - quella di Benitez - che comunque ha fatto tutto il possibile e anche con i tedeschi ha giocato la sfida a testa alta fino alla fine, malgrado un rigore generosissimo assegnato al Borussia dopo pochi minuti. La differenza tra Milan e Napoli  però non è tutta qui. Ma anche nella serata differente, o meglio nel rendimento nelle diverse occasioni che si sono presentate ai loro due giocatori prelevati in estate dal Real Madrid. Perché dalla Spagna, a costo zero, è arrivato Kakà, che ha subito spianato la strada ai rossoneri. Dalla Spagna è arrivato, per quaranta milioni, anche Higuain, che ha avuto sul piede il pallone del pareggio, che avrebbe rappresentato quasi certamente la qualificazione. Però Higuain non ce l'ha fatta, ha esitato un attimo di troppo ed ha visto svanire l'occasione più ghiotta e clamorosa. Per carità, nessun processo al centravanti azzurro. Solo la riflessione che non sempre i soldi, in questo caso i addirittura milioni di euro, riescono a fare la felicità. Anche in senso calcistico. Argomenti tackle 
GLASGOW - "Il nostro DNA europeo difficilmente ci tradisce, in Champions facciamo meglio che in campionato, è la nostra storia". Adriano Galliani tira un sospiro di sollievo: l'amministratore delegato del Milan vede i suoi tornare al successo in casa del Celtic e si toglie qualche sassolino dalla scarpa nei confronti dei tifosi. "Non mi piacciono tutti questi fischi, questi striscioni, questa cattiveria verso una squadra che ha fatto la storia: ci dicono che la stiamo infangando ma siamo stati noi, nell'era Berlusconi, a creare quella stessa storia. Invito i ragazzi della curva a pensare bene a quello che scrivono. Ho visto i tifosi del Celtic, meravigliosi: purtroppo non cambierà nulla, non capisco alcuni ragionamenti". LA DEDICA A BERLUSCONI  - Galliani rivela subito un retroscena dell'immediato post partita. "Ho sentito poco fa il presidente, in mezzo a tutto quello che gli stanno facendo ha avuto una serata felice, la vittoria è per lui. Non so leggere il futuro, non lo conosco: la squadra di stasera è stata super, i due centrali di difesa sono andati benissimo, Kakà straordinario. Ho rivisto l'albero di Natale che tanti successi ci ha portato in passato. Balotelli? Ha fatto molto bene, con grande volontà e determinazione. Io stravedo per lui, poi avere Ricardo a sostegno lo aiuterà molto. I due gol su corner mi fanno piacere, solitamente li subiamo, oggi li abbiamo fatti. Capita spesso ai nostri difensori di sbagliare, stavolta è andata bene. Le partite girano sugli episodi, oggi ci hanno sorriso, contro il Genoa non è andata così. Ripenso alla finale di Atene con il Barcellona, il tiro di Romario che va fuori può cambiare la partita, o a quelle perse con Ajax e Marsiglia. Il calcio è questo". LA GIOIA DI ALLEGRI  - Sorridente e rilassato: Massimiliano Allegri si gode il successo sul Celtic e sembra un altro rispetto al recentissimo passato. "Per noi è stata una bella serata, i ragazzi se la meritavano. Abbiamo giocato bene, molto in verticale, qualche errore nell'ultimo passaggio c'è stato e si è anche rischiato di andare sotto. Non era facile, nella storia del Milan abbiamo vinto a Glasgow soltanto una volta e il risultato di oggi, così schiacciante, è un merito in più per il gruppo. Quando si perde ci si affretta a dire che siamo tutti scarsi: non è così, siamo sempre quelli di tre mesi fa, di un mese fa, di una settimana fa. Senza i risultati si tende a guardare tutto da un punto di vista negativo. Il Milan è una buona squadra, con pregi e difetti. Lavoriamo per limare questi limiti, accrescendo le nostre certezze. Si è discusso tanto dei ritardi: ci sono multe salate che vanno in beneficenza ma arrivare poco puntuali agli allenamenti può capitare a tutti, non è un caso". IL PESO DEGLI EPISODI  - Il tecnico promuove la gara giocata dai suoi e torna sulle difficoltà di campionato. "Ho visto un'ottima prestazione nel primo tempo, non siamo stati fortunati e bravi in campionato sin qui, da sabato ad altre gare, ma il calcio va così, gli episodi cambiano tutto. Oggi ci è andata bene nell'occasione sprecata da van Dijk, segnare il raddoppio dopo il loro errore ha deciso il risultato". Allegri spende parole importanti per i singoli, da Balotelli a Poli, senza dimenticare Birsa, decisivo con i suoi piazzati. "Stasera Mario è stato molto bravo, è venuto incontro quando serviva e ha allungato la squadra nei momenti caldi. Oggi ho dovuto attuare qualche soluzione d'emergenza, come Poli terzino, ma quando si va in campo con concentrazione e attenzione si sopperisce a tutto. Loro ci hanno fatto alzare il ritmo ma i ragazzi hanno tenuto alta la velocità del fraseggio, non permettendogli di organizzare la pressione. Avere in squadra un ragazzo come Birsa, arrivato in punta di piedi e così bravo nei calci piazzati, è sempre importante". ABBIATI: DOBBIAMO ONORARE LA MAGLIA  - "Oggi non era facile per una serie di motivi, dalla contestazione al periodo no: venire qui e vincere 3-0 non è da tutti, i tifosi del Celtic si sentono non poco, ci siamo chiusi in noi stessi pensando solo al risultato. Abbiamo giocato bene, la squadra c'è, i compagni si sono messi a disposizione di tutti e c'è da fare i complimenti a tutti". Christian Abbiati, sempre attento contro i tentativi del Celtic, analizza il successo sugli scozzesi partendo dall'occasione di van Dijk, che da pochi metri lo ha severamente impegnato sul risultato di 0-1. "Mi ha tirato addosso, pensavo fosse fuorigioco ma rivedendolo era in posizione regolare. Ci sono ancora tante partite davanti in stagione, questo risultato ci darà morale ed è importante per noi e per i tifosi, che ci sono stati vicini. La squadra dedica il successo al presidente Berlusconi, che domani vivrà una giornata importante (il voto sulla decadenza da senatore, ndr). Indossiamo una maglia pesante, in ogni partita dobbiamo trovare stimoli e dare il massimo". Argomenti milan ac champions league adriano galliani massimiliano allegri Leggi i commenti I commenti dei lettori 
