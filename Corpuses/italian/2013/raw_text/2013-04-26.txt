
Ottanta passeggeri provenienti da diverse località italiane, sono bloccati da ieri mattina alle 7.30 nello scalo palermitano Falcone Borsellino. Dovevano raggiungere Pantelleria, per trascorrere il ponte del 25 aprile. Ma a causa di alcune avarie agli aeromobili della Darwin Airline, che garantisce i collegamenti con le isole minori, con le tratte sociali pagate dalla Regione e dell'Enac, sono rimasti a terra. "Abbiamo passato due giorni in aeroporto - dice Lisa Licitra - Due giorni che dovevamo trascorrere in vacanza. Una vergogna. Ieri sera ci hanno portato in albergo. Poi di nuovo in aeroporto. Siamo qui da questa mattina in attesa di partire. Quaranta di noi sono saliti attorno alle 19 su un volo che non è riuscito a partire e sono scesi di nuovo". Argomenti aeroporti punta raisi 
Fare una nuova cittadella universitaria in pieno centro a Bologna è possibile, a patto che la Provincia ceda gratuitamente per dieci anni all'Alma Mater  l'ex Ospedale dei Bastardini in via D'Azeglio, invece di venderlo. E' una delle proposte chiave del programma con cui il sindacato degli universitari si presenta alle prossime elezioni studentesche dell'ateneo felsineo, il 21 e 22 maggio prossimi. Nei locali dell'ex Ospedale, sostiene Sdu, si potrebbe creare un "centro polifunzionale per gli studenti con uffici, sale conferenze e sale studio, una nuova mensa, spazi per le attività culturali delle associazioni, la nuova sede del consiglio studentesco e appartamenti disponibili in foresteria per studenti e ricercatori stranieri". Repubblica Bologna è su Facebook e Twitter La quotazione del complesso, per la vendita sul mercato, dopo varie aste deserte è scesa a 11 milioni di euro. Ma secondo il sindacato è destinata a calare ancora. "Vendere l'ex Ospedale dei Bastardini a meno di 10 milioni di euro è spreco di denaro pubblico". Viceversa  "Ogni anno l'ateneo spende 260mila euro per sostenere le attività culturali delle associazioni studentesche, noi vorremmo che questi soldi fossero meglio investiti e non spesi solo per l'affitto di spazi". "Capisco la proposta e condivido le buone intenzioni" su cui si basa, afferma l'assessore al patrimonio di Palazzo Malvezzi Marco Pondrelli parlando alla agenzia Dire, "ma c'è una convenzione in essere con la Cassa Depositi e Prestiti" e in ogni caso gli ex Bastardini "gratuitamente non potremmo cederli". Argomenti provincia alma mater 
ROMA - Dal prossimo 28 maggio, salami, pancette, coppe, culatelli ed altri salumi a breve stagionatura prodotti da aziende del Nord Italia potranno essere importati negli Stati Uniti. E' stato infatti pubblicato oggi il provvedimento con cui le autorità statunitensi di Aphis (Animal and Plant Health Inspection Service) hanno ufficialmente riconosciuto l'indennità di Lombardia, Emilia-Romagna, Veneto, Piemonte e delle Province autonome di Trento e Bolzano, dalla malattia vescicolare del suino. "Un evento epocale" lo definisce l'Assica, l'associazione che riunisce le industrie italiane della carne e dei salumi, perché una delle aree più importanti per la produzione di salumi supera, dopo oltre 15 anni di lavoro, una delle barriere non tariffarie che impediscono il pieno sviluppo delle esportazioni italiane di salumi nel mondo. "Si tratta di un primo importante risultato del percorso intrapreso da Assica per avviare l'esportazione negli Stati Uniti di importanti prodotti della salumeria italiana come il salame, la pancetta, la coppa o il culatello - afferma Lisda Ferrarini, presidente Assica - . Negli Usa la conoscenza del Made in Italy è molto diffusa (e i nostri prodotti sono anche molto imitati): i prodotti alimentari italiani sono particolarmente apprezzati come dimostrano gli acquisti di prosciutti crudi, prosciutti cotti e mortadelle che, già da anni, possono essere esportati". Secondo l'Assica le perdite per il settore dovute alle barriere non tariffarie si possono prudenzialmente stimare in circa 250 milioni di euro l'anno di mancate esportazioni: la completa liberalizzazione delle esportazioni garantirebbe 200-210 milioni di euro di maggior export di carni e frattaglie e 40-50 milioni di euro di salumi. 


NEW YORK - Moody's conferma il rating 'Baa2' per l'Italia, con prospettive negative. E avverte: senza un mandato chiaro per il governo le riforme sono a rischio. Lo stallo politico può pesare anche sulla fiducia degli investitori, con il rischio di costringere il governo a cercare l'aiuto dell'Europa tramite l'Esm, il fondo salva Stati, e "potenzialmente la Bce". Un'ipotesi, quest'ultima, "complicata" dalle difficoltà politiche perchè ogni appoggio esterno "richiederebbe inevitabilmente un impegno credibile del governo a ulteriori riforme". L'analisi di Moody's dipinge un quadro severo per l'economia italiana, con una recessione più profonda delle attese. L'agenzia di rating rivede infatti al ribasso le stime di crescita del prodotto interno lordo (pil) 2013 che dovrebbe contrarsi dell'1,8% rispetto all'1% precedentemente stimato. Una previsione peggiore anche a quella del Fondo Monetario Internazionale (Fmi), che ha stimato per l'Italia un calo del pil dell'1,5%. La crescita - secondo Moody's - tornerà solo nel 2014, quando il pil salirà di un modesto 0,2%. L'outlook negativo riflette "l'elevato rischio che l'Italia possa perdere la fiducia degli investitori e l'accesso ai mercati privati del debito in seguito allo stallo politico e all'incertezza sulla futura direzione politica, così come al rischio contagio" dagli altri paesi della periferia dell'area euro. A queste potenziali difficoltà, si aggiungono, "le prospettive politiche incerte, insieme all'aumento della disoccupazione e all'indebolimento della domanda interna". Per l'agenzia, "nonostante gli sforzi in corso per formare un governo, senza un consenso ed un chiaro mandato, le prospettive di ulteriori riforme sono deboli". A complicare il quadro, è anche la debolezza del sistema bancario e il credito "limitato e costoso" per le piccole e medie imprese, "motore di crescita dell'economia italiana". Moody's, comunque, conferma il rating grazie all'avanzo primario che aumenta le possibilità di un debito sostenibile nonostante le aspettative di una crescita bassa nel medio termine. Ma anche per la "resistenza dell'economia, sostenuta da un relativamente basso indebitamento del settore privato e la probabilità di un appoggio finanziario, se necessario, dall' area euro visti progressi degli ultimi anni in termini di risanamento e l'importanza sistemica dell'Italia per l'area euro". Argomenti rating moody's debito crisi del debito 
NEW YORK - Ad oltre 11 anni dal più grave attentato terroristico della storia , nella zona del World Trade Center, mercoledì è stato ritrovato in un vicolo tra Murray Street e Park Place una parte del carrello d'atterraggio di uno dei due aerei che si schiantarono l'11 settembre 2001 contro le Twin Towers. Il detrito è stato trovato incastrato tra due edifici in un vicolo molto stretto, poco più di mezzo metro. La zona è stata subito transennata dalla polizia.  Arrugginito, lungo circa due metri, è rimasto lì nascosto, tra un palazzo e una moschea. La scoperta - il caso vuole - è avvenuta durante i sopralluoghi per la costruzione di centro islamico, al 51 di Park Place, in aggiunta alla moschea. Proprio quel centro che tante polemiche ha scatenato perché in molti non volevano un'area di culto dei musulmani vicina a ground zero. Un ispettore era sul tetto dell'edificio e ha notato il rottame. "E' incredibile come sia finito in quello spazio minuscolo", ha detto il portavoce della polizia Paul Browne: "Vista la posizione è normale che sia rimasto nascosto per oltre 10 anni". Nella zona, negli anni scorsi, sono state trovate altre parti dei due aerei ma questa - decisamente grande - è rimasta ben nascosta. Su un lato ha impressa la scritta "Boeing" seguita da quello che sembra un numero di serie. Tutte e due gli aerei dirottati dai terroristi di al Qaeda e usati come un missile per centrare i grattacieli, erano Boeing 767. La polizia, il National Transportation Safety Board e l'ufficio di medicina legale condurranno accertamenti sul pezzo. Argomenti new york 11 settembre terrorismo stati uniti - usa 
