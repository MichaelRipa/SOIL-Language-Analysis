Aveva detto che non si sarebbe arreso. E oggi Luigi Bonavita ci riprova. Questa mattina il padre "coraggio" di due ragazzi affetti dalla sindrome di Niemann Pick, una grave malattia neurodegenerativa che fa perdere la cognizione di sé e del proprio corpo, tornerà in tribunale per chiedere a un altro giudice del tribunale civile di autorizzare cure compassionevoli con la terapia "Stamina", quelle di Davide Vannoni finite anni fa al centro di un'inchiesta del pm Raffaele Guariniello, e poi bloccate, a febbraio del 2012, dall'Aifa. Le chiederà questa volta per conto del figlio maggiore. Ma oggi Luigi Bonavita non sarà da solo. "Con grande sofferenza  -  ha infatti spiegato  -  ho intenzione di portare con me proprio mio figlio, affinché il giudice comprenda la necessità di offrirgli una cura possibile e non una falsa speranza". La scorsa settimana il giudice del lavoro Patrizia Visaggi si era espressa in modo contrario, negando la possibilità alla figlia Erika, di curarsi proprio con la metodica Stamina Foundation: "Quella sentenza era una condanna a morte" aveva commentato Bonavita deciso a presentare appello. Oggi invece la causa civile sarà per il figlio maggiore Salvatore Stefano, che è in una fase avanzata della malattia: "è alimentato tramite Peg e necessita dell'ossigeno 24 ore su 24. Giungeremo in tribunale in autoambulanza" ha raccontato il padre. Quando mercoledì scorso il giudice Visaggi si era espressa nei confronti di Erika, non aveva negato le cure staminali tout court, a patto che fossero effettuate in una "cell factories", ovvero in un centro autorizzato dal Ministero della Salute. Ma le cure compassionevoli chieste da Bonavita per i suoi figli sono invece proprio quelle del metodo Stamina, in precedenza svolte in collaborazione con l'ospedale "Spedali Civili" di Brescia e poi bloccate dall'Aifa per una serie di problematiche di laboratorio: "Questo è l'unico metodo che funzioni  -  ha spiegato Bonavita che è assistito dagli avvocati Marco Vorano e Dario Bianchini  -  è molto meno invasivo rispetto alle altre cure con staminali. Abbiamo prodotto, nel corso dell'altra causa, i risultati scientifici positivi che sono stati ottenuti". Secondo la procura la terapia Stamina non funzionerebbe affatto. Ma per Bonavita, invece, a questo metodo è legata l'unica speranza per alleviare le sofferenze dei suoi figli e ottenere dei miglioramenti. "Abbiamo presentato atri 14 ricorsi analoghi in altre città d'Italia  -  ha spiegato l'avvocato Vorano  -  e altrove i giudici hanno autorizzato proprio queste cure". 

L'allerta neve viaggia anche su Twitter. C'è chi si dà all'ironia e chi si improvvisa meteorologo. Chi guarda le strade imbiancarsi dalla finestra di casa, crogiolandosi sotto le coperte, chi dall'ufficio. Ma tutti, commentando questa giornata ligure di neve, hanno occhi e tempo per condividere le proprie impressioni meteorologiche con il popolo del web. L'hashtag (parola chiave) che si diffonde dalle prime ore del mattino è #neveLG. Ma anche #Genova e #Liguria vanno bene per postare le proprie foto da balconi, strade, tetti, parchi. I più felici sono i giovani che guadagnano un giorno di vacanza: "A casa per l'allerta neve, vai così", scrive un ragazzo a La Spezia. "No school", scrive un'americana che vive a Levanto, corredando il tweet con l'eloquente hashtag #festainaspettata. Alla notizia delle dimissioni di Ratzinger, poi, gli utenti si scatenano. "In Liguria nevica ogni dimissione di papa", "ma non volevamo portare sfiga", giurano. Ad usare l'ironia sono, poi, quelli che vedono le città deserte e ne approfittano per punzecchiare la pigrizia ligure: "Ormai due fiocchi di neve o due millimetri d'acqua e la città si ferma come se fosse uno tsunami", commenta una ragazza. Per non parlare, come si diceva, di chi vede nella neve una scusa tutta ligure per rannicchiarsi e "borbottare felice". Anche dagli uffici arrivano una valanga di tweet. E qui le interpretazioni della giornata sono le più diverse. Un genovese, ad esempio, non si stacca dalla scrivania ma invidia chi si è preso un giorno di vacanza: "Vorrei andar fuori a fare pupazzi di neve, ma se non lavoro il PIL cala e lo spread sale", è l'amara conclusione. Con tanto di annessa foto della strada davanti all'ufficio che si imbianca. Poi ci sono i lavoratori arrabbiati, come quello che da un bus Amt impugna il telefonino e scrive: ""In caso di neve usate i mezzi pubblici". Al momento sono su un carro bestiame". Appassionati e professionisti del meteo, soprattutto nell'entroterra savonese e genovese, non mancano di aggiornare in tempo reale su temperature, viabilità e centimetri di neve caduti. "Ore 11, Torriglia, sede del Parco Antola: neve abbondante, T -4, ma si lavora", scrive Roberto Costa, presidente del parco dell'Antola. Mentre l'assessore regionale all'Ambiente Renata Briano posta foto e aggiornamenti dalla sala operativa della Protezione Civile. Poi, per fortuna, ci sono gli immancabili ottimisti. Quelli che gioiscono per la decisione del Comune di non far pagare i parcheggi in Area Blu in centro a Genova ("Evvai! Parcheggio aggratis!", scrive un lettore retwittando la notizia data da Repubblica). E quelli che vedono tutto a colori, come la spezzina che, vista la vicinanza del martedì grasso, non ha dubbi: "Non è neve, sono coriandoli! #Buoncarnevale". Voci dalle nevicate 2.0. 
Mai come oggi la politica sembra essere subalterna alle necessità del sistema economico e servile di fronte alle esigenze dei mercati, ridotta a sfoggio di opinioni da talk show o a dichiarazioni di comodo per guadagnare qualche manciata di voti. La politica, cioé, sembra abdicare all’analisi e alla critica dell’esistente e così, oggi più di ieri, rivendicare la possibilità di pensare può diventare una “questione politica”. Sulla base di questi presupposti, il Centro studi movimenti e il Circolo MateriaOff hanno organizzato una serie di incontri, un vero e proprio seminario di riflessione, con l’intento di rendere il pensiero politico strumento per capire e agire nella società, quasi per sviluppare nuove e più consapevoli forme di impegno civile. Dunque, a partire da mercoledì sera, 13 febbraio, dalle ore 21, nel raccolto ambiente del MateriaOff (borgo San Silvestro, 40) ogni settimana si affronterà un classico testo della letteratura politica, da Platone a Machiavelli, da Tommaso Campanella a Jean-Jacques Rousseau, da Marx e Engels a Lenin, da Carl Schmitt a György Lukács e Michel Foucault. Ad accomunare i diversi testi, presentati da docenti e ricercatori, il rapporto tra pensare l’esistente e l’agire in esso, tra la filosofia e la politica, insomma Tra le nuvole e il fango, come recita il titolo della rassegna. Fare risuonare le parole di quei libri e accompagnarle con un dialogo sulla loro possibile incidenza nel presente è sembrato – dicono gli organizzatori – «un modo per affermare che nella formula “filosofia politica” non è in questione solo una disciplina, ma il sintomo di qualcosa che riguarda la radice e la ragion d’essere di entrambi i termini: la verità e la concretezza del nostro essere politici». Si inizia da Platone, con La Repubblica, introdotto da Cristina Quintavalla e da letture sceniche di alcuni attori (Savino Papparella, Sara Bianco, Francesca Azzali e Aurora Caretta). Nel testo, l’ambientazione storica e la stessa collocazione temporale del dialogo tra il filosofo e i suoi interlocutori sono destinati a far emergere il carattere altamente drammatico per Atene e la Grecia, segnato dalla crisi del regime democratico e da un clima di ingiustizia politica e morale. Alla convinzione dell’irreparabilità dei regimi politici contemporanei, il filosofo, che conosce la verità dietro le apparenze, ed è in grado di opporsi alla pratica della violenza e della potenza, indica la necessità di tratteggiarne uno totalmente nuovo, in armonia con l’ordine oggettivo del mondo, fondato sulla giustizia e sul bene. Questo il calendario degli incontri: Tra nuvole e fango. La filosofia, la politica, i testi Circolo MateriaOff, Borgo San Silvestro 40 - Parma 13 febbraio 2013, ore 21.00 La Repubblica di Platone a cura di Cristina Quintavalla 20 febbraio 2013, ore 21.00 Il principe di Machiavelli a cura di Marco Adorni 27 febbraio 2013, ore 21.00 La città del sole di Tommaso Campanella a cura di Simone Pippo 6 marzo 2013, ore 21.00 Il contratto sociale di Jean-Jacques Rousseau a cura di Emanuele Puglisi 20 marzo 2013, ore 21.00 Manifesto del partito comunista di Marx-Engels a cura di Diego Melegari 27 marzo 2013, ore 21.00 Teoria del partigiano di Carl Schmitt a cura di Marco Baldassari 3 aprile 2013, ore 21.00 Stato e rivoluzione di Lenin a cura di William Gambetta 10 aprile 2013, ore 21.00 L’uomo e la democrazia di György Lukács a cura di Fabrizio Capoccetti 17 aprile 2013, ore 21.00 La volontà di sapere di Michel Foucault a cura di Emanuele Leonardi info: csm.parma@alice.it / 339-1523028 www.csmovimenti.org www.materioff.com 
I poliziotti della questura di Napoli lo hanno salvato da un probabile linciaggio: protagonista un extracomunitario responsabile di tentata rapina ai danni di una donna con bambini. L'episodio è avvenuto a Napoli, a Corso Garibaldi, poco dopo le 18. Gli agenti hanno così ricostruito la vicenda: una donna, in compagnia dei suoi due bambini di 11 mesi e tre anni, era in auto in attesa del marito che si era da poco allontanato per una commissione, quando l'extracomunitario impugnando un coltello entrava in auto e, sedutosi alla guida, tentava di mettere in moto minacciando la donna con un coltello alla gola. La vittima riusciva ad aprire la portiera ed ad urlare per attirare l'attenzione del marito e dei presenti. A quel punto, il rapinatore impaurito dalla reazione della donna, scendeva dall'autovettura e scappava inseguito da diverse persone accorse in aiuto della donna. L'extracomunitario riusciva a liberarsi del coltello ma non della folla inferocita che lo inseguiva, fino all'intervento liberatorio della polizia che lo ha messo in salvo bloccandolo e conducendolo nel carcere di Poggioreale. 
EMPOLI - Con un colpo di testa di Pratali a 4' dal termine l'Empoli fa suo in rimonta (2-1) il derby toscano con il Livorno e completa la sua giornata perfetta, iniziata nel migliore dei modi, nel primo pomeriggio, con la restituzione del punto di penalizzazione da parte del Tnas. Quattro punti in una volta, dunque, che proiettano la squadra di Sarri al 5° posto solitario con i piedi improvvisamente ben saldi in zona play-off. Livorno, il Castellani resta tabù - La sconfitta conferma la maledizione del Castellani per i labronici che neppure al 17° tentativo sono riusciti a rinverdire in campionato un successo che manca dal 1961. E il rimpianto è ancora più grande se si pensa che la squadra ha perso un'occasione d'oro per incrementare il vantaggio nei confronti del Verona rimasto, così, a 4 punti dal 2° posto. Schiattarella gela l'Empoli - Il Livorno parte forte e, dopo aver sfiorato il bersaglio con Belingheri, Siligardi e Paulinho, passa con merito al 17': su un cross dalla sinistra di Paulinho, Pelagotti s'oppone d'istinto a una girata di Siligardi, ma nulla può sul successivo tap-in di Schiattarella. Tavano, gol dell'ex - L'Empoli a questo punto si sveglia e, dopo essersi visto negare il pari da Bernardini (salvataggio sulla linea su conclusione di Signorelli) trova l'1-1 col solito Tavano (11° gol stagionale) che, lanciato in area dall'ispirato Signorelli, sorprende un incerto Fiorillo con un sinistro sul primo palo. Nell'occasione il portiere ospite s'infortuna e lascia spazio a Mazzoni che si rende subito protagonista evitando prima della fine del primo tempo il possibile 2-1 a Signorelli. Pratali spezza l'equilibrio - Nella ripresa il protagonista è Pelagotti che in tre occasioni si oppone con prontezza alle insidiose conclusioni di Siligardi, Duncan e Ceccherini. L'Empoli non sta a guardare e, dopo essere stato fermato per due volte in extremis in contropiede (provvidenziali salvataggi di Lambrughi su Maccarone e di Emerson su Tavano), trova il gol-vittoria all'86': su un angolo dalla destra di Valdifiori, Pratali batte tutti sul tempo e schiaccia di testa in rete. Il Livorno si riversa in avanti, ma ancora una volta deve fare i conti con Pelagotti che, al 90', blocca con prontezza sulla linea un colpo di testa parabolico di Paulinho. Leggi i commenti I commenti dei lettori 
Primo stop ai politici in Fondazione Crt. Il Consiglio di indirizzo, ad un mese e mezzo dai rinnovi degli organi dell'ente di via XX Settembre, ha deciso di mettere uno sbarramento, escludendo la possibilità di nomina a chi ha ricoperto, nell'anno precedente, cariche pubbliche elettive. Si tratta di una norma transitoria, che è stata votata all'unanimità dal Consiglio di indirizzo della Fondazione, socia di Unicredit, per recepire le indicazioni dell'Acri, l'associazione delle fondazioni bancarie, che più di un anno fa aveva dato nuove indicazioni attraverso la cosiddetta "Carta-Guzzetti". Un modo per evitare che, un mese e mezzo dopo le elezioni, si usassero gli organi della Crt come approdo per chi non è riuscito ad essere rieletto. Non solo. Si tratta di una regola che fa venire meno l'ipotesi, circolata nei mesi scorsi, della possibilità di un ingresso di Enzo Ghigo, senatore Pdl, in via XX Settembre. Non tutte le cariche sono comprese nella norma approvata all'unanimità dalla Fondazione. L'ampliamento delle attuali situazioni di incompatibilità, che escludono la possibilità di nomina, riguardano un numero ristretto di cariche rispetto alle linee generali dell'Acri. Ad esempio è fuorigioco chi ha ricoperto, nei dodici mesi precedenti la data di rinnovo degli organi Crt, il ruolo di parlamentare, ministro e sottosegretario, parlamentare o commissario europeo, presidente di giunta regionale o provinciale oppure sindaco di un Comune superiore ai 15 mila abitanti. Compresi nello stop di un anno anche i consiglieri regionali, mentre sono esclusi i consiglieri comunali o provinciali. Per loro sarà ancora possibile essere nominati negli enti della Fondazione. Al momento il Consiglio di indirizzo ha deciso di circoscrivere la norma solo ad alcuni casi, ritenuti più rilevanti. Sarà compito dei prossimi consiglieri ampliare il raggio ed inserire definitivamente le nuove incompatibilità all'interno dello statuto della fondazione. Dopo la decisione del Consiglio, presieduto da Antonio Maria Marocco, il consiglio di amministrazione ha condiviso e approvato la nuova regola. Il Consiglio ha nominato, per due mesi, anche Renato Viale, ex patron della Bistefani, ceduta pochi giorni fa alla Bauli, ed ex numero uno di Unioncamere, al posto di Giandomenico Genta. Genta è infatti entrato nel consiglio di amministrazione della Fondazione al posto di Giovanni Quaglia, passato in Unicredit con il ruolo di vicepresidente. 
Nel 1978, quando di conclavi ce ne furono due a distanza di poche settimane, la Chiesa torinese venne rappresentata dall'arcivescovo emerito, Michele Pellegrino. Fu lui a partecipare alle elezioni di Albino Luciani prima e Karol Wojtyla poi. L'arcivescovo in carica, infatti, Anastasio Ballestrero, non era ancora stato eletto cardinale. Anche oggi, dopo le dimissioni di Benedetto XVI, la diocesi di Torino sarà rappresentata in conclave dall'arcivescovo emerito, il cardinale Severino Poletto. Ma potrebbe anche non essere presente alcun esponente della chiesa subalpina. Se infatti il Conclave verrà convocato dopo il 18 marzo, Poletto non potrà parteciparvi perché quel giorno avrà compiuto 80 anni così perdendo il ruolo di cardinale elettore. L'arcivescovo Cesare Nosiglia ha accolto "con sorpresa" l'annuncio delle dimissioni del Papa. "Ma non più di tanto  -  aggiunge  -  perché Benedetto XVI è un uomo umile e coraggioso. E' stato per me molto importante. E' stato lui a nominarmi arcivescovo, gli devo una grande riconoscenza". Nosiglia confessa di "sentire un grande vuoto. Il suo magistero è stato fondamentale per la Chiesa. Aveva saputo accattivarsi anche l'amore dei giovani, cosa non facile per un Papa, così come si è visto a Madrid. Gli va riconosciuto il coraggio di un gesto non facile". Il cardinale Severino Poletto non sa ancora se potrà partecipare al Conclave: "Ma questo non è importante  -  commenta  -  E' importante il messaggio che il Papa ha voluto darci. Un gesto di umiltà che è solo dei Santi, un insegnamento per i tanti che nelle umane cose non sanno rinunciare al loro ruolo. Quando oggi ho saputo la notizia ho pianto di commozione". Il cardinale era a Roma sabato per il funerale del cardinale Giovanni Cheli, originario di Asti. E ieri mattina ha presieduto le esequie nella cattedrale di Asti. "Sabato in Vaticano  -  ricorda Poletto  -  ho chiesto al cardinale Sodano se avrebbe partecipato lunedì con me al funerale ad Asti. Mi ha risposto che era impegnato a Roma in un importante Concistoro". Quello in cui Benedetto XVI ha annunciato in latino le sue dimissioni. Solo nei prossimi giorni si saprà se il cardinale Poletto potrà partecipare all'elezione del nuovo Papa. Il 28 febbraio alle 20 verrà proclamata la Sede Vacante. Da quel momento dovrà trascorrere un periodo compreso tra i 15 e i 21 giorni per indire il Conclave. Il compleanno del cardinale cade esattamente a metà del periodo. Se le riunioni preparatorie delle congregazioni dei porporati, che si terranno in Vaticano a partire dal 1° marzo, delineeranno un percorso e un esito chiaro verso il Conclave, è possibile che questo venga convocato prima del 18 marzo e dunque possa veder rappresentata al suo interno la Chiesa di Torino. Se invece emergeranno difficoltà e sarà necessario ai cardinali prendersi tutto il tempo possibile, è probabile che Severino Poletto rimanga fuori dalla cappella Sistina, come quasi certamente accadrà al cardinale tedesco Walter Kasper che compie 80 anni il 5 marzo. La Chiesa torinese non sarebbe comunque l'unica tra le diocesi più importanti d'Italia ad essere esclusa dal Conclave. Analoga sorte toccherà ad esempio a quella di Venezia dove il nuovo arcivescovo non è stato ancora nominato cardinale. I vescovi piemontesi avevano fissato da tempo la visita ad limina al Papa per il 28 febbraio. Un appuntamento che difficilmente potrà essere mantenuto. 
Lo tsunami tour di Beppe Grillo fa tappa a Mantova e il comico abbassa il livello di indebitamento del Comune di Parma. Altro che centinaia di milioni di euro di passivo, secondo il leader del Movimento a Parma "ci siamo presi il Comune, c'era un debito di un milione di euro e il movimento 5stelle si è costituito parte civile". 
