PALERMO - Un pareggio che fa comodo al Genoa: Davide Ballardini valuta così lo 0-0 di Palermo. "Potevamo fare di più, in certe situazioni era facile uscire palla al piede e non ci siamo riusciti. Non siamo stati così brillanti, bisogna anche dare il merito al Palermo, che oggi è sceso in campo mettendocela tutta. Questo punto ci soddisfa, per loro era la partita della vita. È una cosa sbagliata ma ci siamo accontentati, abbassandoci troppo: questo non deve accadere, abbiamo le qualità per giocare. Stare molto rintanati non è quello che vogliamo". IL FALLO SU ROSSI  - Il tecnico rossoblù analizza anche l'episodio di fine primo tempo: Garcia mette giù Rossi, niente rigore secondo Orsato. "Non era facile ma era rigore ed espulsione. Ne parlavo ora con Braschi, non era un episodio così evidente nella meccanica di gioco". Ballardini spende parole al miele per il reparto difensivo. "Non siamo mai riusciti ad accorciare sul loro uomo tra le linee, fortunatamente i tre dietro hanno interpretato bene queste situazioni, proteggendo l'area contro un attacco che non ci dava riferimenti precisi, visto che non c'era un centravanti ma tre uomini di movimento". La chiusura è sul gol sbagliato da Boselli: complimenti a Frey e un richiamo a quel derby di due anni fa, che di fatto spedì in B la Sampdoria. "Seba è stato impegnato soltanto una volta ed è stato bravissimo, non è facile rimanere con la concentrazione alta. A Mauro noi genoani saremo sempre grati, non per oggi". Piccolo allarme, rientrato, per Granqvist: il centrale ha accusato un lieve malore a fine gara ed è stato portato in ospedale per accertamenti, le sue condizioni non destano comunque grandi preoccupazioni. Leggi i commenti I commenti dei lettori 
LONDRA - Non bastava il caso Mahony, sul conclave che dovrà eleggere il nuovo Papa piove un'altra grana che stavolta arriva dal Regno Unito. Uno degli "elettori" del pontefice, il cardinale scozzese Keith O'Brian, è stato accusato di "comportamento inappropriato" da tre sacerdoti e un ex sacerdote in Scozia. A svelare la notizia sono il Guardian e l'Observer. Secondo il Guardian, i quattro hanno sottoposto la loro segnalazione, con riferimento a un periodo che risale a fino 33 anni fa, al Nunzio apostolico in Gran Bretagna, Antonello Mennini, chiedendo le dimissioni immediate del porporato. Un portavoce del cardinale ha fatto sapere che le affermazioni degli 'accusatori' sono state contestate. O'Brien ha 74 anni e si dovrebbe ritirare il mese prossimo. A quanto emerge, uno dei denuncianti ritiene che O'Brian avesse sviluppato nei suoi confronti un rapporto definito "inappropriato" e che ciò lo abbia costretto ad anni di assistenza psicologica. I quattro, si legge ancora sulla versione online del quotidiano, affermano di essersi rivolti al Nunzio già prima dell'annuncio delle dimissioni di Benedetto XVI, l'11 febbraio scorso. L'Observer riferisce che i quattro farebbero parte della diocesi di St Andrews e di Edimburgo di cui è titolare O'Brien. Inoltre, i denuncianti temono che una partecipazione del primate scozzese all'elezione del Papa vorrebbe dire che la Chiesa ha ignorato le loro rivendicazioni. Il primo caso - secondo quanto riporta l'Observer - risale al 1980 quando uno degli accusatori era "un seminarista 18enne al Drygrange college a St Andrews, dove O'Brien era il suo direttore spirituale", e dove, secondo il domenicale, l'attuale cardinale gli avrebbe fatto delle "avance inappropriate dopo la preghiera della notte". All'epoca, l'uomo, ha spiegato di essere "troppo terrorizzato per denunciare il caso". Venne ordinato sacerdote, ma si spogliò dell'abito talare quando seppe che O'Brien era stata nominato vescovo. Per quanto riguarda gli altri tre 'denunciati', tutti ancora sacerdoti, il primo ha riferito di di essere stato oggetto di "un contatto inopportuno" da parte di O'Brien nella sua prima parrocchia; il secondo ha spiegato che nel 1980 fu invitato a passare un settimana con l'attuale cardinale nella sua residenza e qui, ha detto, di essere stato vittima di un comportamento inadeguato dopo una bevuta a notte fonda; l'ultimo sacerdote ha dichiarato che quando era un giovane prete O'Brien utilizzava la vicinanza durante le preghiere serali per "contatti inappropriati". Ieri il cardinale scozzese, in un'intervista alla Bbc, aveva confermato la sua intenzione di partire per Roma il prossimo martedì per partecipare al conclave. L'intervista aveva suscitato clamore per alcune sue dichiarazioni sulla opportunità per i preti di sposarsi: "Se lo vogliono dovrebbero poterlo fare", aveva detto il cardinale. In passato invece, O'Brian aveva manifestato posizioni molto conservatrici, in particolare rispetto all'omosessualità che aveva condannato come immorale e contro i matrimoni gay che aveva definito "dannosi". 
Assenza totale di ascensori per i disabili e due uscite chiuse per lavori di ristrutazione: si presenterà così domani la stazione della metropolitana di Ottaviano. Con il personale della protezione civile costretto a sopperire al deficit di efficienza della fermata più vicina a piazza San Pietro. Nel giorno dell'ultimo Angelus di Benedetto XVI si rischia di assistere a disagi ben peggiori delle code che si sono registrate già domenica scorsa. GUARDA LE FOTO A poche ore dall'appuntamento più atteso dai fedeli giunti a Roma per il penultimo saluto a Papa Ratzinger, fioccano le proteste dei pendolari. "Noi romani il problema della metropolitana lo conosciamo bene  - afferma sconsolata Luciana Cristiano, una studentessa in ingegneria di 23 anni -  Domenica scorsa al termine dell'Angelus ho impiegato 15 minuti per arrivare ai tornelli, domani succederà il delirio. Spero proprio che apriranno anche le due uscite ancora chiuse, altrimenti si rischia di rimanere intrappolati". Per scongiurare ipotesi di questo tipo, è stato disposto un servizio di bus navetta senza fermate intermedie dalla stazione Termini a lungotevere in Sassia. Ma a quattro passi dal Vaticano, i due boccaporti in corripondenza dell'incrocio tra viale Giulio Cesare e via Ottaviano sono sbarrati da un cartello di lavori in corso. Oltre le transenne un tappeto di bottiglie e cartacce ricopre i gradini che conducono nei cunicoli della metro. "Ora come faccio a tornare in albergo?", si interroga Alexandra Wilson, 39 anni, da Manchester. Poi si accorge che l'ingresso all'altezza del civico 155 è aperto: "Ma non c'è il montacarichi, sono da sola, come faccio a sollevare il passeggino?  - domanda ancora la donna - l'impiegata mi ha detto che non ce nulla da fare e che se non trovo qualcuno che mi aiuti a sollevarlo mi conviene prendere un taxi". Fortunatamente un passante si ferma e l'aiuta. "Roma è bellissima ma sotto il profilo dei trasporti è invivibile  -  assicura Giovanni Melara, un 30enne impiegato milanese -  la metro è una roba da terzo mondo: i treni sono sporchi, maleodoranti. Si viaggia stipati come sardine, non credevo di trovare una situazione così". E invece, scesi nei cuniculi, a pochi metri dai tornelli in direzione Battistini, i viaggiatori sono costretti a fare la fila per il biglietto: uno dei cinque distributori automatici è "fuori servizio". 
Gli editori, i librai, lettori, i bibliotecari, gli insegnanti, gli scrittori, chiedono da tempo una legge per il libro e per la diffusione della lettura. Accade in una nazione come la nostra, dove metà degli italiani non legge nemmeno un libro all’anno; è una non lettura, un analfabetismo di massa, che dilaga e che pesa in modo preoccupante sul presente e sul futuro. La migliore occasione per farsi sentire è pertanto alzare la voce nel giorno delle elezioni politiche. Lo si fa aprendo le librerie al pubblico in questo giorno domenicale, proponendo incontri e dibattiti con autori, letture e consigli di lettura, e cercando di sensibilizzare i lettori e i non lettori, gli elettori e gli eletti (al Parlamento). Oggi anche le librerie torinesi, come nel resto d’Italia, tanto quelle indipendenti quanto le catene come Coop, Feltrinelli, Giunti, Ibis e Ubik, renderanno perciò meno rituale, più gravida di nutrimento per svezzare cittadini responsabili, la domenica consacrata alle urne. Lanciata proprio a Torino lo scorso 3 febbraio dall’Associazione Forum per il Libro nel corso dell’incontro “Leggere per saper leggere la realtà: una politica per il libro e per la lettura”, e grazie all’impegno di librai come Rocco Pinto, l’iniziativa chiamata “E/leggiamo” si rivolge a chi andrà a occupare un seggio alla Camera e al Senato, affinché si adoperi per promuovere attraverso una legge i libri e la lettura in Italia. Allo scopo è stato messo a punto un documento in cinque punti, in cui risalta, tra l’altro, la valorizzazione delle biblioteche scolastiche e delle biblioteche civiche, viste, queste ultime, non solo come luogo di studio e di lettura ma di socialità. Tra i firmatari noti della proposta ci sono Andrea Camilleri, Susanna Camusso, Luciano Canfora, Andrea Carandini, don Luigi Ciotti, Carlo De Benedetti, Tullio De Mauro, Umberto Eco, Margherita Hack, Fiorella Mannoia, Dacia Maraini, Pietro Mennea, Carlo Petrini, Stefano Rodotà, Roberto Saviano, Tono Servillo, Salvatore Settis, Giuseppe Tornatore. Ma hanno aderito soprattutto molti insegnati, bibliotecari, librai, editori e semplici lettori. L’associazione ha creato inoltre una petizione che si può sottoscrivere online, che ha avuto già il consenso di migliaia di persone. Per avere maggiori informazioni sulle librerie aperte oggi e su ciò che verrà offerto al pubblico, si può consultare il sito www. forumdellibro. org. 
