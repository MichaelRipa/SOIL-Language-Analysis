
BRUXELLES - Il "caso italiano è molto seguito" dai leader  "interessa, impressiona e preoccupa tutto i governi". E' la frase a effetto di Mario Monti a quella che probabilmente è la sua ultima conferenza stampa in un vertice europeo. E sulla sua offerta politica per la crisi precisa: Scelta civica "non è interessata a partecipare a decisioni pur condivise sull'assetto delle presidenze delle Camere se queste non si inscrivono in una prospettiva che possa portare alla strada per il governo dell'Italia". Trattativa difficile quella a Bruxelles. Per quanto riguarda il nostro Paese, il premier è "istintivamente sicuro che le soluzioni che verranno, spero presto, trovate per l'assetto istituzionale e il governo diano segno di rispetto degli impegni di risanamento e di riforme strutturali per crescita e occupazione, avviata nell'ultimo anno dal governo. E comunque, in un lettera inviata ai parnter, sostiene che l'Italia "dovrebbe oggi poter utilizzare ogni possibile ulteriore margine" del patto di stabilità "per attuare immediatamente un piano di sostegno alla creazione di posti di lavoro". Un apprezzamento all'azione di Monti è arrivata da Angela Merkel. "Il periodo di governo di Monti è stato molto breve" e durante questo "l'Italia ha intrapreso la strada delle rifome" - dice la cancelliera tedesca - per questo il premier "non ha avuto la possibilità di vedere i benefici di queste riforme". Argomenti conti pubblici crescita economica occupazione consiglio europeo mario monti scelta civica 
ROMA - A Vladimir Petkovic la Lazio è piaciuta, determinata e vincente contro lo Stoccarda dopo i passi falsi in campionato. "Quest'anno abbiamo avuto tante risposte in tante partite, ogni tanto qualche scivolone capita, ma sui tre fronti abbiamo sempre fatto bene, stasera siamo entrati in campo determinati", ha detto il tecnico di Sarajevo, che poi a chi gli ventilava un sorteggio contro il Basilea: "E' una squadra molto tosta che gioca da tanto in Europa, ma tutte le otto arrivate nei quarti valgono tanto. Se dovessi scegliere non vorrei andare in Russia perchè c'è poco tempo visto che si giocherà tra il derby e la Juve". P Petkovic dunque pensa anche al campionato. "Adesso e' importante riposarsi e concentrarsi sul campionato. Quando arriveraà di nuovo l'Europa League ci penseremo. Adesso dobbiamo fare punti a Torino e poi le due settimane che arriveranno ci daranno tranquillità e possibilità di riposare, anche se molti giocatori andranno in nazionale. Sicuramente tutti i giocatori che hanno giocato fino ad ora hanno dato una bella risposta. Ora spero di ritrovare quei giocatori che sono da tanto tempo fuori e che sono importanti per noi. Klose? Spero che dopo la pausa della nazionale possa tornare ad allenarsi con la squadra". E sull'infortunio di questa sera di Marchetti ha poi aggiunto: "Ha preso una bella botta ma era gia' in piedi. Vedremo domani come sta". Infine una divagazione sul sorteggio di Champions League di domani: "Barcellona, Real Madrid e Bayern possono arrivare lontano, ma anche la Juventus non e' lontana da queste e non deve temere nessuno". Protagonista della serata, Libor Kozak: "Mi spiace che non c'era la gente sugli spalti, però sono molto contento per me e per la squadra perché siamo un po' in difficolta'. Sono contento e mi godo questa serata". Nessuna rivalsa verso i critici: "Per me e' difficile, ma lo è un po' per tutti perché siamo la Lazio. Quando c'è l'opportunità cerco di dare il massimo, in campionato o in Europa League è lo stesso". E sul fatto che la Lazio vada meglio in Europa piuttosto che in Italia, Kozak ha risposto: "Non so, noi cerchiamo sempre di dare il massimo. Anche contro la Fiorentina ci abbiamo provato. Ci proviamo sempre. Lo dimostriamo in campionato, lo abbiamo dimostrato in Coppa Italia dove siamo in finale e anche in Europa League dove siamo arrivati ai quarti". E sul fatto di giocare da solo o con qualcuno accanto in attacco, ha concluso: "Se ho qualcuno di fianco, e' meglio". Argomenti europa league vladimir petkovic Leggi i commenti I commenti dei lettori 
SIENA  - Mastica amaro il PalaEstra. Siena è infatti costretta ad incassare un'altra battuta d'arresto, la quarta consecutiva tra campionato ed Eurolega. Nell'undicesima giornata delle Top 16 (quarta di ritorno), la Montepaschi cede 68-67 all'Olympiacos Pireo dopo aver assaporato il successo fino al terzo quarto. AGGANCIO OLYMPIACOS AL SECONDO POSTO - Fatale alla Mens Sana è l'ultimo periodo, dove spreca il +5 di partenza anche se, magra consolazione, conserva il vantaggio negli scontri diretti visto che in Grecia all'andata si impose di due punti (74-72). Fattore comunque non indifferente, visto che nella classifica del girone F la formazione ateniese ha agganciato al secondo posto proprio quella toscana a quota 14. SIENA PARTE BENE POI IL BLACK OUT - E' stata una partita avvincente, con entrambe le formazioni che hanno tentato la fuga decisiva. Olympiacos avanti di 8 dopo 5 minuti (4-12) ma i padroni di casa reagiscono e chiudono avanti di 1 il primo periodo (18-17). Trascinati da un buon Kangur, i toscani volano sul +10 al 18', però Spanoulis e compagni rintuzzano subito il margine fino al -1 con cui si va all'intervallo lungo (37-36). La squadra di Luca Banchi torna avanti di 9 al 28' (53-44) ma poi si blocca, entrando come in black out. I GRECI MANDANO QUATTRO UOMINI IN DOPPIA CIFRA - L'Olympiacos piazza un parziale di 19-4 e al 37' è sul 63-58. A un minuto dal termine i greci sono anche a +7 (68-61); due triple di Janning e Moss riducono a 1 punto il divario, poi però Bobbie Brown gestisce male l'ultima palla e la possibilità del sorpasso svanisce. Kangur e Janning con 14 punti a testa i migliori marcatori della gara per i padroni di casa, con 11 punti per Moss, fra gli ellenici vanno in doppia cifra Sloukas (11), Papanikolaou (11), Hines (10) e Spanoulis (10). Siena tornerà in campo la prossima settimana in Turchia, facendo visita al Besiktas ultimo nel girone e ancora a secco di punti. Montepaschi Siena - Olympiacos Pireo 67-68 (18-17, 37-36, 54-49) SIENA : Brown 8, Eze 6, Carraretto 3, Rasic ne, Kangur 14, Sanikidze 2, Ress ne, Ortner 5, Lechthaler ne, Janning 14, Hackett 4, Moss 11. All.: Banchi. OLYMPIACOS : Hines 10, Law 7, Antic 9, Spanoulis 10, Perperoglou 2, Shermadini 8, Sloukas 11, Mavroiedis ne, Powell, Gecevicius ne, Perkins, Papanikolaou 11. All.: Bartzokas. ARBITRI : Garcia Ortiz (Spa), Ryzhyk (Ukr), Viator (Fra). NOTE - Tiri liberi: Siena 11/15, Olympiacos 12/15. Tiri da tre: Siena 10/29, Olympiacos 8/29. Fallo antisportivo a Brown (Siena) al 31'44". Usciti per falli: Kangur (Siena) al 37'11", Perperoglou (Olympiacos) al 38'15". Rimbalzi: Siena 22, Olympiacos 44. Spettatori: 5000 circa. Risultati undicesima giornata Top 16 Eurolega: GIRONE E: Efes Istanbul - Bamberg 89 - 86 dts; venerdì: Panathinaïkos - Alba Berlino, Real Madrid  -  Malaga, Cska Mosca  -  Kaunas. Classifica: Real Madrid e Anadolu Efes Istanbul 18; Cska Mosca 14; Panathinaikos 12; Unicaja Malaga 10; Zalgiris Kaunas 8; Alba Berlino 2; Brose Baskets Bamberg 0. GIRONE F: Maccabi Tel Aviv - Khimki Mosca 80  -  79, Siena - Olympiakos 67  -  68, Caja Laboral - Fenerbahçe 87  -  67; venerdì: Barcellona - Besiktas. Classifica: Barcellona 18 punti; Olympiacos e Montepaschi Siena 14; Khimki, Caja Laboral e Maccabi Electra 12; Fenerbahce 4; Besiktas 0. Argomenti montepaschi siena basket eurolega Leggi i commenti I commenti dei lettori 
MILANO - "Peccato perché è stata la nostra migliore partita della stagione". Resta l'amaro in bocca a Andrea Stramaccioni dopo aver sfiorato la grande impresa con il Tottenham. Il tecnico nerazzurro prova, comunque, a guardare il bicchiere mezzo pieno: " La cosa che mi rende più felice è che è stato fatto un grosso passo avanti dal punto di vista del gioco. Abbiamo trovato le certezze su cui lavoravamo da tempo e che non sempre ci riesce di realizzare in campo. E' il segnale che ci siamo, che abbiamo un valore, che siamo uniti e che vogliamo finire alla grande questa stagione". MORATTI E' VICINO A ME E ALLA SQUADRA - Un bel segnale anche per Massimo Moratti. "Il presidente è straordinario e vogliamo ripagarlo con i risultati. Ieri mi ha telefonato dicendomi 'pronto, Lucescu?' e io ho risposto 'no, sono ancora quello di prima'. Ci è vicino e la risposta dei miei calciatori è un segnale fondamentale. Ci restano ora 10 partite in campionato, non avremo più un impegno infrasettimanale e andremo avanti sulle basi di questa prestazione importante, anche dal punto di vista del gioco, delle occasioni, adesso stiamo lavorando su questo aspetto". A MARASSI CON FIDUCIA - La rincorsa al terzo posto riparte domenica, dalla sfida alla Sampdoria. "Stasera usciamo con un dispendio energetico molto importante, 120' di intensità incredibile, ma aver visto di essere una squadra ci darà le forze necessarie per andare a Marassi per fare un'altra grande partita". POSSIAMO ARRIVARE TERZI - Stramaccioni crede fortemente nel 3° posto. "Ora abbiamo la Samp, poi dopo due settimane c'è la Juve... Insomma c'è un mini-campionato tutto da giocare e l'Inter ha dato una risposta sul fatto che si può giocare fino in fondo le proprie carte". KOVACIC PERNO DEL NOSTRO FUTURO - Stramaccioni, infine, spende belle parole per Kovacic. "Lo abbiamo fortemente voluto, ha ancora 18 anni e mezzo, cerco di gestirlo ma è il perno del nostro progetto per il centrocampo. Secondo me sta crescendo e sta capendo cosa voglio da lui. Oggi ha disputato una grande partita". MORATTI: "UNA PARTITA PERFETTA" - "Trovo questa partita perfetta", commenta il presidente Moratti. "I giocatori hanno fatto quanto la stampa non voleva prevedere, hanno tirato fuori tutto l'orgoglio, sono stati pericolosi. Siamo tutti molto fieri di questa squadra, posso solo fare loro i complimenti. Poi siamo usciti fuori, ok, ma se fosse stata Coppa dei Campioni forse sarei molto più dispiaciuto", ZANETTI: "ABBIAMO DATO TUTTO" - "Abbiamo fatto una grandissima partita, ma purtroppo non è bastato. Abbiamo lasciato in campo tutto. Questa è l'Inter, da cui dobbiamo ripartire", commenta capitan Zanetti. "Quest'anno ci sono stati episodi negativi, invece questa sera si sono viste cose positive. Abbiamo speso tantissimo, ora in questi pochi giorni speriamo di ricaricare le energie per un'altra partita importante, quella di Marassi. Dobbiamo ritrovare la continuità, speriamo di fare bene anche domenica". Argomenti europe league inter andrea stramaccioni Leggi i commenti I commenti dei lettori 
ROMA - Vi aspettavate di vedere nella Lazio l'indolenza del Bayern e nello Stoccarda la fiera reazione dell'Arsenal? Pensavate che nel surreale deserto dell'Olimpico si potesse vivere una remontada? Avete sbagliato film. E il regista Petkovic ha messo le cose in chiaro da subito, scegliendo Libor Kozak attore protagonista abilissimo nello sgombrare il campo da qualsiasi equivoco. Dopo dieci anni, quindi, la Lazio torna nei quarti di una competizione europea. E oggi saprà chi le contenderà la qualificazione alle semifinali. Ma dicevamo di Kozak. Il ceko ci ha messo pochi minuti a lucidare il mirino e a sfruttare al meglio due assist al bacio ricevuti dall'ispiratissimo Radu dopo 6' (cross dal fondo, teso e sponda facile facile in gol) e da un arcobaleno di Hernanes, lungo lungo, in contropiede (stop in corsa e tiro dal basso verso l'alto che si è infilato con precisione balistica accarezzando la traversa). Kozak ha infine spento, nel finale di gara, gli ultimi fuochi tedeschi, firmando il tris di testa su cross di Candreva e dormita del capitano ospite, Tasci. Primo tempo - Due a zero all'ottavo per scacciare i malpensanti ed eventuali colpi di teatro tedeschi. Labbadia ha rivisto subito il film horror del Daimler stadion. Due fiammate in meno di dieci minuti buone anche per poter giocare il resto del tempo in assoluto controllo del match, dando più la sensazione di poter sfondare ancora (vedi un bolide su punizione di Candreva non tenuto da Ulreich) che di dover rintuzzare improvvisi ritorni dei modesti avversari, appena sopra la linea di galleggiamento in Bundesliga. Il solo brivido, in senso opposto, l'ha dato Onazi, svagato dopo l'eroismo in terra tedesca, che ha messo di fatto ko Marchetti, uscito coraggiosamente sui piedi del ruvido centravanti bosniaco Ibisevic, invitato a cercare il pallone su corto passaggio indietro del playmaker africano. Marchetti, ferito alla testa e visibilmente groggy, è stato quindi sostituito per precauzione. La ripresa è cominciata, come prima del riposo, nell'assoluto controllo del match da parte romana. Ma lo Stoccarda ha provato a salvare l'onore, alzando il livello del suo pressing, invitata a farlo dal calo di concentrazione del centrocampo capitolino. Così Bizzarri è stato impegnato severamente almeno in un paio di occasioni, prima che Hajnal sfruttasse un calo di zuccheri del centrocampo laziale e a rimorchio infilasse il gol bandiera. Lo Stoccatrda ha provato quindi a trovare almeno il pareggio esterno, ma Bizzarri prima ha deviato con la punta delle dita un colpo di testa diagonale, pericolosissimo, di Gentner e poi viene graziato da Niedermeier che sfila di pochissimo sul fondo a portioere battuto. Il brivido finale, all'85', scuote i romani che nel giro di un minuto trovano ancora Terminator Kozak prima fermato da un miracoloso intervento di Ulreich ma poi pronto a sfruttare l'assist di Candreva per il tris personale e di squadra. Il ceko si conferma top scorer di Europa League. Oggi il sorteggio dei quarti. La Lazio è attesa in questa fase ancora una volta a una gara interna senza tifosi. Lazio: Marchetti (43' Bizzarri) - Peirerinha, Biava, Ciani, Radu - Candreva, Onazi. Hernanes (73' Eederson), Lulic - Mauri (65' Ledesma) - Kozak. All. Petkovic Stoccarda: Ulreich - Sakai, Tasci, Niedermeier, Molinaro - Gentner, Holzhauser - Osazaki, Hajnal (73' Harnik), Macheda (64' Traorè) - Ibisevic. All. Labbadia. Arbitro : Tom H. Hagen (Nor) Reti : 6', 8' e 87'  Kozak; 62' Hajnal. Note : Si è giocato a porte chiuse per la squalifica del campo di casa della Lazio. Ammoniti: Biava, Hajnal e Ibisevic . Recupero 2' e 3'. Argomenti ss lazio europa league stoccarda calcio Leggi i commenti I commenti dei lettori 
