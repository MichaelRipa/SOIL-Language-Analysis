
DORTMUND - Josè Mourinho riconosce i meriti del Borussia Dortmund ed analizza il durissimo 4-1 subito dal Real Madrid: "Un duro colpo ma meritato. Abbiamo subito tre gol dalla parte opposta a dove ero e non posso giudicare, ma credo che in tutte le reti abbiamo sbagliato noi". Per Mou non ha funzionato niente: "Non posso trovare spiegazioni, loro sono stati più aggressivi e non siamo riusciti a contrastarli. Hanno avuto una supremazia evidente, hanno giocato una partita incredibile". Non mancano le critiche alla squadra:  "Quando le cose non girano bene non si può arrivare lontano, è difficile da spiegare e da accettare. Siamo arrivati nella migliore condizione, abbiamo sbagliato a livello di mentalità, di aggressività e di concentrazione. Siamo stati penalizzati da questi aspetti, loro invece hanno giocato meglio di noi, vinto i duelli individuali e sfruttato tutte le occasioni per segnare. Sono stati molto efficaci, molto intensi a livello di gioco". Sulla stessa lunghezza d'onda, Sergio Ramos, pedina di una difesa che ha fatto acqua: "Ci è mancato l'approccio giusto a questa partita, abbiamo sbagliato tutti, e io per primo, e ora dobbiamo fare una profonda riflessione: tutti noi, dal primo all'ultimo. Loro sono stati superiori in tutto. Quando ci è toccata questa formazione nel sorteggio la gente ha pensato che eravamo stati fortunati, invece il Borussia è una grande squadra". Quante chance ha ora il Real di passare il turno? "Ci rimane il ritorno in casa - è la risposta - e dovremo giocare al massimo dal primo minuto. E' ora che il Real torni in una finale di Champions". Argomenti champions league real madrid josè mourinho Leggi i commenti I commenti dei lettori 
VENERDÌ scorso i tecnici di Trm hanno girato l'interruttore. L'inceneritore del Gerbido è entrato in funzione, bruciando i primi rifiuti, e sabato ha prodotto la prima scarica di elettricità immessa nella rete nazionale. Un avvio in sordina, per evitare contestazioni e problemi di ordine pubblico. Una scelta precisa, sia di Trm sia dell'Ato rifiuti, l'ente di controllo territoriale, ma chi si oppone da anni all'impianto grida allo scandalo. "Nemmeno i componenti del comitato locale di controllo sono stati avvisati", dice il coordinamento No-inceneritore. Che aggiunge: "Il presidente dell'Ato rifiuti sostiene che non è ancora stato definito il destino delle scorie". Il numero uno dell'Ato, Paolo Foietta, sottolinea che la situazione è diversa: "Il destino delle scorie è definito, verranno trattate dalla Servizi industriali, che ha vinto la gara per la gestione. Ma è stata data un'indicazione chiara: le scorie non potranno essere trattate nel complesso della Servizi Industriali di Orbassano, ma in un altro stabilimento". E sull'accensione in sordina dell'impianto? "Non ci vedo nulla di scandaloso  -  ribatte Foietta  -  abbiamo sempre detto che il termovalorizzatore avrebbe iniziato la fase di test entro il 30 aprile. Bene. Siamo partiti. Si è messa in funzione la prima linea, poi seguiranno le altre due. Non abbiamo voluto pubblicizzare la cosa per evitare problemi di ordine pubblico, blocco dei mezzi ed incidenti. Cosa che ci è stata richiesta anche dalla Questura". Il presidente dell'Ato rifiuti aggiunge: "Se da sei giorni l'impianto funziona e nessuno se ne è accorto, vuol dire che l'impatto è contenuto. Non c'è rumore. Non c'è traffico. Di solito nelle fasi di test i dati dei parametri ambientali sono al di sopra dei limiti, l'impianto deve essere tarato. Nel caso del Gerbido no. Siamo al di sotto dei livelli indicati dalle norme. È incoraggiante". Il comitato No-inceneritore rimarca il "no" e aggiunge che il silenzio su quella che di fatto è l'accensione "costituisce un precedente che mette ulteriormente in dubbio la fiducia che come cittadini ci viene chiesto di riporre in coloro che continuano a vantarsi di costituire garanzia di trasparenza. In questa fase è ancor più importante la funzione di verifica del comitato di controllo". Dopo le polemiche su dove e come farlo, i ricorsi al Tar e non solo, il cantiere e i ritardi, dovuti anche ai sequestri dopo gli incidenti mortali nell'ultimo anno, il termovalorizzatore, che bruciando rifiuti produce sia elettricità sia energia per riscaldamento, ha iniziato ha funzionare. Costo? Più di 375 milioni di euro, compreso il 2013, considerato un anno di esercizio provvisorio. Trm, società ora controllata all'80 per cento da Iren e dal fondo F2i guidato da Vito Gamberale, prevede che a regime l'impianto genererà 350 mila Mwh, che vuol dire garantire la corrente elettrica a 175 mila case, e produrrà energia termica per 17 mila utenze. Verranno bruciati 421 mila tonnellate all'anno di rifiuti. Argomenti inceneritore gerbido trm 
La mozzarella di bufala campana dop è salva. E' stato pubblicato sulla Gazzetta Ufficiale di oggi, infatti, il decreto del ministro delle Politiche agricole, Mario Catania, con cui il Governo ha sostanzialmente recepito le richieste del Consorzio di tutela, emanando nuove norme di attuazione della legge 205/2008. Il provvedimento, sottolinea il Consorzio, "contiene novità fondamentali": per tutti coloro che fanno parte del sistema Dop sarà infatti possibile continuare sempre a produrre nello stesso stabilimento mozzarella Dop e altre tipologie (ricotte e mozzarelle non Dop), ma, come richiesto dal Consorzio di Tutela già 18 mesi fa, si obbligano i produttori ad acquistare esclusivamente latte di bufala proveniente dall'area Dop, per qualunque prodotto intendano realizzare. "Così il Governo dice sì alla nostra proposta sulla provenienza esclusiva del latte dal territorio della Dop, contenuta nella bozza di modifiche al disciplinare che da un anno e mezzo attende l'approvazione delle istituzioni interessate" commenta il presidente del Consorzio di Tutela, Domenico Raimondo e aggiunge: "Siamo molto soddisfatti del provvedimento. In questo modo si rafforza il marchio Dop, s'innalza la qualità del prodotto, si assicura la tracciabilità totale e non si costringono i nostri allevatori a morire". Argomenti mozzarella 
DORTMUND - ''Ora dobbiamo stare attenti a non impazzire". In una serata che passerà alla storia, Jurgen Klopp prova a fare il pompiere anche se sa che è difficile smorzare l'entusiasmo in una città ebbra do gioia e in una squadra giovane che sé preso la soddisfazione di umiliare lo stellare Real: " Una vittoria del genere rischia di dare alla testa. Fortunatamente ho l'esperienza necessaria per sapere che dobbiamo giocare la partita di ritorno", dice, promettendo di mantenere alta la concentrazione in squadra. GRANDE GOTZE E GRANDE IL PUBBLICO - Più che Lewandowski, Klopp tiene a elogiare Gotze, sceso in campo in condizioni psicologiche difficili, subito dopo l'annuncio del passaggio al Bayern il prossimo anno per 37 milioni. " Sono orgoglioso di lui che ha fatto una grande partita e del nostro pubblico per come ha reagito di fronte a questa situazione senza mai fischiarlo". LEWANDOWSKI INCREDULO - L'eroe della serata, Robert Lewandowski, è quasi incredulo: "Mi sembra incredibile aver segnato quattro gol al Real... E incredibile per me e per tutta la squadra. Comunque ancora una volta abbiamo dimostrato cosa sappiamo fare. Vogliamo arrivare in finale". L'attaccante polacco guarda già avanti: " A Madrid dovremo essere più difensivi. Loro in casa difficilmente sbagliano e dovremo essere concentrati fino alla fine. Non siamo ancora in finale e dovremo dare il massimo anche al Bernabeu". NON PENSO AL MERCATO - Lewandowski, infine, smentisce di poter rischiare di venir distratto nel finale di stagioni dalle voci che lo vorrebbero, come Gotze, in partenza destinazione Bayern.... "Per me le voci di mercato non hanno avuto alcun peso. Siamo concentrati su queste partite. Adesso penso solo alla gara di ritorno con il Real..." Argomenti champions league jurgen klopp borussia dortmund Leggi i commenti I commenti dei lettori 
LIBERAZIONE AL MUSEO RESISTENTE In  occasione della “Festa della Liberazione”, “Musica e teatro per la  Resistenza” nel programma organizzato dal Comitato Resistenza e  Costituzione del Consiglio regionale sull’esedra di fronte al Museo  della Resistenza in corso Valdocco 4/a: alle 11 si inaugura l’opera  dell’artista ceca Helena Hladilova, appositamente realizzata per e nel  rifugio antiaereo del Museo. Alle 11.30 nel cortile il pubblico potrà  assistere al concerto” Scarpe rotte eppur bisogna andar, canti della  Resistenza” con il Coro la Gerla di Torino. Dalle 15.30. L’Accademia dei  Folli presenta “Lettere alla vita. Se il cielo fosse carta”, letture di  testi scritti da più persone accomunate dall’aver offerto la propria  vita per dire no al fascismo; un testo di Emiliano Poddi, interpretato e  diretto da Carlo Roncaglia. Nel cast gli attori Enrico Dusio, Giovanna  Rossi, Enrico De Lotto e i musicisti Vince Novelli e Giò Dimasi. Il  monologo di Marco Gobetti “1863 – 1992 di Giovanni in oltre”, messo in  scena dall’omonima Compagnia dell’attore, narra l'incredibile storia di  un uomo dell'Ottocento che si trasforma in un uccellino, per diventare  un uomo del Novecento e oltre. L’esibizione del cantautore torinese  Fabio Caucino si basa su testi originali tratti dal suo ultimo album “Io  Cambio” inframmezzati da brani d’autore, in un itinerario musicale tra  metafore, immagini legate alla storia, all’attualità, ai sentimenti e  all’impegno civile. “LA REPUBBLICA” DEI PICCOLI TRE QUERCE IL 15 In occasione della Festa della Liberazione e del Lavoro il parco  avventura Tre Querce (via dei Colli, Pino) rimane aperto dalle 10 alle  19 (ultimo ingresso alle 17). Un'ottima occasione per provare i percorsi  acrobatici in totale sicurezza con tutta la famiglia e per trascorrere  una giornata all'aria aperta nel parco naturale della Collina di  Superga. Info 327/6141003 e 334/2403568. ANIMALI O DEI? Appuntamento alle 10.30 al Museo Egizio di via Accademia delle Scienze,  con il percorso di visita con laboratorio per famiglie dal titolo  “Animali o dei?” e alle 15.40 con il percorso “Chi vuol essere faraone?  L’antico Egitto in pillole”. Info 011/4406903. VROOM VROOM Dalle 14.30 al museo A come Ambiente in corso Umbria 84/90, pomeriggio  di giochi e laboratori sul tema “Wroom! Esercizio per le vostre  orecchie. Come riconoscere il rumore e sopravvivere oltre gli 80 decibel  del traffico cittadino” in collaborazione con Arpa Piemonte. Info  011/0702535. TURLUPINERIES Alle 16 ai Giardini Reali in corso san Maurizio angolo via Rossini  “Turlupineries” è uno spettacolo per famiglie. In scena, i saltimbanchi  gironzolano senza sosta con smorfie pittoresche, canzoni stravaganti,  movenze giullaresche. Giocolianti, baruffoni, storpiaocchi e ciarlatani  che voglion diventare grandi imbroglioni come Monsieur Turlupin. FIABA FATA RILLA Alle 17.30 Casa della Fiaba di Collegno si svolge il “Laboratorio sulla  fiaba di Fata Rilla”: partendo da una storia illustrata e raccontata in  un teatrino narrante, il laboratorio si propone un percorso nel quale,  genitori e bambini creeranno la propria fiaba, scritta e disegnata per  poi imparare a narrarla. Info 338/2428332. INCONTRI & EVENTI TÈ & AFORSIMI Al Polski kot in via Massena 19 appuntamento con “Julian Tuwim. Tè e  aforismi”: dalle 16 (fino a tarda notte) la prima giornata dedicata al  poeta polacco Julian Tuwin nell’ambito dell’anno (2013) intitolatogli  dalla Polonia. Ogni ordinazione di tè/caffè sarà omaggiata di un  cioccolatino e di un aforisma del grande Artista. Info 333/5205763. VOLLEY BRAIN 2013 Al via la seconda edizione del torneo di beach volley organizzato dal  Neuroscience Institute Cavalieri Ottolenghi di Orbassano. L’intero  ricavato sarà devoluto al Nico per finanziare la ricerca di base sulle  malattie neurodegenerative come l’Alzheimer, il Parkinson e la Sclerosi  multipla. La competizione, aperta a tutti, si svolgerà dal 14 maggio al  25 giugno al campo sportivo Unione sportiva Villarbasse in via San  Martino 1 a Villarbasse. Iscrizioni entro il 30 aprile. Per maggiori  informazioni su modalità di iscrizione e partecipazione www.nico.ottolenghi.unito.it DAL MOBILE ALLA CASA La Pinacoteca Agnelli sarà aperta oggi e il primo maggio con normale  orario dalle 10 alle 19. Alle 16 è prevista una visita guidata della  mostra temporanea “Una passione per Jean Prouvé. Dal mobile alla casa”:  un'occasione unica per scoprire le architetture e i mobili di Jean  Prouvé, uno dei maestri del design del XX secolo. Info www.pinacoteca-agnelli.it SPETTACOLO NATURALE Oggi e il primo maggio, al Museo Regionale di Scienze Naturali in via  Giolitti 36 maggio, è possibile visitare la mostra “Lo spettacolo della  natura. Storie di Scienza e di mondi da conservare”. Il pubblico potrà  entrare liberamente dalle 10 alle 19 con il biglietto del museo valido  anche per tutte le altre sale espositive, comprese le mostre temporanee  non soggette a pagamento separato. Info www.mrsntorino.it MUSICA HENDRICKS AL JCT Alle 21.30 al Jazz Club Torino in piazzale Valdo Fusi è in programma un  importante concerto con Michele Hendricks & il Massimo Faraò Trio.  Michele Hendricks, figlia d’arte del celeberrimo Jon, cantante,  improvvisatore e autore, membro del Trio vocale Lambert, Henricks &  Ross, sarà in concerto questa sera con il trio di Massimo Faraò. Info www.jazzclub.torino.it IMPOSSIBILE GILGAMESH Alle 22 al Magazzino di Gilgamesh in piazza Moncenisio 13 bis va in  scena lo spettacolo “Rock’n’roll roulette” con Carletto e gli  impossibili. In programma, decine di brani decisi dal pubblico  interpretati dalla cantante Roberta Bacciolo affiancata da Gianni  Agnolon e Sergio Toya alle voci oltre a Carletto alla chitarra, Ciccio  Cubal ai bassi, Carlo Bagini alle tastiere e Alex Jorio alla batteria.  Ingresso 5 euro; info www.ilmagazzinodigilgamesh.it VOCI SENZA ETICHETTA Sono prorogate fino al 27 aprile le iscrizioni per il concorso nazionale  “Senza Etichetta” organizzato dal Civico Istituto Musicale “F.A. Cuneo”  di Ciriè per i musicisti senza contratto discografico. Info e bando su www.senzaetichetta.com TEATRO PROCESSO AD ORESTE Alle 21 alla Cavallerizza Reale (Manica Corta) in via Verdi 17, il  Piccolo Teatro d’Arte presenta lo spettacolo “PaO Processo a Oreste.  Vecchie e nuove generazioni a confronto” liberamente ispirato a Eschilo e  Pasolini, su adattamento e regia di Claudio Ottavi Fabbrianesi e con  musiche eseguite dal vivo dal Weetonton Didjeridoo Ensemble. GIOCHI DI FAMIGLIA Alle 19.30 alle Limone Fonderie Teatrali di via Pastrengo 88 a  Moncalieri va in scena lo spettacolo di teatro “Giochi di famiglia”  della scrittrice serba Biljana Srbljanovii. Ogni scena è composta da  famiglie con caratteristiche e valori diversi; nuclei familiari diversi,  ideologie differenti, un comune denominatore nell’epilogo: il figlio  che uccide i genitori. Info www.teatrostabiletorino.it ROMEO & GIULIETTA Alle 19.30 al Teatro Carignano nella piazza omonima va in scena “Romeo e  Giulietta” di William Shakespeare nell'allestimento di uno dei più  apprezzati registri della nuova generazione: Valerio Binasco. Info 011/5169555 . CINEMA AL VALSUSA FILMFEST Tappa torinese per il ValSusa Film festa che propone alle 20 al Museo  Diffuso della Resistenza in corso Valdocco 4/a, le proiezioni della  diciassettesima edizione del concorso: “Oroverde” di Pierluigi  Ferrandini, vincitore della sezione “Memoria Storica”; “Storia di Mirka”  di Primo Giroldini, menzione speciale nella sezione “Memoria Storica”;  “Dreaming Apecar” di Dario Samuele Leone, Premio “Arte e Arti” della  sezione “Cortometraggi”. Info www.valsusafilmfest.it 
La Procura di Roma ha aperto un'inchiesta sull'hackeraggio delle caselle di posta di alcuni parlamentari del M5S. L'indagine, affidata alla polizia postale, punta a individuare i computer dai quali è partita la violazione delle caselle email e i responsabili dell'attacco hacker . L'inchiesta è stata aperta dal procuratore aggiunto Giancarlo Capaldo in seguito alle denunce presentate da alcuni esponenti del M5S, a seguito del video pubblicato dagli hacker. Gli accertamenti degli uomini della polizia postale sono già iniziati, a partire dal sito dove sono stati pubblicati i file contenenti le 7.655 mail degli esponenti del M5S dal novembre 2007 all'aprile 2013. Argomenti hacker procura roma movimento cinque stelle - m5s 
DORTMUND - Otto a uno. Basta la parola. Sotto allo straordinario "Muro" giallonero la Champions chiude il doppio confronto di semifinale tra i signori d'Europa: Spagna e Germania. Otto a uno è in estrema sintesi il bilancio della sfida, trionfale da un lato e (sorprendentemente) tragico dall'altro. Cresciuti con la Nazionale, i tedeschi ora tornano a essere cannoni tuonanti anche con i loro club. La tecnica dei sudditi di re Juan Carlos finisce a dir poco stritolata dai panzer, tornati tale sotto il profilo fisico. RE LEWANDOWSKI - Assoluto signore della scena Robert Lewandowski è stato protagonista mediatico dell'intera giornata. A cominciare dalle ore di vigilia, quando l'agente del tecnico del Bayern, Heynckes, avrebbe rivelato che il polacco - erede di Boniek, Lato e Szarmach più che di Deyna - sarebbe a un passo dal passaggio, con Goetze (e Hummels?) alla corte dei bavaresi. Il 25enne di Varsavia porta a spasso l'intera difesa spagnola e realizza un poker di reti, nessuno c'era mai riuscito contro il Real in occasioni come questa. COMPARSATA - Il Real Madrid di Zio Paperone Florentino Perez fa una figura barbina. Dominato in lungo e in largo, anche nella mentalità, quella che Mourinho in primis e i suoi campioni celebrati dovrebbero avere in più rispetto a perfetti sconosciuti, detto senza offesa, del panorama internazionale. Invece il Bianco della divisa sembra persino calzante: per più di undici fantasmi. A meno di miracolose reazioni, insomma, la rimonta sembra più difficile della terribile ossessione, quella che vuole il Real Madrid fatto fuori in semifinale. SCHEMI SPECULARI, MA... Eccoci alla cronaca. Il primo tempo esalta per gran parte il modo semplicemente perfetto di interpretare il 4-2-3-1 da parte del Borussia. Uno schema che presuppone un enorme lavoro degli avanti, in pressione, sui portatori di palla avversari. Uno schema che presuppone scambi ad alta velocità per favorire inserimenti offensivi sui lati degli esterni. Klopp stravince la sfida  sull'amico Mourinho (che scuote spesso la testa). Lo Special One viene tradito dal timore delle merengues che invita ad avanzare, per cercare di fermare le azioni giallonere all'origine. Grande protagonista della prima parte è Reus: in una parola, imprendibile. E' lui a propiziare l'azione che consente a Goetze di smarcare sotto misura Lewandoski per la stoccata vincente dopo 8 minuti. E' lui a creare i presupposti del raddoppio, con un'ubriacante taglio trasversale da sinistra al centro, chiuso con un tiro su cui Lopez compie un miracolo. Poi Lewandowski, a porta vuota, arriva con il decimo di secondo di ritardo che salva il Real dal 2 a 0. DECRESCITA? Il ritmo giallonero è marziano. Appena cala, per cause naturali, il Real esce dal guscio. Ma non incide, Weidenfeller deve solo ribattere una punizione dalla lunga di Ronaldo e ribattere a pugni un cross su punizione di Alonso. Il Borussia soffre il solo Coentrao, sul lato sinistro. OCCASIONALE ci sembra quindi il pareggio. Il Borussia ha l'ingenuità di restare a pensare su un contatto sospetto in area tra il solito Reus e il francese Varane. Hummels sbaglia uno stop, Higuain fila via in contropiede e serve il liberissimo Ronaldo sul lato opposto. Il pareggio è un regalo. LA CONFERMA di una sensazione arriva nella ripresa, giocata a una porta o quasi. Quando ci si aspetta la reazione dei merengues, il Borussia fa esattamente quello che 24 ore prima aveva fatto il Bayern, impartendo una lezione di ritmo, di tattica, di possesso palla e di concretezza all'avversario. Tra il 51' e il 66', il polacco cresciuto nel Legia, segna altri tre gol, mettendo in mostra tutto il suo repertorio. Opportunista nel girare rapidamente il pallone casualmente recapitatogli da Schmelzer; fulmineo nell'eludere l'intervento di Pepe in uno spazio risicatissimo per scaricare un violentissimo tiro sotto l'incrocio; essenziale nel finalizzare il rigore che Kuipers decreta al 66' quando il goffo Xabi travolge in area il guizzante Reus. Il Real subisce, quasi passivamente, Weidenfeller è costretto agli straordinari in una sola circostanza, quando esce a valanga su Ronaldo liberato da un attimo di lucidità di un deludente Ozil. Poi basta. E abdica in favore del re polacco. NON SOLO LUI - Non solo Lewandowski, però. Il capolavoro di Klopp poggia sulle distanze perfette tra i reparti, e in questo è esemplare il lavoro dei centrali; sulla regia del giovane Gundogan, il turco che cresce alla distanza e rischia di segnare un gol da antologia del pallone (negatogli da una prodezza di Lopez). E infine su Reus, curiosamente rimasto fuori dal valzer delle voci. Il giocatore ovunque, terzino o mediano quando serve, trequartista o attaccante quando serve. Ma del biono numero 11 l'euromercato non parla. Strano, a volte, il pallone. SEI GIORNI - Meno di una settimana per tentare una remontada che, evidentemente, sembra ancora possibile. Mourinho però sembra in rotta di collisione rispetto alla squadra. Il Real gioca con  disarmante arrendevolezza, senza idee, senza gioco, subendo e dando l'impressione di dare vita a contrattacchi non voluti ma frutto di casualità. BORUSSIA - Weidenfeller - Piscszek (83' Grosskreutz), Subotic, Hummels, Schmelzer - Gundogan (91' Schieber), Bender - Blaszczykowski (82' Kehl), Goetze, Reus, Lewandowski. All. Klopp REAL MADRID - Lopez - Ramos, Varane, Pepe, Coentrao - Khedira, Xabi A. (80' Kakà) - Ozil, Modric (68' Di Maria), Ronaldo - Higuain (68' Benzema). All. Mourinho ARBITRO: Kuipers (Hol) RETI: 8', 51', 55', 66'  Lewandoski, 43' Ronaldo NOTE: Serata parzialmente nuvolosa, terreno perfetto. Ammoniti, Ramos, Ozil, Khedira e Lewandowski. Recupero 1' e 4'. Angoli: 4 a 2 per il Borussia. Argomenti champions league robert lewandowski borussia dortmund real madrid josè mourinho Leggi i commenti I commenti dei lettori 
