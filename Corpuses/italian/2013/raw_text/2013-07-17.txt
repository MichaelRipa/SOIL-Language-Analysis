LIMA - E' stato trovato morto in un appartamento di Miraflores, quartiere esclusivo di Lima. Alessandro Bastianoni, 48 anni, noto giocatore di poker italiano, si sarebbe suicidato una decina di giorni fa. La notizia è apparsa sui media peruviani, secondo i quali Bastianoni aveva perso al gioco 600mila dollari. Nella capitale peruviana aveva partecipato a due tornei, senza fortuna. Il corpo di Bastianoni, 48 anni, è stato ritrovato grazie agli sforzi della compagna, Yeinni Ospina, che vive in Colombia: dopo averlo sentito al telefono per l'ultima volta lo scorso 6 luglio, e avendo perso ogni sua traccia, si è messa in Perù: "Mi aveva detto che aveva perso molti soldi e nella sua voce si notava una profonda tristezza. Ho cercato di rallegrarlo ma è stato inutile", ha raccontato la donna, che si è messa in contatto a Lima con l'ambasciata italiana locale e la Direzione di Inchieste Criminali. In base alla denuncia della fidanzata, le autorità peruviane hanno avviato un'inchiesta e, rintracciando il collegamento del cellulare di Bastianoni, sono riuscite a ritrovarlo in un appartamento che aveva affittato in una torre di lusso dell'esclusivo quartiere residenziale di Miraflores. Troppo tardi, però. Dallo stato del corpo, gli esperti della polizia locale hanno stabilito che l'italiano si sarebbe suicidato una decina di giorni fa. Vicino al cadavere di Bastianoni è stato ritrovato un flacone di cristallo che conteneva residui di una sostanza velenosa sciolta in acqua frizzante, una valigetta con 140 mila dollari in contanti e una lettera nella quale il giocatore chiedeva che i soldi fossero usati per pagare la sua cremazione. Bastianoni era molto noto nel circuito internazionale del poker: in base ai dati del suo passaporto, le autorità hanno stabilito che negli ultimi due anni era stato in Venezuela, Cile, Brasile, Panama, Colombia e Stati Uniti per partecipare a diversi tornei. 
Più promossi e meno bocciati. Gli alunni delle scuole medie e superiori, quest'anno, sono stati più bravi. O i prof più generosi. Ma uno studente delle superiori su 4, in questi giorni, è alle prese con gli esami di riparazione. Circa 500mila ragazzi e ragazze alle prese con compiti e lezioni  -  spesso private  -  per cercare di non perdere l'anno e ingrossare la cifra dei bocciati di giugno. Il ministero dell'Istruzione ha fornito questa mattina il resoconto dell'anno scolastico appena concluso. La maturità infatti è agli sgoccioli e l'unica appendice è rappresentata dagli esami di riparazione. Seppur di poco, nelle prime quattro classi della scuola superiore il numero dei bocciati è calato: dal 10,3 per cento al 10 per cento tondo di quest'anno. Un dato che ci avvicina all'Europa e che ci consente anche di risparmiare qualche soldo: i 6mila bocciati in meno consentiranno allo Stato di risparmiare quasi 40 milioni di euro. Anche nelle prime due classi delle scuole medie i respinti sono in calo. Questa volta, il dato è un po' più consistente: poco più di mezzo punto rispetto al 2012. I bocciati sono passati dal 4,3 per cento di 12 mesi fa al 3,7 per cento. Anche in questo caso, si parla di circa 6mila bocciati in meno e 40 milioni di risparmio per le casse del ministero dell'istruzione. L'ostacolo più grosso da superare per gli alunni della secondaria è il passaggio da un grado al successivo. Nel transito dalla scuola elementare alla media, oltre 4 bambini su cento non ce la fanno ad adattarsi alla nuova situazione: tanti insegnanti, uno per ogni materia, e un modo di fare lezione molto diverso rispetto alla scuola elementare. E nel passaggio successivo le cose si complicano ancora di più. Tra non promossi  -  i bocciati  -  e "sospesi"  -  i vecchi rimandati a settembre  -  oltre 4 ragazzi su cento devono fare i conti con l'insuccesso scolastico. In prima, infatti, quasi 15 ragazzi su cento vengono bocciati direttamente a giugno mentre oltre 26 vengono inviati a lezione di recupero per non perdere l'anno scolastico. Una situazione che è preoccupante soprattutto all'istituto tecnico e nei professionali, dove la percentuale di insuccessi in prima classe supera abbondantemente il 40 per cento: il 43 nei tecnici e addirittura il 45 per cento nei professionali. I licei fanno invece registrare una percentuale di insuccesso di quasi 20 punti inferiore: il 27 per cento, tra bocciati e rimandati. Una variabilità del dato che si manifesta anche a livello regionale, ma con un andamento a macchia di leopardo. Le due isole maggiori  -  Sardegna e Sicilia  -  sono in testa alla classifica dei bocciati alle medie: con il 5,5 e il 5 per cento, nell'ordine. Ma le due regioni con meno insuccessi sono la Basilicata (2,4 per cento) e l'Emilia Romagna (2,9 per cento): una al Sud e una al Nord. Seguite da Marche e Puglia: entrambe col 3,2 per cento. Anche alle superiori la distribuzione degli insuccessi non sembra seguire una andamento "ordinato". Il record di bocciati nei licei è in Valle d'Aosta  -  10,8 per cento, contro una media nazionale che si ferma al 5  -  seguita dalla Sardegna (9,7 per cento). In coda alla classifica il Molise e Calabria. Ma se passiamo agli istituti professionali la situazione cambia: la Valle d'Aosta  -  con l'8,6 per cento  -  è la regione con meno bocciature, mentre in testa troviamo Sardegna e Campania con uno più di uno studente su 5 costretto a ripetere l'anno. In queste regioni, il livello di dispersione scolastica è imbarazzante, visto che tra bocciati e sospesi si supera il 50 per cento. Una condizione che riguarda, per il record di rimandati (il 40 per cento), anche gli istituti professionali del Trentino. Mentre i prof più buoni  -  o gli studenti più bravi  -  dei tecnici si trovano sono quelli umbri e marchigiani, col record di promossi, oltre il 60 per cento. Argomenti promossi bocciati esami scuola Leggi i commenti I commenti dei lettori 
Già sentir parlare di anteprima mette curiosità. Se poi il termine viene affiancato alla ventiduesima edizione del Festival Musicale del Mediterraneo far finta di nulla diventa difficile. E quindi bando alla chiacchiere, passiamo alle cose concrete. Concrete e vere come il concerto in programma venerdì a Villa Bombrini (Cornigliano): Antonella Ruggiero, una vita nei Matia Bazar, sul palco accanto ai musicisti della Banda di Piazza Caricamento guidata da Davide Ferrari. Sonorità africane, orientali e sudamericane si alternano alle canzoni della scuola genovese. I grandi classici come Solo Tu e Stasera che Sera da una parte, gli omaggi a Fabrizio De Andrè e Umberto Bindi dall’altra. Una bella iniezione di cultura, un omaggio alla fratellanza; un omaggio a Genova e al suo essere meticcia, la città in cui si incrociano razze e tradizioni diverse, un vero porto di mare. Quando poi si parla di musica mescolare diventa un gioco da ragazzi. Un vero e proprio scherzo per la Banda in cui suonano giovani provenienti da ogni angolo del Pianeta. Si replica sabato con una serata dedicata agli operai e ai cassintegrati e quindi alla condizione industriale in cui versa ormai da troppo tempo il ponente genovese: sotto con il grande blues  dal chitarrista Paolo Bonfanti e del Gruppo Operaio di Pomigliano d'Arco. In entrambe le serate si attacca alle 21, biglietti a €10. I cassaintegrati domani entrano gratis. La Baia del Silenzio di Sestri Levante non tiene fede al proprio nome e si concede una nottata a tutto volume, a tutto Baustelle. È il nuovo e attesissimo capitolo del Mojotic Festival 2013. La band di Francesco Bianconi, Rachele Bastreghi e Claudio Brasini torna a esibirsi nel Tigullio a distanza di otto anni. L’appuntamento è per domani, i fan sono in devota attesa. Un concerto buono per proporre i brani di Fantasma come i grandi classici di sempre. Ma è certo la novità a incuriosire, le canzoni dell’ultimo disco, uscito a tre anni di distanza da I Mistici dell’Occidente, prodotto e realizzato nella loro Montepulciano. Biglietti a €25, in prevendita costano €28. Lo start intorno alle 21. L’ennesima chicca del Mojotic che alla facciaccia della crisi ha ancora in serbo altri due appuntamenti: la Silent Disco (sabato 3 agosto) e l’imperdibile performance dei Tame Impala  in scena presso l’ex Convento dell’Annunziata martedì 13 agosto. Tutte le info su www.mojotic.it. 
Un imprenditore edile è stato aggredito e rapinato la notte scorsa mentre rientrava nella sua casa di Casal Palocco da quattro uomini a volto coperto, armati di pistole e bastoni. I quattro lo hanno colpito in testa con un bastone e gli hanno portato via un rolex, una catenina e un borsello con documenti e carte di credito. Poi sono fuggiti a bordo di un'auto. Soccorso, l'imprenditore è stato medicato all'ospedale Grassi di Ostia, dove ha avuto una prognosi di dieci giorni per un trauma alla testa. Sul posto per i rilievi i carabinieri della stazione di Casal Palocco e del nucleo operativo di Ostia. Argomenti casal palocco rapina criminalità roma 
Sorpresa sulla spiaggia di Palinuro: nella notte una tartaruga "caretta caretta" ha deposto le uova sulla sabbia dell'hotel Saline. Ha nidificato al centro di un campo di beach volley, a pochi metri da ombrelloni e sdraio. Ad avvistarla, alle due di notte, è stato Carlo Frari, un animatore dell'hotel. In pochi minuti è partita la segnalazione all'acquario di Napoli e agli uomini della Capitaneria di porto che si sono precipitati sul posto per recintare la zona, dove la tartaruga ha deposto le uova che potrebbero variare nel numero: da 80 a 180. È probabile, a sentire gli esperti, che la tartaruga sia tornata a deporre proprio nella stessa spiaggia in cui sarebbe nata almeno trenta anni fa. Soltanto che oggi quella spiaggia è una delle più frequentate del litorale cilentano. La schiusa delle uova è prevista per metà settembre. "E' un avvenimento importante per la nostra zona - ha dichiarato il sindaco di Centola Carmelo Stanziola - che conferma la bontà e lo stato di ottima salute del nostro mare". Argomenti palinuro 

ROMA - Se lo chiedete a loro, non ci sono dubbi: tra le regioni in testa c'è il Piemonte, tra le province Macerata batte tutte. Ma non si sta male neppure a Mantova o Imperia. Sono questi infatti i luoghi più "ospitali" d'Italia, sempre che tu sia un immigrato, sia ben chiaro. Meglio invece tenersi alla larga dalla Calabria e dalle province di Foggia e Ragusa. A stilare la "pagella" è il IX Rapporto del Cnel sugli Indici d'integrazione degli immigrati in Italia. In sintesi: per effetto della crisi, crolla il Nord Est nella capacità d'accoglienza, regge l'urto l'Emilia Romagna, tengono anche Nord Ovest e piccole realtà del Centro Italia. Il Rapporto Cnel. Il IX Rapporto Cnel misura (attraverso 18 diversi indicatori statistici) sia il grado di attrattività che province e regioni esercitano sulla popolazione straniera presente in Italia, sia il potenziale di integrazione proprio di ciascun territorio. Ed è questo l'indice che più conta, il "potenziale di integrazione", costruito su un insieme di fattori che riguardano l'inserimento sociale e occupazionale degli immigrati. LEGGI LE TABELLE Chi attrae più immigrati. Tra le regioni, il grado maggiore di attrattività (basato su numero di immigrati residenti, loro densità e stabilità) è ancora detenuto dalla Lombardia, che supera di gran lunga Emilia Romagna, Veneto, Lazio, Piemonte, Liguria. Tra le province, la massima attrattività spetta a Brescia che, rispetto al 2009, sorpassa Prato, dovuto "al fatto che molti cinesi stanno effettivamente abbandonando l'area pratese, nella quale da tempo si erano stabiliti numerosi per impiantarvi le proprie attività imprenditoriali, spostandosi in altre zone del Paese". Integrazione: in testa il Piemonte. Il Rapporto attesta che la regione a più alto potenziale di integrazione degli immigrati è oggi il Piemonte (nel 2009 era il Friuli Venezia Giulia). Seguono: Emilia Romagna, Liguria, Friuli, Abruzzo, Marche. Ultime: Puglia e Calabria. Tra le province, in testa ci sono Macerata, Mantova, Imperia e Pistoia. Ultime: Crotone, Ragusa e Foggia. In generale, le condizioni sono più facili nei piccoli centri: "Le condizioni di inserimento sociale e occupazionale degli immigrati, che determinano il potenziale di integrazione di un territorio - si legge nel Rapporto Cnel - sono migliori in contesti più ristretti e a bassa complessità sociale, ovvero in territori che non fanno capo ad aree urbane particolarmente estese o a realtà metropolitane". Il crollo del Nord Est. Si nota inoltre come tutto il Nord Est - ad eccezione dell'Emilia Romagna - ha conosciuto in due anni una notevole contrazione del proprio potenziale di integrazione. Un esempio: il Veneto passa dal quarto al tredicesimo posto nella classifica generale. Non solo. Rispetto al 2009, il Rapporto denuncia come "in Italia le condizioni di inserimento sociale e lavorativo degli immigrati (come, del resto, degli italiani) hanno conosciuto un generale e diffuso peggioramento". "Subito ius soli". "Per i figli degli immigrati si pone con urgenza il problema dell'acquisizione della cittadinanza, come ha riportato in evidenza la recente campagna L'Italia sono anch'io - sostiene Giorgio Alessandrini, consigliere del Cnel - alla luce delle esigenze di riconoscimento e di partecipazione delle seconde generazioni, ormai numerose in Italia, è sempre più auspicato un deciso intervento di riforma dell'attuale legge in direzione dello ius soli temperato . Intanto, è significativo che diversi amministratori locali tengano viva l'attenzione, sia invitando i neomaggiorenni stranieri a inoltrare per tempo la domanda di cittadinanza, sia concedendo quella onoraria a chi è nato in Italia. Ma se cittadinanza significa partecipazione e pari dignità, sono evidenti i limiti che si riscontrano, sotto questo aspetto, a livello sociale ed economico: basti pensare che per gli immigrati le retribuzioni, come pure le condizioni generali di lavoro, sono ancora molto più basse rispetto a quelle degli italiani". "Esistenza a punti". Il Cnel, guidato da Antonio Marzano, critica anche un'Italia "ancora troppo preoccupata solo di difendersi dai cosiddetti "clandestini" (categoria nella quale sovente vengono impropriamente inclusi anche i richiedenti asilo)", che così "finisce per rendere più complicata e difficile anche la vita di coloro che sono entrati e si sono stabiliti regolarmente in Italia, votandoli ad un'esistenza 'a punti' che li espone al rischio costante di perdere il diritto al soggiorno". Argomenti integrazione ius soli l'italia sono anch'io cnel nord est 
Una tromba d'aria si è abbattuta stasera, tra le 20 e le 20,30, su Poggibonsi, nel Senese. E' seguito un nubifragio con allagamenti, alberi sradicati e disagi alla circolazione. Un uomo è rimasto lievemente ferito cadendo e battendo un polso a terra. Due sottopassi della zona sono rimasti allagati ed è stata chiusa la superstrada Firenze-Siena in entrata e in uscita a Poggibonsi. Operano sul posto vigili del fuoco, protezione civile, polizia, carabinieri e polizia municipale. E' stato anche istituito un numero telefonico a disposizione dei cittadini: 0577-986511. 
