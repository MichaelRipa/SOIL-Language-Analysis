PARIGI - Terzo titolo francese per il Paris Saint-Germain: dopo i campionati vinti nel 1986 e nel 1994, Carlo Ancelotti riporta la Ligue 1 nella capitale. Il trionfo, annunciato a inizio stagione dopo i grandi investimenti da parte della proprietà, sofferto all'inizio ma poi conquistato con pieno merito, è arrivato grazie alla vittoria per 1-0 sul campo del Lione firmato da Menez al 53'. Tre punti che permettono al Psg di salire a quota 77 punti e diventare irraggiungibile per il Marsiglia, lontano 7 lunghezze, quando mancano due giornate alla fine. La sconfitta del Lione permette contemporaneamente anche all'Om di chiudere al secondo posto e di acquisire dunque la qualificazione diretta alla prossima Champions League. Per Ancelotti si tratta di una rivincita dopo la delusione patita l'anno corso, quando il Montpellier a sorpresa soffiò il titolo alla squadra sulla carta più forte. L'arrivo di Ibrahimovic (27 reti solo in campionato) e di Thiago Silva dal Milan, quella di Lavezzi dal Napoli e di Verratti dal Pescara ha reso ancora più forte la corazzata parigina che batte bandiera del Qatar. Il tecnico emiliano è al terzo titolo nazionale vinto in carriera dopo quelli con il Milan nel 2004 e il Chelsea nel 2010 e ora sembra che proverà a fare poker se, come si vocifera, dovesse finire sulla panchina del Real Madrid. RISULTATI 36esima GIORNATA VENERDI' Lille - Reims 3-0 SABATO Marsiglia - Tolosa 2-1 Ajaccio - Troyes 0-1 Bastia - Montpellier 3-1 Bordeaux - Nancy 3-2 Brest - Sochaux 0-2 Valenciennes  - Rennes 4-1 DOMENICA Lorient - St.Etienne 3-1 Evian TG - Nizza 4-0 Lione - Paris SG 0-1 Argomenti calcio francese paris saint germain Leggi i commenti I commenti dei lettori 
MILANO - La partita di San Siro con la Roma, pessimo biglietto da visita per il calcio italiano col suo corredo di espulsioni e di nervosismo, non può certo essere valutata dal punto di vista tecnico. Lo 0-0, condizionato nella ripresa dal clima di nervosismo e dall'inferiorità numerica del Milan per il cartellino rosso a Muntari prima che quello a Totti per la gomitata a Mexès ristabilisse la parità nei minuti di recupero dopo un dubbio intervento in area su Lamela, ha rinviato alla trasferta di Siena il  verdetto sul terzo posto, che vale la qualificazione ai play-off della Champions League: un duello tra Milan e Fiorentina, separate in classifica da 2 punti. Fino a quando non sarà finito il campionato, è dunque molto probabile che venga congelato pure il colloquio tra Berlusconi e Allegri, per stabilire se l'allenatore resterà sulla panchina rossonera anche nella prossima stagione oppure se si procederà alla separazione più o meno consensuale. Se tuttavia la partita con la Roma non rimarrà nella storia per quello che si è visto sul prato, a cominciare dalla contestata maglia dorata del Milan, in tinta con le creste di Balotelli e Boateng, di storico c'è ben altro: la decisa presa di posizione della squadra contro il razzismo, che fa seguito alla clamorosa uscita dal campo, nell'amichevole di gennaio a Busto Arsizio contro la Pro Patria. La sospensione della partita per 1'30" - decisa a inizio ripresa dall'arbitro Rocchi perché dalla sparuta curva romanista continuavano i buuu razzisti all'indirizzo dei giocatori neri del Milan malgrado gli inviti dello speaker dello stadio Meazza a smetterla - ha incontrato la piena approvazione degli attori sul campo. E' particolarmente significativo, in proposito, il commento del capitano Ambrosini. "L'ignoranza non deve essere tollerata. La gente è stata solidale e ha applaudito la decisione dell'arbitro di interrompere la partita: questo è stato un bel segnale. Se mi chiedete se io avrei sospesa la partita, io rispondo che l'ho già fatto un'altra volta". A Busto Arsizio, appunto. Il Milan, dunque, non torna indietro, dopo avere aperto una breccia. Boateng è stato invitato all'Onu e ne ha parlato a Ginevra. Balotelli potrebbe diventare il testimonial dello ius soli, propugnato dal ministro Kyenge. E il campionato italiano potrebbe trasformare una pagina nera in una pagina davvero storica. Il 5 giugno è prevista la sentenza in tribunale, a Busto Arsizio, per i fatti di gennaio. Ma con la sua ribellione al razzismo il Milan ha già sentenziato che di certe cose non ne può più. Argomenti calcio e razzismo milan ac as roma mario balotelli Leggi i commenti I commenti dei lettori 
MILANO - "La Champions? Avevamo due partite per centrarla, ora ce ne è rimasta una. A Siena non potremo che vincere...". Massimilino Allegri prende con filosofia il pari con la Roma che allontana di una settimana il traguardo del terzo posto. "Stasera abbiamo avuto difficoltà nei primi 20', poi siamo rimasti in dieci ma paradossalmente abbiamo rischiato di meno e creato di più. Purtroppo non è bastato per vincere". Allegri se la prende con Muntari che ha lasciato la squadra in inferiorità dal 41' facendosi espellere ingenuamente: "Muntari? Sono cose che non si devono fare. È importante rimanere sempre in 11. Dispiace perché in 11 poteva essere un'altra partita. Siamo coscienti che il destino è nelle nostre mani e a Siena possiamo vincere. I ragazzi devono stare sereni perché hanno fatto una grande annata". I 'BUU'? IN ITALIA SIAMO RETROGRADI - Sull'episodio dei 'buu' razzisti a Balotelli, Allegri è laconico: ''Purtroppo in Italia c'è ancora questa mentalità con una cultura un po' retrograda. Allo stadio si dovrebbe venire per guardare una partita di calcio. Purtroppo continuano a succedere questi episodi, speriamo di migliorare in futuro. Secondo Allegri "non è funzionale" interrompere le partite per pochi minuti. "E' una via di mezzo e le vie di mezzo non servono. O si lascia andare avanti le partite e si ignora quello che succede, o si sospendono. Non va bene che un ragazzo di 23 anni sia bersagliato da cori razzisti. Allo stadio bisognerebbe andare per vedere uno spettacolo. In Italia purtroppo non succede ancora, non in tutti ma in parte degli stadi ci sono molti incivili". GALLIANI: CHAMPIONS? SONO SERENO - Anche Adriano Galliani non fa drammi per la vittoria mancata: "Non c'è alcuna amarezza per questo 0-0: abbiamo due punti di vantaggio, dobbiamo solo vincere a Siena perché negli scontri diretti è in vantaggio la Fiorentina. La squadra è già concentrata sulla prossima partita. Vivrò questa settimana sereno, concentrato e fiducioso: il Siena non ci regalerà nulla anche se è già retrocessa, andiamo a vedere se riusciamo a tornare in Champions''. Galliani commentato così l'espulsione di Muntari: "Muntari non ha capito l'ammonizione di Balotelli e da lì è cominciata tutta la vicenda, ma non ho voglia di fare commenti sugli arbitri e non comincerò a fine campionato''. Infine, a proposito del logo della Champions già stampato sulle maglie del Milan della prossima stagione pubblicate nei giorni scorsi sul sito rossonero, Galliani spiega che "si è trattato di un semplice errore su cui qualche poveraccio ha costruito sopra qualcosa. Fare retropensieri su questo è demenziale". AMBROSINI: AVREI FIRMATO PER QUESTO EPILOGO - La serenità di Galliani l'ha anche capitan Ambrosini: "Questo pareggio non cambia niente: dobbiamo comunque andare a Siena e vincere, è ancora tutto nelle nostre mani. È stata una partita che paradossalmente abbiamo interpretato meglio quando eravamo in dieci.  Abbiamo provato in tutti i modi a vincere, anche con quattro punte. È un peccato, ma ci sta pareggiare con la Roma. Se sei o sette mesi ci avessero detto che vincendo a Siena saremmo stati in Champions avremmo firmato. Dobbiamo ricaricare le batterie e fare ultimo sforzo". Argomenti serie a milan ac massimiliano allegri Leggi i commenti I commenti dei lettori 
Sono 150 mila, tra praticanti e spettatori, le persone che tra nel weekend a Torino hanno partecipato alla manifestazione 'Lo sport scende in piazza', organizzato dall'assessorato comunale in collaborazione con le circoscrizioni cittadine, le federazioni, le società, gli enti di promozione sportiva ed il Cus Torino. La manifestazione è stata organizzata in vista del 2015, quando Torino sarà Capitale Europea dello sport. La prima edizione della corsa podistica 'Run To 2015' ha avuto 400 iscritti ed una versione ridotta, la Run For a SMile, con ricavato interamente devoluto all'Aism (Associazione Italiana Sclerosi Multipla). 
LONDRA - L'Eurolega si tinge di biancorosso, per il secondo anno consecutivo. L'Olympiacos centra un bis che in epoca recente era riuscito soltanto all'Olimpia Milano ('87 e '88), al KK Spalato ('89, '90 e '91) e al Maccabi Tel Aviv: (2004, 2005). In panchina non c'è più il santone Ivkovic ma il più giovane e talentuoso Bartzokas, in campo in compenso c'è sempre Vassilis Spanoulis: un tempo a sonnecchiare, il primo, e uno a dominare, il secondo, quello che conta, quello che consegna al Pireo la terza Eurolega della sua storia. Una vittoria di squadra (quattro "panchinari" in doppia cifra) ma che porta in calce la firma del play, al suo terzo trofeo di MVP delle Final Four, unico nella storia a farcela assieme a Toni Kukoc. Cade il Real, partito benissimo ma sfaldatosi nel quarto quarto. PRIMO QUARTO - A prendersi subito la scena, reduce da una semifinale a dir poco incolore, è Mirza Begic: il centro sloveno del Real, nei primi 5 minuti, vieta ogni gita in area pitturata ai greci. Le sue tre stoppate agevolano la transizione madridista, impreziosita dai movimenti spalle a canestro di Mirotic e Suarez. Bartzokas deve correre ai ripari chiamando timeout sul 5-13, Papanikolau cerca di scuotere i suoi ma Begic inizia a trovare la sua dimensione anche nell'altra metà campo. Gli esterni del Real hanno la mano rovente, Fernandez pesca due triple dal nulla, Llull fa altrettanto e ci aggiunge anche un layup chirurgico sul tentativo di stoppata di Antic. Olympiacos allo sbando, ancora Llull per Fernandez, appoggio al vetro che vale il 10-27 con cui si chiude un primo quarto da sogno per i ragazzi di Laso. SECONDO QUARTO - Come nella gara contro il CSKA, la panchina dà la spinta all'Olympiacos. Tripla di Antic, layup di Hines, bomba di Perperoglou, il tutto intervallato da un recupero di Sloukas: il parziale di 8-0 è servito, greci a -9, stavolta a chiamare il minuto di stop è Laso. Perperoglou spara ancora da 3, Antic inchioda la bimane del -7, in casa Real serve più lucidità ed è Rodriguez a portarla: assist per la schiacciata di Reyes. Il play esagera nel possesso successivo, chiamando Fernandez all'alley oop: Hines raccoglie e va in coast to coast, liberi a segno per l'ex Veroli. L'azione successiva è la più bella del match: Fernandez per Reyes che al volo alza per Slaughter, schiacciata a gelare gli entusiasmi ateniesi. Bartzokas getta nella mischia Shermadini, il georgiano ripaga la fiducia con un rimbalzo offensivo che diventa assist per i 2 punti di Antic, Oly a -5 e timeout Laso. Uomo dopo uomo, i greci rosicchiano punti: i minuti finali del quarto sono quelli di Acie Law e Printezis, Rodriguez riporta i suoi a +7 ma a soli 8 decimi dalla sirena spedisce Sloukas in lunetta per tre liberi. Percorso netto per il 10 biancorosso, 37-41 dopo 20 minuti. TERZO QUARTO - Bartzokas lancia Antic e Hines nel quintetto che apre il terzo quarto ma in casa greca, il più atteso, è Spanoulis, a secco nel primo tempo: sei punti in un amen, la O2 Arena impazzisce, l'Olympiacos è avanti di 2. L'incessante tifo greco, mai calato di tono nemmeno sul -17, non trema davanti al pari momentaneo di Mirotic: altra tripla di Spanoulis, il numero 7 cerca anche il 4/4 ma gli esce un airball, Hines raccoglie il rimbalzo d'attacco per il +4 e poi trova la giocata in grado di incendiare ulteriormente un clima già incandescente. Stoppata in rimonta su Mirotic, Law va in solitaria a infilare il layup del 52-46. Nel momento più difficile, sale in cattedra Rudy Fernandez: i suoi 5 punti portano i blancos nuovamente avanti (55-56), Laso nel frattempo ritaglia spazio anche a Draper. Il gioco interno - Printezis per Hines - rilancia i greci, che pagano a prezzo non carissimo un tecnico per simulazione rifilato a Sloukas: 2/2 di Rodriguez e possesso Real che non si concretizza, pari 61 prima dei 10' decisivi. QUARTO QUARTO - Si riparte con le marce basse ma l'Oly scava un piccolo solco dalla lunetta: Law fa 4/4, la tripla di Spanoulis a 7' dalla fine (70-62) obbliga Laso a fermare l'emorragia con un timeout. Le "merengues" si rianimano con la bomba di Carroll, sin lì fermo a 0, ma con una grande azione di squadra i greci trovano Perperoglou solo nell'angolo per la terza tripla di giornata dell'ex Panathinaikos. Laso allunga la difesa, l'effetto che ne esce è deleterio per i suoi: Slaughter si trova su Spanoulis, pallone nuovamente nell'angolo, Sloukas non sbaglia, tripudio greco che si preannuncia all'orizzonte. Timeout Real sull'82-70 (tecnico a Slaughter per simulazione con conseguente gioco da 4 punti), Papanikolau ruba palla e va a inchiodare il +14 prima di una minirissa sotto il canestro greco. Il largo vantaggio fa perdere concentrazione ai biancorossi, Fernandez e Rodriguez portano il distacco a soli 8 punti, poi si risveglia Spanoulis: tripla del +11 sparata da 9 metri, sipario. Nel finale, nervosissimo, volano tecnici dopo un fallo di Slaughter proprio su Spanoulis: schermaglie inutili nella sostanza ma che fissano il punteggio sul 100-88. MESSINA CHIUDE AL TERZO POSTO - Dopo la delusione della semifinale, Ettore Messina si riscatta parzialmente, vincendo la finale terzo/quarto posto contro il Barcellona. Ritmi bassi nei primi minuti di gara: ne approfitta il CSKA Mosca, che dopo 5' è avanti 9-2. Pascual, privo di Sada e Jawai, regala tanti minuti ad Abrines e Todorovic nel secondo quarto e il Barça, spinto dai due giovani (rispettivamente classe '93 e '92), riesce anche a mettere la testa avanti. Si va all'intervallo lungo in perfetta parità, 35-35. Come nel primo tempo, i russi cercano la fuga in avvio di tempo: 13-0 di parziale per aprire il terzo quarto. I catalani non perdono la testa e mettono in piedi una lenta rimonta: Navarro entra in partita, segnando 8 punti in 2'30", con l'ultima tripla che vale il -5 (59-54). Un tecnico rifilato a Pascual sul 66-59 sembra chiudere i giochi, il CSKA non ne approfitta e i "culè" riemergono fino al pareggio a quota 70, siglato da un gancio mancino di Tomic. Ultimo minuto, Teodosic sbaglia ma Kaun corregge in tap-in, Navarro risponde a modo suo: uscita dai blocchi di disarmante bellezza, tripla e vantaggio blaugrana. A 27" dalla sirena Jackson ha i liberi del nuovo sorpasso CSKA e non li sbaglia, 74-73. L'ultimo pallone tocca al Barça: gestione oscena di Huertas, costretto a un tiro forzatissimo praticamente sulla sirena. Non arriva neanche al ferro, Jasikevicius va a rimbalzo ma non può fare altro: CSKA terzo. Olympiacos-Real Madrid 100-88 (10-27, 37-41, 61-61) Olympiacos : Spanoulis 22, Law 20, Papanikolau 5, Printezis 5, Powell 2. (Hines 12, Antic 10, Perperoglou 10, Shermadini 3, Sloukas 11, Gecevicius ne, Katsivelis). Coach: Bartzokas Real : Llull 14, Fernandez 21, Suarez 5, Mirotic 7, Begic 6. (Draper, Reyes 4, Hettsheimeir ne, Carroll 5, Slaughter 9). Coach: Laso Tiri : Oly 20/30 da 2, 9/24 da 3, 33/42 ai liberi; Real 17/32 da 2, 9/23 da 3, 27/36 ai liberi Rimbalzi : Oly 30 (Antic 6), Real 31 (Reyes 6) Assist : Oly 19 (Law 5), Real 12 (Rodriguez e Llull 4) Palle perse : Oly 12, Real 12 Finale 3°/4° Posto CSKA Mosca-Barcellona 74-73 (15-12, 35-35, 59-54) CSKA : Teodosic 5, Weems 14, Khryapa 16, Vorontsevich 4, Kaun 7. (Micov 6, Jackson 13, Krstic 7, Zozulin ne, Erceg 2, Ponkrashov ne, Papaloukas). Coach: Messina Barça : Huertas, Navarro 17, Ingles 7, Lorbek 8, Tomic 10. (Abrines 10, Jasikevicius 2, Todorovic 11, Wallace 3, Rabaseda 5, Mbaye). Coach: Pascual Tiri : CSKA 25/51 da 2, 3/11 da 3, 15/21 ai liberi; Barça 13/29 da 2, 10/21 da 3, 17/22 ai liberi Rimbalzi : CSKA 33 (Teodosic e Vorontsevich 5), Barça 32 (Todorovic 6) Assist : CSKA 16 (Teodosic 5), Barça 14 (Jasikevicius 6) Palle perse : CSKA 11 (Krstic 3), Barça 17 (Huertas 6) Argomenti basket eurolega olympiacos real madrid Leggi i commenti I commenti dei lettori 
NEW ORLEANS - Almeno 19 persone, tra cui due bambini di dieci anni, sono state colpite quando qualcuno ha sparato tra le centinaia di persone che assistevano a una sfilata per la Festa della Mamma a New Orleans. Tre dei feriti sono in condizioni critiche e sono stati operati. I due bambini feriti, sfiorati da un proiettile, non sono gravi. La polizia starebbe dando la caccia a tre sospettati che secondo Cbs hanno tra i 18 e i 22 anni, la pelle scura, capelli corti e vestono una maglietta bianca e blue jeans. Gli agenti li hanno visti scappare, ma non sono riusciti a fermarli. Secondo gli investigatori, non è chiaro se tra la folla ci fosse un obiettivo specifico o gli spari erano casuali.  L'Fbi ha parlato di "violenza di strada", escludendo si possa trattare di terrorismo. Argomenti new orleans sparatorie stati uniti - usa 
MILANO - "C'era un rigore su Lamela. Strano che l'uomo dietro alla porta non l'abbia visto...". Aurelio Andreazzoli lascia Milano con un solo rimpianto: quello del possibile rigore per un fallo di Constant ai danni di Lamela all'88' che avrebbe potuto tenere la Roma ancora in corsa per l'Europa League: "Il quinto arbitro era in posizione era favorevole. Purtroppo non lo ha ritenuto tale. Ma il rigore era netto". E' MANCATA LA QUALITA' PER VINCERE - Il tecnico giallorosso spiega poi cosa è mancato alla squadra per vincere in superiorità numerica: "C'è mancata la qualità per poterla chiudere. Siamo stati bravi il primo tempo, non il secondo. In 11 contro 10 abbiamo avuto difficoltà ad esprimere la qualità nei momenti importanti. Ne abbiamo avute 5-6 ma c'è mancato l'ultimo passaggio. Nel primo tempo mi sono divertito molto, ma mi è dispiaciuto anche per l'espulsione di Muntari. Avrei preferito giocare una partita intera in 11 contro 11. Sarebbe stata una gara ancora più probante in vista della finale di Coppa Italia anche a rischio di poterla perdere contro un Milan che mi piace molto: è spigliato, vivace". OSVALDO E LAMELA SI DEVONO MUOVERE DI PIU' - Andreazzoli tira le orecchie a Osvaldo e Lamela, che si muovono poco senza palla. "Anche perché, quando ha palla Francesco (Totti, ndr), arriva sempre. Ieri abbiamo fatto trequarti d'ora solo di movimenti, ma un conto è dire, un conto è fare". E l'espulsione di Totti? "Con Philippe (Mexes, ndr) sono amici, forse - aggiunge - non si era neanche reso conto che si trattasse di lui. Comunque ha meritato il rosso". MAZZARRI AL MIO POSTO? E ALLEGRI? - Uno sguardo alla classifica, a quei dieci punti di differenza tra Milan e Roma: "Possiamo valere il Milan, come valori di gruppo se non siamo alla pari siamo lì vicini, e tutte e due le squadre hanno avuto un periodo no che ha inficiato il cammino", sostiene Andreazzoli che poi scherza sul suo futuro: "Mazzarri al mio posto? Ah, Allegri non c'è più? Il mio futuro è alla Roma ed è chiarissimo, io ho fatto il mio intervento a Roma con partecipazione e discreto successo, ora speriamo di poterlo completare con la Coppa Italia. Al di là di questo - conclude - sarà la società, come quando ha deciso di chiamarmi, a decidere cosa farà del mio futuro". Argomenti as roma serie a aurelio andreazzoli Leggi i commenti I commenti dei lettori 
