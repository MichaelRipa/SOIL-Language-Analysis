
BOLOGNA - Nonostante il valore oggettivamente modesto dell'avversario, Cesare Prandelli ha trovato spunti interessanti nel 4-0 dell'Italia contro San Marino: "Non era semplice, quando non ci sono spazi devi essere rapido. Abbiamo fatto 4-5 giorni di lavoro impegnativo, volevo vedere delle cose e sono rimasto soddisfatto", spiega il ct azzurro. "Ci manca un po' di manovra dal basso veloce, però dal punto di vista fisico stiamo bene. La Confederations Cup? Tutti i ragazzi meriterebbero di venire, però devo fare delle scelte. Questo è lo spirito giusto della nazionale, i ragazzi hanno voglia di dimostrare il loro valore. Balotelli? Mi è piaciuto molto, lo  spirito era questo, lui deve sempre cercare di entrare in campo volendo fare gol. Non abbiamo mai permesso a San Marino di fare un contropiede, vuol dire che siamo stati attenti per tutta la partita". Alla domanda sul perchè alla vigilia di test importanti escono fuori possibili scandali come quello del pentito di camorra che ha chiamato in ballo Balotelli come puscher per scherzo, il ct azzurro risponde sorridendo: "Non lo so: la maglia è magica!". Ha ritrovato il gol in azzurro, Alberto Gilardino: "Io gioco per dare il massimo ogni volta che mister mi fa scendere in campo. Mi sento in un momento di forma ottimale, mi sento ancora giovane e ho voglia di dare ancora tanto con questa maglia". Sulla bella prestazione offerta nello spazio stretto ricorda: "E' quello su cui abbiamo lavorato in queste giornata, è quello che chiede il mister sia a me che ha Mario. Io sto bene, lo ripeto, sto vivendo un momento di forma ottimale. Balotelli è un giocatore importante per questa Nazionane ma lo voglio essere anch'io, eppoi è importante avere giocatori forti e ben vengano". E' stato Poli ad aprire le marcature: "Sono contento per il gol che è arrivato in una serata importante per me ma anche per i miei compagni, perchè ci tenevamo a fare bene, era una partita sulla carta facile, ma comunque delicata. Con Aquilani (possibile ballottaggio, ndr) ho un buonissimo rapporto, in questi giorni abbiamo riso e scherzato e non ci siamo posti il problema su chi andrà e chi no, non ci saranno problemi nè rancori al di là della scelta del ct". Intanto lui è felice di giocare al fianco di Pirlo. "Un grande campione, uno dei miei grandi idoli, giocare con questi grandi giocatori oltre a essere un onore ti fa migliorare". In campo i "rimproveri" di Balotelli. "Nulla di particolare, lui voleva la palla e io l'ho data a un altro compagno, tutto qui. Mario è un giocatore importante che vuole sempre la palla ed è giusto così". Leggi i commenti I commenti dei lettori 
BOLOGNA -  Arrivano segnali confortanti dall'Italia "sperimentale" di Cesare Prandelli, che batte San Marino per 4-0. Al di là del risultato, ampiamente pronosticabile e mai in discussione, gli azzurri mostrano la giusta verve e qualche buon automatismo. Buone indicazioni arrivano dai giocatori in ballottaggio per un posto in Confederations Cup: a metà campo, soprattutto, Poli ed Aquilani giocano con personalità e firmano un gol a testa, mentre c'è poco lavoro per Ogbonna e Ranocchia nel reparto arretrato. Le altre due reti arrivano da Gilardino, caparbio nel cercare il gol davanti al proprio pubblico (così come Diamanti, meno fortunato del compagno), e Pirlo, inappuntabile metronomo della squadra, dai cui piedi partono tutte le azioni più pericolose. IL DALL'ARA ESULTA PER GILA - L'undici sammarinese, schierato da Mazza col 4-5-1, non può che chiudersi in difesa e cercare di limitare i danni, cosa che gli riesce grazie alla buona prova dei due portieri (soprattutto Simoncini nei primi 45') e all'applicazione sistematica del fuorigioco: sono tre, infatti, i gol annullati agli azzurri, due dei quali per fuorigioco. La muraglia ospite resiste per 28 minuti, finché Poli non trova lo spiraglio giusto recuperando un pallone vagante al limite dell'area e battendo Simoncini in diagonale. Aquilani prova a rispondere al doriano, suo rivale nella corsa ad un posto in Brasile, e 6' dopo impegna severamente il portiere sammarinese, sulla cui ribattuta Gilardino trova il meritato raddoppio. La prima frazione si chiude con l'infortunio di Antonelli, fino a quel momento più che convincente sulla sinistra. DUE LEGNI PER BALO, PIRLO DETTA LEGGE - Nella ripresa, le tante sostituzioni non cambiano l'inerzia del match. Buffon ha modo di sporcarsi i guanti solo con un tiraccio da lontano di capitan Selva, mentre Pirlo aspetta il 5' per mettere il proprio sigillo, con una punizione delle sue. Pur con qualche comprensibile pausa, l'Italia non smette di cercare il gol, seppur cambino gli interpreti: fuori i bolognesi Gilardino e Diamanti, gli azzurri si avvicinano al poker grazie all'asse Cerci-Balotelli. Il milanista, pur allenatosi a scartamento ridotto nei giorni scorsi, colpisce un palo su punizione e una traversa di testa, mostrando buona condizione e fame di gol. È ancora Pirlo, però, a propiziare il poker: un suo tiro da fermo, velenoso ma non irresistibile, viene respinto dal dodicesimo sammarinese Valentini che offre, di fatto, ad Aquilani il pallone da spingere in porta per il 4-0. TRA UNA SETTIMANA SI FA SUL SERIO - Restano dieci minuti più recupero alla fine, tempo in cui gli azzurri non smettono di premere nella metà campo ospite, senza però rimpinguare il proprio bottino. Finisce così, con lo stesso risultato dell'unico altro precedente (nel '92 segnarono due volte Roberto Baggio, poi Casiraghi e Donadoni), e con tanti sorrisi in campo. L'atmosfera sarà ben diversa tra una settimana, a Praga, quando gli azzurri cercheranno il pass per Brasile 2014, prima di volare nel paese sudamericano e giocarsi la Confederations Cup. ITALIA-SAN MARINO 4-0 (2-0) ITALIA (4-3-3): Buffon (26' st Sirigu), Maggio (31' st Abate), Ranocchia, Ogbonna, Antonelli (44' pt De Sciglio), Poli, Pirlo, Aquilani, Diamanti (3' st Cerci), Gilardino (3' st Balotelli), Bonaventura (3' st Sau). (17 Agazzi, 19 Bonucci, 3 Chiellini, 15 Barzagli, 8 Marchisio, 18 Montolivo, 23 Giaccherini, 14 El Shaarawy, 10 Giovinco). All.: Prandelli SAN MARINO (4-5-1) : A.J. Simoncini (1' st Valentini), F. Rinaldi, D. Simoncini, Della Valle (26' st G. Bollini), F. Vitaioli, M. Vitaioli (33' st D. Rinaldi), Coppini (1' st Cibelli), Bollini (22' st Buscarini), Cervellini, Gasperoni (14' st Berretti); Selva, (13 Bollini G, 13 Genghini, 15 Andreini, 17 Calzolai, 20 Mazza, 21 Bianchi). All.: Mazza ARBITRO: Borg (Malta) RETI: nel pt 28' Poli, 33' Gilardino; nel st 4' Pirlo, 34' Aquilani ANGOLI : 12 a 1 per l'Italia RECUPERO : 1' e 2' AMMONITI : Della Valle per gioco falloso SPETTATORI : 29.000. Argomenti nazionale italia cesare prandelli Leggi i commenti I commenti dei lettori 
ROMA - La disoccupazione vola, il lavoro non c'è, ma le parti sociali trovano finalmente l'intesa sulle rappresentanza e la democrazia sindacale. Un accordo che arriva dopo anni di discussioni e di intese separate e che il premier Letta saluta, con un tweet, come una bella notizia perché ora "è il momento di unire e non dividere" e di mettere in piedi un piano serio sull'occupazione. Dopo settimane di incontri tecnici, una riunione fiume ha sciolto gli ultimi nodi e ora Confindustria, Cgil, Cisl e Uil hanno trovato regole comuni per misurare il peso delle organizzazioni sindacali e dare certezza all'applicazione dei contratti firmati. Per misurare il "peso" dei sindacati e capire quindi quanta "valga" la loro firma e la loro trattativa ai tavoli, si dovrà tenere conto - fissano le nuove regole - delle deleghe sindacali (ovvero della trattenuta operata dal datore di lavoro su esplicito mandato del lavoratore) comunicate dal datore di lavoro all'Inps e certificate dall'Inps stesso. Contano anche i voti raccolti da ogni singola organizzazione sindacale nell'elezione delle Rappresentanze Sindacali Unitarie (Rsu). Le due voci (numero degli iscritti e voto) peseranno il 50 per cento ciascuna nella determinazione della rappresentanza, introducendo così, anche nel settore privato, lo stesso "mix" di valutazione utilizzato nel pubblico. Il conteggio così effettuato sarà fondamentale, perché al tavolo delle trattative saranno ammessi solo i sindacati che rappresenteranno almeno il 5 per cento dei lavoratori. Il contratto collettivo nazionale stesso sarà poi valido ed "esigibile" solo se sottoscritto da almeno il 50 per cento più 1 delle organizzazioni sindacali deputate a trattare. Ciò darà quindi stabilità e certezzezza ai patti siglati e metterà fine ad anni di liti fra le parti sociali. "E' un accordo storico" commentano Susanna Camusso e Giorgio Squinzi, presidente di Confindustria. "Un accordo che mette fine ad una lunga stagione di divisioni" aggiunge il leader della Cgil."Dopo 60 anni definiamo le regole per la rappresentanza, che ci permette di avere contratti nazionali pienamente esigibili", sottolinea il presidente dell'associazione delle imprese. Si prevedono infatti regole per "l'esercizio del diritto di sciopero e sanzioni per mancato rispetto e le conseguenti violazioni". Per Raffaele Bonanni, leader della Cisl, questo patto "cambierà la faccia del mondo del lavoro". Per Luigi Angeletti della Uil "ora le relazione industriali saranno più chiare e trasparenti: questo è il segnale che le parti sanno autoregolarsi". Anche Guglielmo Epifani, leader del Pd, commenta che questo è un bel segnale" perché "chiude in modo positivo il problema della certificazione della rappresentanza e della rappresentatività dei sindacati e apre una prospettiva di lavoro unitario sulle regole democratiche mentre in Parlamento si è aperta una stagione di riforme". Argomenti sindacati lavoro rappresentanza sindacale confindustria cgil cisl uil 
L'orgoglio è la caratteristica principale dell'Acea Roma. Che di campioni ne ha uno soprattutto e si chiama Gigi Datome. Poi ha degli ottimi giocatori, Phil Goss e, specie nei play-off, Bobby Jones. Ma l'orgoglio non può bastare quando il tuo campione è azzoppato e quando, come sempre sta accadendo in questa serie con Cantù, la partenza della squadra è in salita. La Lenovo anche in gara 4 ha messo subito le cose in chiaro: 17 a 7 dopo 4 minuti e mezzo del primo quarto. E come sempre l'Acea ha dovuto rincorrere gli avversari che hanno trovato canestri comodi perché la difesa a uomo di Roma non è stata la solita. A questo va aggiunto che la fase offensiva di Roma è stata spesso confusa perché l'inizio di Jordan Taylor è stato complicato, Datome oltre alla sua sofferenza fisica è stato marcato ancora una volta molto bene da Jeff Brooks e Lawal non è riuscito a ripetere la super partita di gara due. Quindi per due quarti Roma si è appoggiata al solo Phil Goss ed a qualche improvvisata del suo centro nigeriano. Ma non basta. Per tutta la partita la squadra romana ha buttato al vento la possibilità di contenere gli strappi di Cantù con i tiri liberi: una vera maledizione che alla fine sul tabellino dice 15 su 25, un misero 60 per cento che a questi livelli si paga sempre. Così chiusi i primi due quarti sotto di 15 (43 a 28) l'Acea ha tentato di recuperare dal terzo quarto in poi, un classico della sua stagione. E ci è parzialmente riuscita perché Bobby Jones ha cominciato a produrre in attacco quanto è riuscito a fare in difesa: canestri da tre, penetrazioni, falli subiti. Insomma punto su punto Roma ha vinto il terzo periodo 20 a 15 ed ha cominciato gli ultimi dieci minuti con la legittima speranza di provare a recuperare l'ennesima partita in salita. E quando con l'ennesima tripla di Jones ad inizio periodo il punteggio è stato fissato sul 58 a 51 più d'uno tra i giocatori di Roma ha creduto che si potesse veramente fare. Ma qui sono capitate un po' di cose. La difesa ha rialzato le gambe, Mazzarino ha piazzato una tripla taglia gambe e Tyus, sin lì silente, ha messo quattro punti di seguito che hanno spinto l'Acea di nuovo a meno 14. Tutto finito? No perché l'ansia della Lenovo di chiudere la partita le ha fatto perdere qualche pallone di troppo ed una nuova sciocchezza del serbo Scekic ha rimesso in partita Roma: 77 a 73 con un minuto e 23 da giocare. Ma gli arbitri hanno deciso che sulla penetrazione di Aradori verso il canestro romano il fallo fosse di Jones invece che dell'attaccante canturino, ed ra chiarissimo invece che fosse così. Uno su due dalla lunetta e partita di fatto chiusa. Domenica sera al palazzetto dello sport a Roma si gioca gara 5. 
La polizia ha scoperto una nuova casa d'appuntamento nel centro di Palermo. Gli agenti sono entrati in un'appartamento in via Petrarca. Il giro d'appuntamenti sarebbe stato celato da un'associazione che aveva qui la sede. Secondo le indagini della polizia, all'interno dei locali diverse ragazze si concedevano a tanti professionisti e impiegati che venivano nel centro a trascorrere alcune ore di "relax". Le indagini sono ancora in corso e nelle prossime ore l'intera struttura potrebbe essere sequestrata. Argomenti prostituzione palermo 


Il volo "acrobatico" in centro. La compagnia Vueling che da fine marzo ha aperto un nuovo collegamento Torino-Barcellona oggi dalle 12 alle 20 in piazza Carlo Alberto invita i torinesi a volare nel cuore della città verso la capitale catalana. Sarà allestito un tappeto elastico mentre cinquanta fotocamere, disposte a 360 gradi attorno al trampolino, immortaleranno simultaneamente i balzi. E sarà realizzato un video che verrà pubblicato on line sulla pagina Facebook del vettore. 
