ST, LOUIS - Netta e preoccupante sconfitta per l’Inter di Mazzarri contro il Real Madrid. Nell’amichevole disputata allo stadio ‘Edward Jones Dome’ di St.Louis, nel Missouri, le ‘merengues’ di Carlo Ancelotti hanno vinto per 3-0 grazie alle reti di Kakà (11′), Cristiano Ronaldo (38′) e l’autogol di Ricky Alvarez (68′). Inizialmente Mazzarri si e’ affidato a un prudente 3-5-1-1, con il trio Campagnaro, Ranocchia, Juan Jesus in difesa, il diciannovenne Olsen in mediana al fianco di Cambiasso e Kuzmanovic, con Jonathan e Pereira sulle fasce e  il solo Guarin a supportare l’isolato Palacio (sorretto nella seconda frazione, prima di lasciare spazio a Icardi, da Alvarez, subentrato a Kuzmanovic). Ben diverso l’assetto del Real, dove Ancelotti ha puntato sul “suo” 4-3-3, con il trio Kaka’, Cristiano Ronaldo, Morata in avanti supportato da un ispiratissimo Casemiro. L’impegno non era sicuramente dei più semplici (il Real ha appena vinto la Guinness Internacional Cup a Miami), ma a due settimane dall’inizio del campionato, il tecnico Mazzarri non può essere sereno. Prima della vittoria ai calci di rigore contro la Juventus, infatti, era arrivata un’altra debacle contro il Valencia, che aveva rifilato quattro reti ai nerazzurri. Il calciomercato è ancora aperto e probabilmente i dirigenti correranno ai ripari visti i risultati deludenti di questo tour americano. IL DOPOPARTITA Ma il tecnico non sembra d'accordo.  "Almeno due palle gol oggi sarebbero potute entrare. E' incredibile come non ne sia entrata nemmeno una. Abbiamo creato tanto contro una squadra che concede poco". "Rammarico? Sembra paradossale dire questo perché chi non ha visto la partita vede un 3-0 e pensa ci sia stata un dominio netto del Real Madrid. Invece l'Inter ha creato 6-7 occasioni clamorose davanti al portiere. Sicuramente ci è mancata lucidità; ma io sono molto soddisfatto della partita della mia squadra. Passo avanti? Si: abbiamo creato tanto. Ripeto, non ci scordiamo chi avevamo davanti. Alvarez, Palacio e Icardi hanno creato tante palle gol", ha aggiunto Mazzarri. "Olsen? Ha personalità; ma bisogna stia con i piedi per terra. A volte anche lui fa errori banali: due volte abbiamo preso gol per assurdo su contropiede e non avevamo concesso niente quando il Real costruiva da dietro. Rolando? E' un giocatore esperto, alla luce delle due defezioni che ci sono capitate. Con la difesa a 3, avevamo solo Andreolli in più. Rolando mi ha fatto molto comodo l'anno scorso per raggiungere la Champions". INTER-REAL MADRID 0-3 (0-2) INTER (3-5-1-1): Handanovic (21′ st Carrizo); Campagnaro, Ranocchia (37′ st Andreolli), Juan Jesus; Jonathan (29′ st Nagatomo), Cambiasso (37′ st Duncan), Kuzmanovic (13′ st Alvarez), Olsen (43′ st Mbaye), Pereira; Guarin (29′ st Belfodil); Palacio (21′ st Icardi). In panchina: Castellazzi, Capello, Laxalt. Allenatore: Mazzarri. REAL MADRID (4-3-3) : Diego Lopez; Carvajal, Sergio Ramos (24′ st Mateos), Nacho (35′ st Casado), Arbeloa (1′ st Pepe); Casemiro, Di Maria, Modric (1′ st Khedira); Kaka’, Morata, Cristiano Ronaldo (1′ st Jese’ Rodríguez). In panchina: Casillas, Jesus, Khedira, Benzema, Ozil. Allenatore: Ancelotti. ARBITRO : Ismail Elfath (Usa). RETI: 11′ pt Kaka’, 38′ pt Cristiano Ronaldo; 68′ st Alvarez (autogol). Argomenti amichevoli inter serie a real madrid walter mazzarri Leggi i commenti I commenti dei lettori 

ROMA - Il Monaco di Claudio Ranieri fa sul serio. Nella prima giornata del campionato francese, la squadra del Principato ottiene una convincente vittoria per 2-0 in casa del Bordeaux (gol di Riviere e Falcao) e lancia un chiaro segnale al Psg di Ibrahimovic e Cavani, bloccato venerdì sera per 1-1 dal Montpellier. Negli altri incontri, goleada interna del Lione contro il Nizza (4-0 con doppietta del gioiellino Lacazette e gol dell’ex milanista Gourcouff). Vincono in casa anche il neopromosso Nantes, il Lille orfano di Rudi Garcia, il Rennes e il Valenciennes. Unico pari quello tra Evian e Sochaux. Domenica chiuderanno il programma della prima giornata Ajaccio-Saint Etienne (alle ore 17) e Guingamp-Marsiglia (ore 21). RISULTATI PRIMA GIORNATA Montpellier-Psg 1-1 Evian – Sochaux 1-1 Lille – Lorient 1-0 Lione – Nizza 4-0 Nantes – Bastia 2-0 Rennes – Reims 2-1 Valenciennes – Tolosa 3-0 Ajaccio – Saint Etienne Guingamp – Marsiglia Argomenti calcio francese monaco calcio Leggi i commenti I commenti dei lettori 
MOSCA - Continua l'ombra del doping nel mondo dell'atletica. Dopo i diversi casi degli atleti giamaicni, adesso due sportivi del Trinidad & Tobago sono stati trovati positivi all'antidoping. Si tratta di Kelly-Ann Baptiste e di Semoy Hackett, che hanno già lasciato Mosca, dove sono in pieno svolgimento i Mondiali. La Baptiste, medaglia di bronzo nei 100 donne due anni fa a Daegu, è risultata positiva a un controllo e per questo ha lasciato la capitale russa per tornare in Florida, dove attualmente vive e si allena. A rivelarlo è stato il dt della sua nazionale, Dexter Voisin. L'atleta fa parte dello stesso team di Tyson Gay, risultato positivo all'antidoping il mese scorso. Il nome della sostanza per la quale la sprinter di Trinidad è risultata positiva non è stato reso noto. Anche Hackett ha lasciato Mosca a causa di una sospensione inflitta dalla Iaaf. L'atleta, studente negli Usa a Louisana State, era risultato positivo per methylhexaneamina già ai campionati universitari americani, ma aveva ottenuto ugualmente dalla federazione di Trinidad il permesso di disputare i campionati nazionali a giugno. Ora c'è stato un nuovo ricorso della Iaaf, che porterà la vicenda fino al Tas, e per questo l'atleta è stato sospeso. Argomenti atletica e doping atletica leggera mondiali di atletica mosca 2013 Leggi i commenti I commenti dei lettori 
ROMA - Vittoria beffa per Daniele Ratto nella penultina tappa della Vueltas Burgos. Il velocista della Cannondale è arrivato primo nella Dona Santos-Santo Domingo de Silos, di 162 km, battendo il francese Anthony Roux. Il problema è che per farlo ha compiuto una scorrettezza che ha determinato il ricorso della Fdj, con tanto di successiva squalifica. La vittoria è stata dunque assegnata al corridore francese, che precede sul podio altri due azzurri: Simone Ponzi (Astana, secondo) e Francesco Lasca (Caja Rural, terzo). Roux resta anche leader della classifica generale, con 2" su Ponzi. Domenica è in programma la quinta e ultima tappa, la Comunero de Revenga-Lagunas de Neila, di 170 km. Classifica di tappa 1. Anthony Roux (FRA/FDJ.fr) 162 kilomètres in 3h54:59. 2. Simone Ponzi (ITA/Astana) s.t. 3. Francesco Lasca (ITA/Caja Rural-Seguros) s.t.. . . Classifica generale 1. Anthony Roux (FRA/FDJ.fr) 15 h 02:08. 2. Simone Ponzi (ITA/Astana) a 0:02. 3. Sergei Chernetckii (RUS/Katusha) m.t. 4. Benoît Vaugrenard (FRA/FDJ.fr) à 0:07. 5. Samuel Sanchez (ESP/Euskatel-Euskadi) à 0:10. Argomenti ciclismo Leggi i commenti I commenti dei lettori 
PERUGIA - Ancora un brutto episodio nel cosidetto calcio d'estate. Il capitano del Perugia calcio, Gianluca Comotto, un lungo passato anche nella massima serie, è stato portato in ospedale dopo essere stato colpito con una testata al naso da un giocatore di una formazione dilettantistica locale durante un triangolare amichevole disputato a Ponte San Giovanni. Il difensore biancorosso ha riportato una frattura delle ossa nasali, e potrebbe essere ricoverato nel reparto di otorino. Secondo quanto si apprende dall'ufficio stampa dell'Azienda ospedaliera, Comotto dovrà essere operato. A compiere il bruttissimo gesto, un calciatore del Castel del Piano dopo un breve battibecco seguito a uno scontro di gioco. Il Perugia ha invece poi disputato regolarmente l'altra partita in programma, contro la Pontevecchio padrona di casa. "Quello successo a Comotto è un brutto episodio" ha dichiarato il direttore generale del Perugia Mauro Lucarini. "Tanto più che il torneo si svolgeva in un clima sereno e di festa. Lo stesso che ha poi caratterizzato le altre gare. Un vero peccato". Argomenti calcio perugia calcio gianluca comotto Leggi i commenti I commenti dei lettori 
ROMA - Conclusi i Mondiali di nuoto di Barcellona s'è aperto il dibattito sul flop della spedizione italiana: colpa degli atleti? Colpa dei tecnici? Colpa dei dirigenti? Ognuno ha detto un po' la sua e, a seconda di chi parlava, era sempre qualcun altro ad essere accusato. Uno scaricabarile che non porta alla risoluzione dei problemi. Ora, per dare un aiuto al dibattito, e soprattutto far comprendere meglio il sistema nuoto Italia, vi informiamo che la Federnuoto ha giusto qualche giorno fa deciso di elargire un po' di premi. Soldi, per dirla volgarmente. Ratificati dal Consiglio federale pre-ferragostano. Una delibera che prevede erogazioni di contributi di Alto Livello. Progetti Speciali. Totale: 217.300 euro. Una interessante cifretta, voi direte. Finalmente il presidente Barelli che dà una smossa all'ambiente, stanzia soldi per investire il rilancio del movimento. Perfetto. Ecco la lista dei beneficiati: NUOTO Aurelia nuoto: 12mila euro (per assistenza a Mitchell D'Arrigo). Azzurra '91: 3mila (per Bianchi, Pizzamiglio, Leonardi e Di Tora). Versilia nuoto: 10mila+5mila (per trofeo Mussi-Femiano-Lombardi e ospitalità di atleti). Veneto Banca Montebelluna: 2mila (per un atleta non specificato) Polisportiva Comunale Riccione: 10mila (per organizzazione degli Assoluti). SINCRONIZZATO Aurelia nuoto: 9mila (per assistenza fisioterapica) TUFFI Asd Cosenza: 5mila (per l'attività svolta) Bolzano nuoto: 20mila (contributo centro federale) PALLANUOTO Asd Basilicata nuoto 2000-Potenza: 4mila (per l'attività svolta) Rapallo nuoto: 5mila (per spese medico-fisioterapiche) Posillipo: 5400 (per spese medico-fisioterapiche) Ortigia: 30mila (per sostegno organizzazione tornei) Forse starete rileggendo meglio la lista, per chiedervi dov'è il nuoto di fondo. O per vedere dove sono finiti i nomi dei nuotatori che più conoscete. Oppure vi starete chiedendo il perché di alcune cifre, o delle ragioni di spesa. O, ancora, vi starete chiedendo se sono solo queste poche società a spendere soldi per la parte sanitaria, e le altre del resto d'Italia no. Beh, le vostre domande sono lecite. Ma sappiate, come detto prima, che si tratta di Progetti Speciali. Ratificati dai consiglieri federali (ma qualcuno aveva dei dubbi...). C'erano, poi, anche dei contributi ad alcuni club per le prestazioni degli atleti. Qui la lista è molto più lunga, per cui sintetizziamo i casi più sorprendenti. La Federnuoto ha specificato che, nel riconoscere questi contributi, ha preso in considerazione anche i piazzamenti ottenuti ai Mondiali di Roma 2009. Esatto: 2009. Ma siamo nel 2013, giusto? Nei bilanci del 2009 stesso, e poi 2010, 2011 e 2012 cosa è successo? Domanda: ma come funziona amministrativamente la Federnuoto, ragionieri, segretario e revisori? Ad ogni modo veniamo ai contributi: a Federica Pellegrini, oro nei 200 sl e oro nei 400 sl a Roma, vanno 1500 euro+1500 euro.  Ad Alessia Filippi, oro nei 1500 sl a Roma, vanno 10mila euro. Più altri 10mila per il bronzo negli 800 sl. Vi chiedete se le cifre sono sbagliate? No, non sono sbagliate. La ragione della sensibile differenza è che la Federnuoto specifica che gli importi per gli atleti 'assistiti', cioè risiedenti presso un centro federale o sotto diretta assistenza tecnica della Federnuoto, siano di 1500 euro per medaglia o piazzamento. E la Pellegrini era a Verona, centro federale. Domanda: ma Alessia Filippi non era allenata - nel 2009 - da Cesare Butini, tecnico assolutamente federale (oggi infatti è il dt della nazionale)? Come è stata possibile una svista del genere? Possibile che nessun consigliere abbia memoria storica? O ci sono altri motivi? Eh, già, perché le malelingue si sono subito scatenate, ricordando come la Filippi gareggiasse per i colori dell'Aurelia Nuoto (il club fondato dal presidente Barelli), e come poi la Filippi - oggi ritirata - avesse poi dato vita ad un contenzioso legale che ancora oggi è in corso - per non aveva ricevuto le sue sacrosante spettanze. Cattiverie, direte. Certo è che poi non ci sono, in questa delibera, tutti i premi relativi a Budapest 2010, Shanghai 2011, Debrecen 2012 (e lasciamo stare Londra 2012). Viene lecito da chiedersi: ma Paolo Barelli& Federnuoto si sono fermati a Roma 2009? Argomenti nuoto federica pellegrini alessia filippi Leggi i commenti I commenti dei lettori 
In migliaia hanno partecipato a Lizzano alla manifestazione organizzata dal Comitato provinciale per la legalità a seguito degli attentati intimidatori dei giorni scorsi ad esponenti politici e cittadini. Presenti anche diversi sindaci con i gonfaloni. Il corteo ha attraversato le vie cittadine fino a raggiungere piazza IV Novembre, dove è previsto un pubblico dibattito con la partecipazione di esponenti istituzionali. Le intimidazioni ai danni dei politici sono avvenute soprattutto a Lizzano, dove sconosciuti hanno esploso colpi di fucile contro il portoncino dell'abitazione del consigliere comunale del Pd Antonio Lecce, contro le vetrine della ditta di infissi dell'ex vice sindaco Antonio Motolese (lista civica di centrodestra) e contro l'auto del consigliere comunale del M5S Valerio Morelli. Inoltre, è stata incendiata l'auto di Pippo Donzello (movimento 'Moderati italiani in rivoluzione'). A Manduria un incendio doloso ha distrutto tre betoniere dell'azienda dell'ex sindaco Antonio Calò (centrodestra), a Sava è stata sabotata l'auto della sorella del sindaco Dario Iaia (Fli), e a San Giorgio Jonico un rogo di natura dolosa ha distrutto 500 cassonetti destinati alla raccolta dei rifiuti. 
