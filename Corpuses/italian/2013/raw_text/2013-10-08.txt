Ventidue pagine di “contratto di unione civile”. A firmarlo, una giovane donna, Eleonora D., 33 anni, e un giovane uomo, Fabrizio N., 29 anni, entrambi torinesi, che per primi in Italia hanno tentato questa strada, provando a regolare ogni aspetto della loro vita insieme pur senza essere sposati. «Con questo atto — dice il notaio che lo ha stipulato, Remo Bassetti — abbiamo cercato, come a volte fanno le sentenze, di anticipare norme che non ci sono ancora ma delle quali si parla molto nel dibattito civile». Lo schema è quello di un accordo tra due parti che si scambiano beni e servizi: Eleonora, che è infermiera professionale, si impegna a assistere la sorella di Fabrizio, mentre Fabrizio si impegna a cederle la metà della casa dove hanno scelto di vivere (e che pure è intestata a lui) in caso di separazione, contribuendo allo stesso tempo al mantenimento della madre di lei che ha ceduto il suo alloggio. Insomma, un “articolato” degno dei contratti matrimoniali tra star di Hollywood o milionari che vogliono tutelarsi dalla possibile cupidigia di una ragazza bella ma povera. Con una differenza, però: Bassetti, che non a caso ha più di un trascorso letterario (autore di libri, è stato anche il fondatore della rivista di recensioni “Giudizio Universale”) vuole riscoprire la figura dei notati di un tempo, quelli che erano al tempo stesso registri e narratori dei costumi e delle loro evoluzioni. E difatti ha inserito una lunga premessa: «Eleonora, come Fabrizio, pensa che una prova d’amore non è solo regolare i rapporti economici durante la vita familiare ma pure prevedere come uno si impegna a aiutare l’altro nel caso non si viva più sotto lo stesso tetto». E ancora: «Per quel che riguarda le spese di mantenimento della famiglia, Fabrizio metterà qualcosa in più visto che per il momento guadagna meglio». E’ presto per dire se la strada aperta dal notaio torinese riuscirà davvero a creare una giurisprudenza nuova, o se viceversa verrà contestata o vanificata da eventuali eredi o controparti. Intanto Arcigay ha già fatto sapere che «non esistono atti notarili che possano essere equiparati al matrimonio, l’obiettivo per il quale continuiamo a batterci». E Bassetti ha prontamente replicato: «Io cerco di far vivere meglio le persone con le leggi che ci sono, e che comunque potrebbero benissimo applicarsi a una coppia omosessuale o a chi, per esempio, non abbia ancora ottenuto il divorzio. Dirò di più: contratti come questo potrebbero aiutare le famiglie ricomposte a tutelare anche i figli del partner, più di quanto non avvenga attualmente col matrimonio». Resta da capire se si tratta di patti riservati a pochi (un simile atto può costare da 1.000 fino a 5.000 euro, secondo il valore dei beni di cui si vuole regolare lo scambio) e se davvero ciò possa rappresentare la soluzione a un problema, quello delle coppie di fatto, che ormai riguarda centinaia di migliaia di persone. «Sarebbe orribile — commenta Bassetti — se il notaio venisse chiamato a certificare uno scambio di affetto contro denaro. Nel caso di Eleonora e Fabrizio, si è voluto intrecciare i due piani, specificando per esteso che il patto avveniva nel contesto di una relazione affettiva. Ma è nella specificazione dei beni materiali e dei servizi scambiati che il contratto assume la sua validità. E nello stesso tempo fa un passo avanti rispetto a altri atti, meramente ‘difensivi’, sottoscritti per esempio da quei conviventi che temono le pretese che l’altra metà della coppia potrebbe avanzare in caso di rottura». Argomenti coppie di fatto unione civile matrimoni arcigay 
Ieri è stato il turno di Rachid, domani sarà quello di Syed Ali. Arrivato dal Pakistan tre anni fa, si laureerà in ingegneria meccanica al Politecnico. Da due è riuscito ad avere la borsa di studio, mentre il primo è rimasto fuori per problemi burocratici. Le maggiori difficoltà per lui sono state riuscire a ricevere i soldi dai suoi parenti e per mantenersi ha dovuto trovare un lavoro: "Dal Poli mi hanno aiutato molto, sia quando ho avuto problemi con l'Edisu  -  racconta Syed  -  sia con il lavoro che mi hanno dato. Da un anno sono all'ufficio internazionale dell'ateneo. Lì faccio da tramite per i ragazzi che parlano solo inglese. Senza questi soldi non riuscirei a mantenermi, la laurea di domani è anche merito del sostegno del Politecnico". Fuori dalle università o davanti alle residenze Edisu storie come questa se ne sentono diverse. I numeri dell'Osservatorio Regionale per il Diritto allo Studio parlano di 9.472 studenti stranieri iscritti nelle quattro università piemontesi, mentre tra i paesi di provenienza in testa alle liste degli immatricolati ci sono Romania e Albania (per l'Università) e per il Politecnico Iran e Cina. Il paese da dove arriva Xinpeng Wang, aspirante ingegnere meccanico di 23 anni, che ha scelto Torino "perché questo è uno degli istituti migliori al mondo" e che racconta: "Sono stato spinto a venire a studiare da mia madre. È una grande opportunità". La stessa che inseguono i fratelli Gebremichael. Sysay è partito un anno fa dall'Etiopia, spendendo più di 2mila euro, e lasciando un paese pieno di difficoltà, ma in cui vorrebbe tornare: "Finiti gli studi non mi spiacerebbe poter lavorare in una città come Addis Abeba dove c'è sempre bisogno d'ingegneri". La vita in Italia non è semplice e anche se ha vinto una borsa di studio avrebbe bisogno di un lavoro: "Ho cercato qualcosa che non mi facesse perdere troppo tempo, ma è davvero difficile. Il mio primo obiettivo resta lo studio, finché ce la farò continuerò a dedicarmi principalmente a quello". Nel frattempo anche suo fratello Tsegaye è arrivato al Politecnico: "In questo momento è a lezione. È arrivato esattamente un mese fa e mi ha raccontato che nel nostro paese i conflitti non sono affatto cessati". Gli studenti stranieri vivono una realtà strana, tra desiderio di riscatto e nostalgia del proprio paese. Zubair Ali sta davanti alle residenze di via Giordano Bruno, anche lui arriva dal Pakistan, dove lo aspetta la fidanzata che "dovrò sposare appena prendo la triennale". Anche lui studia da ingegnere, ma a differenza del suo amico Syed non ha mai vinto una borsa, così si è dovuto trovare un lavoro: "Per due giorni a settimana faccio il "pubblicitario"  -  lui lo definisce così il suo lavoro  -  Metto nelle buche delle lettere dei torinesi la pubblicità". Uno dei lavori più difficili, anche per uno abituato a equazioni, fisica e strutture: "Alcuni sono gentili e quando citofono ringraziano anche, ma più spesso si lamentano perché stavano dormendo, quando non partono direttamente gli insulti". Anche per lui la vita da studente lavoratore non è stata semplice, ma due esami e l'obiettivo sarà raggiunto. Dopo l'ingegnere vu cumprà ci sarà anche quello "pubblicitario". Argomenti politecnico laurea stranieri 
Un piccolo rimprovero della mamma per non aver finito i compiti di matematica. E lei, una ragazzina di 12 anni, si ritira nella sua cameretta, chiude la porta e si gettata dalla finestra di un condominio. E' questa una prima e ancora sommaria ricostruzione fatta dalla polizia arrivata poco dopo sul posto. Un volo terribile, di una decina di metri e la ragazzina è precipitata nel cortile sottostante. Adesso è ricoverata in gravi condizioni all'ospedale pediatrico Meyer. Disperati e sotto shock i genitori. E' successo in un quartiere della periferia di Firenze  in tarda serata. Sul posto, oltre ai sanitari del 118, sono intervenute le volanti della polizia. 

Un nuovo tentativo di contraffazione è stato sventato dai Consorzi di Tutela dei formaggi Parmigiano Reggiano, Asiago, e Pecorino Romano ad Anuga, la fiera internazionale del food in corso di svolgimento a Colonia, in Germania, dove le DOP italiane hanno congiuntamente richiesto ed ottenuto dalle autorità tedesche il sequestro immediato di falsi Parmigiano Reggiano (con denominazione “parmesan”), Asiago e Pecorino Romano (anche con denominazione “romano”) prodotti da una ditta statunitense. Il pronto intervento è scattato dopo la denuncia dei legali dei Consorzi coinvolti. Lo scorso anno, il Consorzio del Parmigiano Reggiano era analogamente intervenuto al Sial di Parigi (che insieme a Colonia propone, ad anni alterni, la prestigiosa rassegna internazionale), ottenendo l’immediato ritiro di “Parmesan” prodotto da tre imprese statunitensi e da una egiziana. “Anche in questo caso – spiega il direttore del Consorzio Riccardo Deserti - l’intervento è stato duro e tempestivo, in coerenza con la legislazione nazionale e comunitaria che prevede, tra l’altro, l’obbligo di tutela delle DOP “ex-officio” in tutti gli Stati membri della UE . “L’azione del Consorzio e delle autorità tedesche – prosegue Deserti – hanno così impedito che venisse presentato alla distribuzione internazionale un prodotto che con evidenza sfruttava denominazioni proibite, visto che non soltanto la denominazione “Parmigiano Reggiano”, ma anche denominazioni evocative quali “Parmesan”  possono essere utilizzate solo per il nostro formaggio, legato ad una zona geografica ben determinata e ad un preciso disciplinare, e non possono essere impiegate per designare altri prodotti, ingannando il consumatore”. “Il nuovo sequestro avvenuto nell’ambito di una delle più prestigiose rassegne mondiali dell’agroalimentare e il deciso intervento dei Consorzi di tutela – sottolinea il presidente del Consorzio del Parmigiano Reggiano Giuseppe Alai – ci auguriamo serva a scoraggiare i fenomeni di questa natura che continuano a consumarsi fuori e dentro i confini europei: anche per questo è però importante che alla nostra azione si affianchi un sistema di norme più incisivo in termini di riconoscimento delle Dop e di repressione delle frodi a livello mondiale. ACCORDO TRA FIERE, NASCE IL POLO DELL'ECCELLENZA - Koelnmesse, secondo polo fieristico al mondo dove in questi giorni si tiene Anuga, Fiere di Parma organizzatore leader in Italia sia nell'alimentare sia nel meccano-alimentare, e Ucima - Unione Costruttori Italiani Macchine Automatiche per il Confezionamento e l'Imballaggio - hanno siglato un importante accordo strategico che ridefinirà la geografia delle manifestazioni dedicate alle Food Technologies. La partnership creerà infatti una rilevante piattaforma strategica internazionale che vedrà lavorare in sinergia: "Anuga FoodTec" la più importante rassegna delle food tecnologies, "Cibus Tec",  da oltre 70 anni salone di riferimento delle tecnologie meccano-alimentari ed infine "Food Pack", la neo-nata Joint Venture espositiva creata da Fiere di Parma e UCIMA. L'accordo offrirà all'industria delle tecnologie legate alla filiera del food & beverage, una audience straordinaria: l'enorme platea delle aziende alimentari che partecipano ad Anuga e Cibus: prima e terza fiera al Mondo del settore. Un ciclo virtuoso che potrà accelerare - grazie ai rapporti privilegiati di questa "community" fieristica  -  l'internazionalizzazione delle aziende Meccano Alimentari Italiane. L'accordo strategico supporterà le aziende non solamente sviluppando le attività presso le due fiere Anuga FoodTec e Cibus Tec - Food Pack ma anche attraverso la condivisione di nuove iniziative overseas rivolte ai mercati a più elevato potenziale già a calendario come Brasile ed India. Un vera e propria "collaborazione di filiera", insomma, quella tra Italia e Germania, che da ottobre potrà già beneficiare di una serie di iniziative di business matching nei principali mercati obiettivo per offrire ai produttori di tecnologie alimentari concrete opportunità di promozione del proprio business in una vetrina internazionale a partire da Anuga 2013, per proseguire a Cibus 2014 dal 5 all'8 maggio, culminare a Cibus Tec & Food Pack 28-31 ottobre 2014 e proseguire ad Anuga FoodTec 24-27 marzo 2015. 
Rapina nella storica farmacia "Boniscontro". Il colpo questa sera intorno all'orario di chiusura. Un malvivente è entrato nel negozio e armato di un cacciavite ha intimato ai dipendenti di consegnargli l'incasso. Poi, a piedi, è fuggito per le vie che dalla stazione di Porta Nuova si perdono nel viavai del centro. Un passante lo ha però inseguito e bloccato prima che salisse in metroplitana. Il rapinatore è stato poi consegnato alle forze dell'ordine. Sotto choc le persone che si trovavano all'interno della farmacia: nessuno di loro è però rimasto ferito. Argomenti torino rapina 
L'appuntamento è alla Stazione Marittima Venerdì 11 Ottobre dalle ore 20.00. Per la V edizione del Party per la Vita attesi più di mille partecipanti. Sono i numeri a parlare del successo dell'iniziativa. Nei quattro anni precedenti sono stati raccolti oltre 286.000€ di cui 275.000€ sono già stati spesi a vantaggio del Reparto di Ematologia dell'Istituto Pascale, diretto dal professor Pinto, per un risultato di 648 interventi di assistenza domiciliare gratuita; inoltre i fondi sono stati utilizzati anche per il miglioramento della qualità della vita del reparto mediante l'istallazione di TV e SKY in tutte le camere, attrezzature tecniche (pc, fax ecc.) e potenziamento dell'assistenza psicologica. Bisogna infatti ricordare che la cura della malattie del sangue richiede, purtroppo, ricoveri molto lunghi in ospedale, e migliorare la qualità della vita è assolutamente necessario, per superare questa fase della vita. Il programma del Gala di beneficenza è sempre accattivante e divertente, grazie ai numerosi sponsor che permettono la realizzazione della serata, sulle musiche del Dj Enrico Schettino, presentati dalla splendida Serena Amabile,  sfileranno le creazioni di Marinella e Francesca Ferrante, arricchiti dai bellissimi gioielli di Alessandra Libonati. La cena è realizzata grazie al Catering  La Caffettiera, cui si aggiungerà anche un angolo sushi di Giappo con la degustazione dei pregiati vini Fattoria La Rivolta. Al termine della cena la cabarettista Rosalia Porcaro divertirà gli ospiti, che si scateneranno poi nel ballo sulle note degli Imprenditori per Caso. Per informazioni:                                                                e.dinapolipignatelli@epcongressi.it                                                                                                                                                   329 62 95 422 
SIENA – Dopo il passaggio a vuoto del 2012, Siena si riprende la Supercoppa (7° trofeo, 6° nelle ultime 7 stagioni) e si conferma la squadra più forte d’Italia degli ultimi anni (21° titolo). Davanti al proprio pubblico ha dovuto lottare per 30’ per piegare la resistenza di Varese ma alla fine ha dilagato (81-66). POLONARA TIENE IN PIEDI VARESE – I campioni d’Italia, guidati da Hackett (alla fine mvp della gara) sono partiti bene (10-2) ma hanno presto dovuto fare i conti con i lombardi che, grazie a uno strepitoso Polonara (17 punti solo nel primo quarto), hanno tenuto botta (17-14 al 10’) e poi hanno addirittura allungato (17-22), completando un parziale di 0-14. DECISIVI GREEN E RESS – Gli schiaffi hanno risvegliato la Montepaschi che hanno replicato per le rime confezionando una striscia di 8-0 che gli ha consentito di rimettere la testa avanti (25-22 al 16’). Il match è rimasto, a questo punto, equilibrato (30-31 al riposo e poi 52-47 al 30’) ma nell’ultimo periodo Siena ha spaccato in due la partita trascinata da Green e Ress. Il primo ha piegato le gambe agli avversari realizzando la tripla del +16 (70-54), il secondo ha messo definitivamente la parola fine al match respingendo anche l’ultimo timido tentativo di rimonta di Varese che era risalita fino al -10. SIENA-VARESE 81-66 (17-14, 30-31, 52-47) Siena : Viggiano 4, Hunter 4, Cournooh 2, Rochestie, Carter 16, Ress 14, Ortner 4, Nelson 6, Udom, Hackett 14, English 3, Green 14. All.: Crespi. Varese : Scekic, Sakota, Coleman 23, Rush, Clark 10, Ambrosini, De Nicolao 3, Balanzoni, Mei, Hassell 11, Ere 2, Polonara 17. All.: Frates. Arbitri : Filippini, Lo Guzzo, Baldini. Spettatori : 3721. Argomenti varese basket montepaschi siena basket Leggi i commenti I commenti dei lettori 
NEW YORK - Il temuto declassamento del rating di Telecom è arrivato: Moody's ha tagliato a Ba1 il giudizio sul merito di credito, etichettando come 'spazzatura' i bond. Pronta la risposta dell'azienda: "Il gruppo è solido a livello industriale e finanziario". Ma ora si aspetta la reazione dei mercati. Intanto, ai piani alti, si assistono a nuovi movimenti nell'azionariato. Dopo il riassetto di Telco, con l'accordo che ha portato Telefonica a detenere (in potenza) il 14,78% del gruppo telefonico, ora emerge un altro azionista 'forte', Blackrock con il 5,13%: siamo ancora lontani da poter dire 'public company' ma c'è aria di novità. Sul fronte politico invece si riaccende il tema della rete, al tavolo del Consiglio dei ministri si parlerà di 'golden power', ovvero  si cercherà di individuare le procedure di attivazione dei poteri speciali nelle comunicazioni (oltre che nei settori dell'energia e dei trasporti). Il downgrade era nell'aria, ma le recenti dimissioni di Franco Bernabè, anche per gli analisti di Moody's come per S&P, aumenta il livello di incertezza e lo hanno reso inevitabile. L'uscita del manager "ha aumentato l'incertezza sulla capacità della società di rafforzare il proprio bilancio abbastanza da mitigare il calo delle entrate e del margine operativo lordo. Le restanti opzioni a disposizione per rafforzare la valutazione prenderanno tempo per essere attuate, sempre che abbiano successo". E dunque per Moody's "ci sarà incertezza e un aumento dei rischi fino a che un nuovo Ceo non avrà messo in campo una nuova strategia". Telecom risponde opponendo "la forte generazione di cassa, un margine di liquidità per 12,8 miliardi di euro e redditività tra le più alte del comparto", fattori che possono testimoniare, secondo l'azienda, la solidità del gruppo. "La riduzione del debito - aggiunge in una nota il gruppo - è sempre stata e continuerà a essere una priorità per Telecom Italia, nell'ambito di un percorso di sviluppo sostenibile delle attività industriali". Gli effetti del downgrade sulla struttura finanziaria e dei costi, ribadisce Telecom, sono quelli già segnalati in agosto su richiesta Consob. Tra i rischi finanziari c'è che la Bei possa chiedere garanzie aggiuntive sui contratti di finanziamento in essere (il cui totale nominale è nel frattempo sceso a 2.950 milioni) e nel caso Telecom non lo facesse, potrebbe esigere il rimborso immediato dell'ammontare erogato. Ne deriverebbe un impatto che ad agosto Telecom diceva non stimabile. Tornando ai movimenti nell'azionariato, si apprende oggi delle mosse del colosso americano di gestione del risparmio Blackrock, salito al 5,13% (sempre come indiretta  gestione non discrezionale del risparmio) il 1 ottobre, quando già si erano apprese le intenzioni del presidente Franco Bernabè di lasciare Telecom. Argomenti telecom moody's rating bond franco bernabè 
