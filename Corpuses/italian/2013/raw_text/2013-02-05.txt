WASHINGTON - Procedendo nel solco segnato da Barack Obama sulla totale equiparazione di diritti tra militari dichiaratamente gay e gli eterossessuali, il Pentagono sta studiando l'estensione di alcuni benefici riconosciuti attualmente alle coppie di sesso diverso a quelle omosessuali. E' quanto scrive il Washington Post. I particolari saranno resi noti nei prossimi giorni anche perchè in teoria, malgrado le disposizione di Obama, nelle forze armate - come tra i civili - restano ancora valide le norme del Defense of Marriage Act del 1996 che all'epoca sanzionò il matrimonio come l'unione tra uomo e donna. I difensori dei gay in armi hanno chiesto tra l'altro: accesso privilegiato ad alloggi di servizio e l'assegnamento congiunto nelle stesse basi, ed in teoria, sullo stesso fronte operativo. Gli ostacoli da risolvere non sono pochi, ma la strada aperta a settembre 2011 con l'abolizione del principio "clintoniano" del "don't ask, don't tell" (che vietava ai superiori di chiedere le preferenze sessuali dei sottoporti e a questi ultimi di rivelarle) è solo all'inizio. 

MILANO - Un pensionato e una donna sono morti a causa di un incendio divampato ieri sera nella villetta di due piani dove abitava l'uomo a Casorezzo, nel Milanese. Luigi Ciavarella, 70 anni, stava trascorrendo la serata in compagnia di una sudamericana di 30 anni senza fissa dimora quando, forse a causa di un corto circuito o di un mozzicone di sigaretta acceso, si sono sprigionate le fiamme nel garage adibito a taverna dove si trovavano le due vittime e dove l'uomo viveva da quando si era separato dalla moglie, che abita invece al secondo piano. Secondo le prime ricostruzioni dei Carabinieri, i due avrebbero respirato il fumo, non sarebbero riusciti a uscire dalla stanza e a chiamare i soccorsi e sarebbero così morti asfissiati. Quando hanno sentito odore di bruciato i vicini hanno chiamato i Vigili del fuoco, sono entrati nel garage e si sono trovati davanti i cadaveri delle due vittime. L'incendio è stato spento in pochi minuti, mentre la moglie della vittima e una donna che abita al primo piano della villetta col marito e le due figlie sono state ricoverate per accertamenti in ospedale a Magenta, sotto choc dopo il ritrovamento dei cadaveri. Per motivi precauzionali la villetta in via Daverio, alla periferia del paese, abitata dalla coppia che viveva separata in casa e dall'altra famiglia, è stata evacuata, mentre fuori si sono radunati i vicini e alcuni parenti della vittima. La donna morta è stata identificata nel corso della notte: si tratterebbe di una sudamericana senza fissa dimora e senza permesso di soggiorno, che da circa due anni viveva in paese e incontrava saltuariamente il pensionato. Sui corpi delle vittime verrà eseguita l'autopsia per accertare le cause del decesso, mentre sono proseguiti fino a tarda notte i rilievi sul posto di Carabinieri e Vigili del fuoco. 
None Leggi i commenti I commenti dei lettori 
Caos in stazione Centrale a Bologna, e di conseguenza su tutte le tratte a lunga percorrenza tra il nosrd e il sud della penisola, a causa di un inconveniente tecnico alle porte della città. Disagi sono in corso fin dal tardo pomeriggio, e la circolazione è fortemente rallentata con ritardi - sia in direzione sud verso Firenze, Roma e Napoli, che in direzione nord verso Torino, Milano e Venezia - che superano i 90 minuti. A causare il rallentamento della circolazione è stato un guasto al pantografo di un Eurostar, che ha danneggiato la linea elettrica nel tratto compreso tra le stazioni di Bologna San Ruffillo e Bologna Centrale. Il risultato è stato il sostanziale incolonnamento di tutti i convogli in transito da e verso lo snodo bolognese. 
È il riconoscimento che, oltre alle medicine, anche l’affetto può guarire. Che una voce familiare o una carezza sono una terapia importante per chi lotta per la vita. Lo hanno capito bene al Regina Margherita che, primo ospedale pediatrico in Italia, ha deciso di aprire ventiquattr’ore al giorno il reparto di rianimazione ai familiari dei piccoli pazienti. Finora proprio chi si trova nelle condizioni più difficili, perché nato prematuro o perché reduce da traumi o gravi interventi, non poteva contare sulla presenza dei genitori se non per poche ore al giorno. Invece, così come sperimentato in alcune rianimazioni per adulti nel resto della penisola, la presenza di un’assistenza continua ha dimostrato effetti benefici, psicologici ma non solo, sia per i ricoverati che per le loro famiglie, che si trovano ad attraversare un momento terribile, sospesi sul filo tra la vita e la morte. Alla rianimazione dell’Infantile, diretta da Giorgio Ivani, l’anno scorso sono passati 420 bambini, con una mortalità del 5 percento. Già nel 2009 era stata decisa un’apertura parziale, che permetteva ai genitori di stare tutto il pomeriggio. Ora sarà possibile stare accanto ai figli giorno e notte. 
Cinque rapine in poco più di 48 ore. Un rapinatore seriale veramente da record: i luoghi in cui amava mostrare le sue qualità delinquenziali erano farmacie e supermercati. In manette è finito Graziano Mancia, 49 anni, pregiudicato di Nicosia. I suoi bersagli li aveva individuati in piazza Palestro, che si trova nello storico quartiere del Fortino di Catania, in via Vittorio Emanuele ed in via Garibaldi. Mancia perlustrava, dunque, le vie del centro storico recitando sempre lo stesso copione: tenendo in mano un coltello, entrava negli esercizi commerciali, minacciava titolari ed impiegati e si faceva consegnare l'incasso della giornata scappando con la refurtiva a bordo della sua Y10, in alcuni casi ha uscito dalla tasca anche un cacciavite. Ad inchiodarlo è stato l'identikit fornito dai testimoni e dalle vittime dal momento che il rapinatore non aveva la cura neanche di travisare il volto. Ma anche le immagini del sistema di videosorveglianza sono state di grande aiuto per i carabinieri della Compagnia di piazza Dante. L'uomo, già con precedenti penali per minacce e lesioni personali, è stato arrestato ed ha confessato tutto. Alla base delle sue rapine ci sarebbe stata l'incontrollata necessità di acquistare la cocaina. 
La Corte d'Appello di Palermo ha confermato la condanna per tre medici, Domenico Di Grigoli, Giuseppe Gulì e Maurizio Nicolai. I giudici di secondo grado hanno ritenuto responsabile anche l'ospedale Cervello per i gravi errori commessi durante un parto, che hanno portato pesanti danni al nascituro. I condannati dovranno corrispondere 1 milione e duecento mila euro. In particolare, al ragazzo andranno 700 mila euro, ai genitori 500 mila, per i danni morali e per le spese sostenute per curare il figlio, oggi invalido al 100 per cento. Accogliendo le richieste degli avvocati Ferdinando e Alberto Gattuccio, i giudici hanno condannato i medici e l'ospedale a versare al ragazzo, a partire dal venticinquesimo anno di età e per sempre, 1.300 euro al mese, per coprire le spese che la famiglia dovrà sostenere per le sue cure. I fatti risalgono al '95. La madre di A. venne ricoverata all'Aiuto Materno, struttura ospitata all'ospedale Cervello. Visitata la notte successiva, entrò in travaglio dando alla luce il bambino che mostrò da subito segni di una grave sofferenza. Fu necessaria la rianimazione e il ricovero presso la Divisione di neonatologia da cui il bimbo venne dimesso con la diagnosi di asfissia neonatale, che oggi lo costringe ad una vita vegetativa. 
None Leggi i commenti I commenti dei lettori 
Il vizio di copiare in Germania non è diffuso solo tra gli studenti - come accade un po' ovunque - ma anche tra molti politici, anche ministri di primo piano. L'ultimo caso è il più paradossale ed eclatante perchè coinvolge proprio il ministro federale dell'Istruzione e della Ricerca scientifica, Annette Schavan (Cdu), cui l'università di Duesseldorf ha revocato il titolo di dottore. La clamorosa decisione è arrivata con l'approvazione di 12 componenti del consiglio giudicante di Facoltà, con due voti contrari ed un'astensione. Il decano della Facoltà di Filosofia, Bruno Bleckmann, nel comunicare la decisione ha affermato che la signora Schavan nella stesura della tesi di dottorato, con il titolo conseguito nel 1980, ha "simulato in maniera sistematica ed intenzionale prestazioni intellettuali che lei stessa non ha prodotto". I testi copiati hanno "un'ampiezza considerevole" e non sono stati adeguatamente indicati. Ad indurre l'università a ritirare il titolo di dottore al ministro sono state la qualità e l'ampiezza del plagio, ma anche "l'interesse pubblico alla protezione dell'onestà del conseguimento di una qualificazione scientifica". Il ministro ha adesso un mese di tempo per contestare la decisione, ma i suoi avvocati hanno dichiarato di volerlo fare immediatamente. La decisione di annullamento del titolo è arrivata dopo una riunione durata sei ore, alla quale hanno preso parte i 15 componenti del consiglio giudicante, otto dei quali sono professori, due sono ricercatori scientifici ed altri due funzionari dell'ateneo, oltre a tre rappresentanti degli studenti. Due settimane fa la decisione di aprire un procedimento di esame della validità del titolo di dottore della Schavan era stata presa con 14 voti favorevoli ed un'astensione. La commissione giudicatrice ha riscontrato quasi 100 passaggi della tesi di dottorato in cui non sono state indicate le fonti dei testi copiati. Il ministro aveva sempre contestato le accuse di plagio, parlando di semplici errori di superficialità da parte sua. La clamorosa decisione dell'università di Duesseldorf rischia non solo di far traballare la poltrona di ministro della signora Schavan, ma potrebbe mettere in discussione anche la sua candidatura alle elezioni per la Cancelleria del 22 settembre. Nell'intervenire in difesa della sua collega di partito, il vice capogruppo della Cdu al Bundestag, Michael Kretschmer, definisce "una farsa" la decisione dell'università di Duesseldorf di ritirare il titolo di dottore al ministro, aggiungendo che tutta la procedura costituisce "una campagna motivata politicamente contro un ministro federale dell'Istruzione di successo". Di segno contrario i commenti degli esponenti politici dell'opposizione. Il portavoce parlamentare della Spd, Ernst Dieter Rossmann, afferma che con la perdita del titolo di dottore la signora Schavan "non ha più la forza di convinzione per servire da modello". Petra Sitte, deputata della Linke, ha chiesto al ministro di trarre le conseguenze dell'accaduto e di dimettersi. Anche per il responsabile amministrativo dei Piraten, Johannes Ponader, "le dimissioni della signora Schavan sono indispensabili", poichè "non ha più credibilità". Nel febbraio 2011 era toccato all'allora ministro della Difesa, Karl Theodor zu Guttenberg di vedersi ritirare per plagio il suo titolo di dottore. Il mese successivo il ministro si era dimesso da tutte le cariche politiche e si era poi trasferito con la sua famiglia negli Stati Uniti. Nel commentare lo scandalo del plagio del barone zu Guttenberg, la signora Schavan aveva dichiarato a suo tempo di vergognarsi per il collega "non solo pubblicamente". Un'altra personalità che dopo Guttenberg ha perso il suo titolo di dottore è stata la parlamentare liberale europea Silvana Koch-Mehrin, alla quale l'università di Heidelberg ha revocato il titolo nel giugno 2011. 
