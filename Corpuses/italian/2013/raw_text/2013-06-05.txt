Pronti  a "Scrivere per ricominciare". Pronti a immaginare un nuovo futuro con   La Repubblica delle Idee. Oggi a Firenze, in piazza Signoria e dintorni  si apre il festival dei lettori sotto la grande R  bianca, dodici metri di altezza e già  un simbolo fotografato da  centinaia di turisti e passanti. Settanta incontri,  workshop,  dibattiti, interviste e mostre in programma fino a domenica nelle   piazze e nei palazzi del centro storico: si parla di futuro, di come  lasciarsi  alle spalle la crisi, di come progettare una ripresa con  nuove idee per la  politica, per la cultura, per la gente e per  l’ambiente. E lo si fa nella  capitale del Rinascimento, la città che i  Medici hanno reso unica al mondo per  arte e saperi. Sarà un incrocio di  cammini fra chi scrive e chi legge, il  festival di una redazione  aperta alla gente che si sente parte di questa  community. Un mondo  cresciuto intorno a La Repubblica e alla passione per   l’informazione intesa come strumento di cittadinanza. Nella sala d’Arme,  al  piano terra di Palazzo Vecchio, c’è "Casa Repubblica" ,  cioè una redazione mobile  al lavoro, con possibilità di incontri e  laboratori sui temi legati ai media e  ai canali veloci sui quali  viaggiano le notizie. Ci sarà anche la redazione di  Repubblica.it per  gli aggiornamenti in tempo reale, le immagini, i filmati e le  dirette  streaming dei più importanti avvenimenti in programma. Molti gli eventi già esauriti, ma la biglietteria presso l'ex tribunale sarà aperta anche oggi per prenotare gli appuntamenti ancora disponibili. Alle Oblate l'ingresso è libero per cui è bene presentarsi con un certo anticipo. Il programma della Repubblica delle Idee Guarda la grande R illuminata Repubblica delle Idee 2013 si inaugura al pubblico nel pomeriggio  con "La bellezza ci salverà" (ore 16 in collaborazione con Enel) al salone dei  Cinquecento dove Frida Giannini , direttore creativo di Gucci, dialogherà con  l’inviata di Repubblica Natalia Aspesi e con Daniela Hamaui ,  prima direttrice di  D La Repubblica delle donne, il settimanale che ha  inventato un nuovo linguaggio  per parlare della moda, ma anche di  tendenze e culture nel senso più ampio che  si può dare a questa parola. Si continuerà alle 18 sempre al salone dei Cinquecento il saluto di apertura  del Festival con gli interventi di Carlo De Benedetti , presidente del gruppo  editoriale l’Espresso, Ezio Mauro direttore di Repubblica e Riccardo Luna . A  seguire uno degli scrittori più celebri nel mondo, Dan Brown che risponderà a Vittorio Zucconi sul tema: "Il nostro bisogno di mistero" . Video: i luoghi di Firenze dell' "Inferno" L’autore  del "Codice  da Vinci" ha appena firmato il nuovo romanzo "Inferno"  ambientato proprio a  Firenze, fra i segreti cifrati della Divina Commedia e  gli scenari classici del  thriller. Edito dalla Mondadori è in cima  alle classifiche di vendita e già si  parla di una traduzione  cinematografica. Alle 21, nello stesso posto, cioè al salone dei Cinquecento, tocca a uno  degli scrittori italiani più amati e letti, Alessandro Baricco con "Le parole  esatte da cui ricominciare: educazione, cittadinanza, cattiveria, speranza" . Un  viaggio, un assolo, per parlare di umanità e nuovi modelli, di chi ha voglia di  mettersi in gioco per gli altri. Infine  a chiudere la prima giornata fiorentina della Repubblica delle Idee,   alle 23 in piazza della Signoria, Paolo Rumiz e Alfredo Lacosegliaz con "La  cotogna di Istanbul" , reading musicale a cura di Franco Però. "Scrivere  per ricominciare" è un impegno positivo, un’idea che scaccia i   pessimismi cronici e le paure sul domani da costruire. Ma il futuro si  può  decifrare meglio se sappiamo quello che ci lasciamo alle spalle, la  storia  recente da cui veniamo. Per questo Repubblica delle Idee  propone sempre a Palazzo Vecchio la mostra delle  prime pagine per i  grandi avvenimenti e poi la storia dei supplementi e delle testate nate   all’ombra del quotidiano fondato da Eugenio Scalfari. Guarda la gallery sulla mostra delle prime pagine 
TEL AVIV - Inizia nel migliore dei modi l'Europeo Under 21 dell'Italia: 1-0 all'Inghilterra e primo posto solitario nel Gruppo A visto il 2-2 tra Israele e Norvegia, match giocato nel pomeriggio. Ha deciso un magistrale calcio di punizione di Insigne al 34' del secondo tempo e ha conservato il vantaggio una grande parata di Bardi al 5' di recupero, su una punizione di Henderson. Gli azzurrini hanno dimostrato di essere un gruppo di altissimo livello con una rosa forse mai così competitiva in una fase finale dell'Europeo. I tre punti di stasera possono solo aiutare psicologicamente a crederci fino alla fine. INIZIO DIFFICILE, POI ITALIA PERICOLOSA - Il ct Mangia opta per un 4-4-2 con Borini e Immobile in attacco e Insigne e Florenzi esterni offensivi di centrocampo. Al centro regia affidata a Verratti con Marrone al suo fianco. Pearce risponde con un 4-2-3-1 dove Wickham fa la punta centrale supportata da Sordell, Shelvey e Redmond. Lowe ed Henderson giocano in mezzo al campo. I primi 10' di gara vedono in campo un'Inghilterra migliore rispetto all'Italia che appare un po' frenata. Continue le iniziative britanniche con una grossa chance sprecata da Wickham al 9': girata nell'area piccola, ma debole, e parata da Bardi. Gli azzurri si scuotono e finalmente alzano i ritmi e pressano la difesa inglese che così va in netta difficoltà. Al 10' un diagonale di Immobile termina di poco sul fondo. Al 12' Dawson si immola nell'area piccola e salva su Florenzi. RIGORE NEGATO E RETI ANNULLATE  - Ma l'occasione più ghiotta arriva al 24': grande uno-due tra Insigne e Immobile che di testa dal limite serve in area il napoletano. Conclusione dell'azzurro di poco alta sopra la traversa. Al 39' episodio da moviola anche se dal vivo ci sono pochi dubbi: Florenzi controlla palla in area, fa una finta e Robinson lo tocca nettamente su un piede. Per l'arbitro Gautier non c'è nulla. A inizio ripresa l'Italia soffre, come nei minuti iniziali del primo tempo. Stavolta l'incertezza è dovuta al cambio di modulo inglese che presenta un centrocampo a tre. Il risultato sono due reti dei nostri avversari, per fortuna entrambe annullate. Pochi dubbi sul gol di Wickham che è nettamente in offside al 3'. Sessanta secondi dopo segna di testa Dawson e gli inglesi esultano e si abbracciano. Ma l'arbitro annulla per una leggera spinta di  Caulker su Bianchetti. CI PENSA INSIGNE  E BARDI CONSERVA - Al quarto d'ora Mangia rimpiazza Immobile con Gabbiadini. E l'Italia torna a rendersi pericolosa. Al 17' cross dalla destra di Florenzi e colpo di testa di Borini sul secondo palo. Butland in tuffo devia palla in angolo. Al 20' il portiere regala palla a Borini che però non sfrutta l'occasione e calcia sul fondo. Al 32' l'episodio che cambia tutto: Gabbiadini si muove da campione e Clyne lo stende. L'attaccante del Bologna cade in area e per l'arbitro è rigore. Il collaboratore però segnala (giustamente) l'inizio del fallo fuori area e il penalty diventa un calcio di punizione. Lo batte Insigne che, con un tiro a giro sul primo palo, infila Butland. Gli azzurrini non rischiano più nulla fino al 50': punizione dai 20 metri per gli inglesi dopo un fallo di Verratti su Chalobah. Se ne occupa Henderson e Bardi è super in tuffo a dire di no al beffardo 1-1 britannico. L'Italia vince meritatamente e, con questo spirito e questa voglia, può arrivare fino in fondo all'Europeo. INGHILTERRA-ITALIA 0-1 (0-0) INGHILTERRA (4-2-3-1): Butland; Clyne, Caulker, Dawson, Robinson; Lowe, Henderson; Shelvey (30' st McEachran), Redmond, Sordell (20' st Chalobah); Wickham (37' st Delfouneso). In panchina: Rudd, Steele, Smith, Wisdom, Lees, Zaha, Lansbury. Allenatore: Pearce ITALIA (4-4-2): Bardi; Donati, Caldirola, Bianchetti, Biraghi; Florenzi, Verratti, Marrone (42'st Rossi), Insigne; Immobile (15'st Gabbiadini), Borini (33'st Destro). In panchina: Colombi, Leali, Capuano, Regini, Bertolacci, Crimi, Sansone, Paloschi, Saponara. Allenatore: Mangia. ARBITRO: Gautier (Francia). RETI : 34'st Insigne NOTE : serata calda, terreno in perfette condizioni. Ammoniti: Lowe, Clyne, Bianchetti, Insigne. Angoli: 6-1 per l'Italia. Recupero: 1'; 3'. Argomenti europeo under 21 nazionale italia nazionale inghilterra Leggi i commenti I commenti dei lettori 
Apettava fiduciosa di ottenere la qualifica di ufficiale di polizia giudiziaria l’architetto Emilia Ferrara, dipendente dello Spresal di Acqui Terme. Ma la promozione tardava ad arrivare. Per ben due volte la sua dirigente, Annalisa Lantermo, aveva controllato la sua pratica, verificando che fosse tutto a posto. Ma qualcuno di potente si era messo contro di lei. Qualcuno a cui era bastato alzare il telefono per bloccare una carriera. Senza nemmeno conoscerla. L’udienza di ieri, nel processo “Sanitopoli” in cui sono imputati l’ex assessore alla sanità Caterina Ferrero e il suo braccio destro Piero Gambarino, ha svelato l’influenza che la cattiva politica può avere sulla vita dei cittadini. È il 23 febbraio 2011. Rosanna Valle, consigliera regionale del Pdl (ora in Progett’azione) incontra Gambarino per sottoporgli due problemi. È lei stessa a raccontarlo: «Avevo avuto due segnalazioni: mi ero rivolta all’assessore Ferrero, ma lei mi disse di chiedere a Gambarino. Così quel giorno fui ricevuta da lui nell’ufficio dell’assessore...». Entrambe le questioni riguardavano lo Spresal: oltre alla promozione dell’architetto Ferrara, c’era anche da aiutare un imprenditore edile che si diceva «vessato» dalle continue ispezioni: «Si era rivolto a me un cittadino astigiano, Enrico Bisignano, aveva un’impresa di ristrutturazione e per molti anni non aveva mai avuto problemi. Da quando aveva smesso di affidarsi a un professionista per la sicurezza, cambiando studio, ogni cantiere che apriva gli venivano contestate infrazioni: mi portò un plico con tutti i modelli F24 che doveva pagare. Volevo capire il motivo di quella persecuzione». Il braccio destro dell’assessore alzò il telefono: «Ma mi disse che i dipendenti dello Spresal sono ufficiali di polizia giudiziaria, non mi poteva dare spiegazioni». Poi c’era da stoppare la carriera di Emilia Ferrara. La consigliera non la conosceva, si era appuntata il suo nome su un foglietto. «Quel nome mi era stato fatto da una persona di cui mi fidavo, il coordinatore provinciale del Pdl di Asti Paolo Milano, che aveva saputo da personaggi dell’Asl di Acqui che c’era un concorso in cui concorreva una persona che non aveva titoli né requisiti. Chiesi a Gambarino di informarsi». Anche in questo caso il fedelissimo della Ferrero (accusato di concussione) alzò il telefono. Il contenuto della chiamata a Michela Audenino, dirigente regionale del settore vigilanza, è stato raccontato in aula: «Lei deve fare una nomina di una certa Ferrara? Preferirei che non fosse fatta». «La fermo subito». «Brava!». I pm Paolo Toso e Stefano Demontis hanno chiesto alla consigliera come mai non avesse fatto un’interpellanza. Risposta: «Se fossi stata consigliera di minoranza l’avrei fatta, ma essendo di maggioranza non volevo caricare gli assessori di troppo lavoro». È stato poi affrontato il filone che riguarda il Csi, con la testimonianza di Stefano Decapitani e i suoi molti «non ricordo». Gambarino gli aveva chiesto di far lavorare Vincenzo Vergano di Borland, ma la risposta era stata negativa perché i due erano soci. Dopo qualche tempo Vergano aveva ottenuto di lavorare per il Csi, ma con una nuova società, la Namast, di cui secondo l’accusa Gambarino sarebbe stato un socio occulto e di cui avevano provato a far diventare socio lo stesso De Capitani. In questo caso Gambarino risponde di istigazione alla corruzione. Oggi nuova udienza: sarà ascoltato l’assessore Paolo Monferrino. 
TEL AVIV - Devis Mangia se la ride e se la gode dopo il successo della sua Under 21 azzurra nella gara di esordio dell'Europeo contro l'Inghilterra. Un 1-0 di importanza capitale deciso da una grande punizione di Lorenzo Insigne. "QUALCHE PROBLEMA SOLO A INIZIO RIPRESA" - "Grande sofferenza? No dai, solo negli ultimi minuti abbiamo sofferto un pochino perché prima avevamo fatto una gran partita - ha risposto il ct azzurro ai microfoni di Rai Sport -. Abbiamo sofferto a inizio del secondo tempo quando loro si sono messi a tre a centrocampo poi abbiamo ripreso il controllo. Abbiamo giocato sempre. E' normale che partite di questo livello si possano sbloccare su calcio piazzato, ma la squadra ha giocato una bellissima partita". "DIFFICILE CHE TOLGA INSIGNE" - Sembrava che poco prima del gol-vittoria Mangia potesse togliere Insigne: "Difficile che lo tolga. Deve farmi proprio arrabbiare tanto per toglierlo", ha confessato il tecnico. E poi ha concluso: "Questi sono dei ragazzi speciali, si meritano questa soddisfazione. Riposiamo e pensiamo alla prossima. Una vittoria che vale doppio visto il pareggio di Israele-Norvegia? No, vale tre punti". INSIGNE: "MERITO DEL GRUPPO" - C'è anche il commento di Lorenzo Insigne ha parlato ai microfoni di Rai Sport della rabbia per il rigore non dato trasformatasi pochi istanti dopo in gioia per il gol su punizione: ''Se l'arbitro non ha fischiato un motivo c'era. Va bene, l'importante è che abbiamo vinto, non è solo merito mio ma di tutti i miei compagni, anche di chi era in panchina''. Insigne, che ha dato merito soprattutto al gruppo, ha aggiunto: ''Noi accettiamo le scelte del mister e ringrazio tutti i miei compagni''. Argomenti nazionale italia europeo under 21 lorenzo insigne devis mangia Leggi i commenti I commenti dei lettori 
SIENA - Infinita Varese. Passa a Siena (80-82), annulla alla Montepaschi anche il 2° match-point e si guadagna la possibilità di giocarsi l'accesso alla finale in decisiva gara-7, venerdì sera, davanti ai propri tifosi. L'eroe della serata è stato Sabota che con soli 62 centesimi di secondo a disposizione ha trovato dall'angolo il canestro della vittoria. Ma non va dimenticata anche la prova di Green che con 20 punti è stato il miglior marcatore dell'incontro, contribuendo a rendere vane le ottime prestazioni, sul fronte opposto, di Brown, Ortner e Moss che hanno messo a segno 17 punti a testa. VARESE A LUNGO IN TESTA - Come accaduto in gara-4 e in gara-5, Varese è partita forte. Trascinata da Dunston (10 punti, tutti nel primo periodo) la Cimberio si è portata avanti di 14 punti (13-27). Quattro canestri da tre punti di Moss hanno però permesso ai padroni di casa di accorciare e di avvicinarsi fino al -2, poco prima dell'intervallo chiuso sul 41-45. La squadra di Vitucci non si è impressionata e con una nuova migliore partenza, firmata soprattutto Banks, si è riportata sul +10 (50-60). SIENA, INUTILE RIMONTA - A suonare la sveglia per i campioni di casa hanno pensato Brown, Kangur e Ortner che, confezionando un parziale di 22-7, hanno addirittura consentito a Siena di portarsi avanti di 5 (72-67) e gestire il distacco fino a 2' dal termine. Varese ha tentato il tutto per tutto e con due liberi di Green e un gioco da tre punti di Talts si è riportata in parità (80-80). Moss da una parte e Green dall'altra hanno sbagliato i tiri della vittoria, prima della prodezza di Sakota che, così, trascina tutti a gara-7. SIENA-VARESE 80-82 (15-27, 41-45, 63-65) Siena : Brown 17, Eze, Carraretto, Rasic ne, Kangur 14, Sanikidze, Ress 3, Ortner 17, Lechthaler ne, Janning 7, Hackett 5, Moss 17. All. Banchi. Varese : Sakota 9, Banks 16, Talts 7, De Nicolao 2, Green 20, Balanzoni ne, Bertoglio ne, Cerella 3, Ere 7, Polonara, Dunston 10, Ivanov 8. All. Vitucci. Arbitri : Lamonica, Sabetta, Bettini. Note - Tiri liberi: Siena 17/27, Varese 20/26. Tiri da tre: Siena 11/22, Varese 6/18. Rimbalzi: Siena 32, Varese 40. Spettatori : 5070. Argomenti basket basket play off 2013 montepaschi siena varese basket Leggi i commenti I commenti dei lettori 
Le Orestiadi al tempo della crisi puntano sui giovani, sulle collaborazioni virtuose con altri enti, e sull'incontro di artisti siciliani e no, sempre al crocevia tra storia e sperimentazione, memoria e ricerca. Il festival di Gibellina è giunto alla 32esima edizione e il direttore artistico Claudio Collovà con il presidente della Fondazione Francesca Corrao si apprestano a varare la nuova stagione: 14 appuntamenti di musica, teatro e danza, dal 26 giugno al 23 luglio e una dedica in calce a Franco Scaldati, il drammaturgo palermitano scomparso nei giorni scorsi, che il festival l'aveva diretto per due edizioni, nel 2006 e nel 2007, ma che qui, soprattutto aveva portato diversi dei suoi spettacoli. "Ricordiamo un artista e un poeta importantissimo per il teatro italiano - dice Collovà - e lo facciamo in un luogo assolutamente speciale, un crocevia di culture diverse e un luogo fisico e mentale per l'arte contemporanea". Il festival si apre il 26 giugno con "Omaggio a Ludovico Corrao", un'ode del drammaturgo Emilio Isgrò, e poi si continua con tre concerti che inaugurano la collaborazione col Conservatorio "Bellini" di Palermo, per un progetto in omaggio a Francesco Pennisi, curato da Marco Betta e Francesca Corrao. Il 29 giugno, il primo spettacolo, "Camillo Olivetti, alle radici di un sogno" di Laura Curino, che sarà anche in scena e la regia di Gabriele Vacis. Il 4 luglio è dedicato alla drammaturgia del catalano Soler, con i due atti unici "Contro l'amore" e "I need Literature to survive" diretto da Gian Maria Cervo. "Sonno" il 7 luglio di Vincenzo Schino esplora il mondo di Shakespeare e quello di Francisco Goya e "Carne trita" di Roberto Castello è un concerto per "movimenti, visi, gesti e voci". Il coreografo Virgilio Sieni firma due spettacoli, "Sonate Bach, di fronte al dolore degli altri" e i duetti di "Di fronte agli occhi degli altri". E ancora i palermitani Luigi Di Gangi e Ugo Giacomazzi presentano "Al proléter" con attori affetti da un disagio psichico, ma la scommessa sta tutta nell'abbattere gli steccati del teatro cosiddetto "normale" da quello della diversità. E poi si chiude  "Abraco" , progetto coreografico curato da Santina Franco, sul tema dell'abbraccio che il 23 luglio vedrà confrontarsi sei coreografi italiani e stranieri, con la regia di Salvo Tessitore. Diverse novità le annuncia il sindaco di Gibellina, Rosario Fontana: "A fine anno inizieranno i tanto attesi lavori di restauro del Cretto di Burri, finanziati con 2 milioni e 700 mila euro di fondi europei e destinati a concludersi entro un anno. Poi toccherà al completamento della celebre incompiuta, che copre come un sudario le macerie della città distrutta dal terremoto del '68. I fondi sono quelli del Lotto e in questo caso sarà la Soprintendenza ad appaltare i lavori, in tempi brevi". L'amministrazione sta anche studiando un protocollo d'intesa con Città di Castello, la città natale dell'artista, Gibellina e la fondazione Burri per far circuitare alcune mostre con le sue opere e a Palermo le esposizioni potrebbero arrivare al museo Riso. Argomenti danza teatro musica gibellina orestiadi 
LIVORNO - E' tornato giocatore per una sera, Massimiliano Allegri, che ha festeggiato in campo la promozione del Livorno in serie A. Il tecnico del Milan è tornato sulla cena di domenica scorsa che ne ha sancito la conferma sulla panchina rossonera: "Domenica sera è andata molto bene, sono molto contento, la società lo stesso e credo che siamo pronti per ripartire, per cercare di migliorare quanto fatto quest'anno. Ci sono tutti i presupposti per lavorare con serenità e tranquillità, cercando di crescere con equilibrio". "Con il presidente Berlusconi ho sempre avuto un ottimo rapporto, è normale avere vedute diverse, ma questo non significa che non andiamo d'accordo", aggiunge il tecnico rossonero ai microfoni di Sky. "Avevo un impegno importante domenica sera, però abbiamo visto la partita (Livorno-Empoli, finale di ritorno dei play-off di serie B) e credo che alla fine si siano raggiunti due risultati importanti. Io - conclude Allegri - sono molto contento, credo che ora un po' di ferie e parlare meno del Milan ce ne sia bisogno". Sulla 'imposizione' di giocare a due punte dettata al tecnico da Silvio Berlusconi, è intervenuto l'ad Adriano Galliani: "Non è stato un diktat del presidente Berlusconi", assicura Galliani. "Abbiamo deciso di giocare con le due punte nel momento in cui abbiamo comprato Saponara - ha spiegato Galliani a margine di un torneo di calcio organizzato in memoria del giornalista di Milan Channel Claudio Lippi -. Saponara è un trequartista, nel momento in cui lo abbiamo preso era ovvio che avremmo giocato con il 4-3-1-2 e non con il 4-3-3". Sulle voci di un ritorno di Kakà, Galliani esclude: "Ha 31 anni e guadagna 10 milioni di euro all'anno". Leggi i commenti I commenti dei lettori 
La federazione internazionale dell'automobilismo ha chiuso ufficialmente il caso relativo ai test segreti per quanto riguarda l'ipotetico coinvolgimento della Ferrari. Nei giorni scorsi al team di Maranello erano state chieste informazioni su 1.028 km di test effettuati a Barcellona nei giorni successivi al Gran premio del mese scorso. Secondo quanto risulta alla Fia dunque quei km sono stati utilizzatoi dalla Ferrari e dalla Pirelli solamente per perfezionare i pneumatici di questa stagione. Nella stessa comunicazione la Fia annuncia anche di aver deciso di portare davanti al tribunale internazionale di Parigi la Mercedes insieme al fornitore unico Pirelli. Secondo l'accusa il team di Ross Brawn avrebbe sostenuto 1.000 km di test gomma con la macchina del 2013 utlizzando quindi la finestra di prove riservata allo sviluppo dei pneumatici per portare migliorie alla macchina di questa stagione. La squadra anglotedesca rischia adesso una penalizzazione oppure una pesante multa Argomenti ferrari formula 1 Leggi i commenti I commenti dei lettori 
