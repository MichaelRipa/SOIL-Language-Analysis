MOENCHENGLADBACH - "Abbiamo fatto tutto noi". Vladimir Petkovic riassume in quattro parole tutte le emozioni di Borussia Mönchengladbach-Lazio, una partita dai mille volti, in cui i suoi hanno saputo strappare un preziosissimo 3-3. "Anche stasera faccio i complimenti ai ragazzi: abbiamo giocato talmente bene che abbiamo creato per noi e per i nostri avversari. Sappiamo di dover migliorare, anche se in Europa tre rigori in una partita a favore della stessa squadra non li avevo mai visti, forse abbiamo pagato la reputazione dei difensori che giocano in Italia, siamo un po' troppo famosi per le trattenute. Sono ottimista in vista del ritorno, avremo il pubblico dalla nostra a spingerci e spero che riusciremo a metterli sotto pressione". FLOCCARI: NON ERA FACILE  - Parla anche Sergio Floccari, autore del gol del momentaneo 1-1 e in un momento straordinario di forma. "Sono contento per come abbiamo giocato, per il gol e per quello che sta facendo la squadra. Oggi era difficile, abbiamo vissuto più partite in una. Siamo andati sotto, in stadi del genere non è mai semplice riaprire il discorso e noi ci siamo riusciti, trovando anche il vantaggio. È stata una serata incredibile, abbiamo subito tre gol su palla inattiva, riuscire a recuperare nel finale è stato l'aspetto più importante, questa squadra non molla mai, crede sempre alla possibilità di fare risultato". Leggi i commenti I commenti dei lettori 
Mille metri quadri nel cuore della città, in via Oliveto Scamacca, proprio dietro il Parco Falcone, per una sede che punta ad essere qualcosa di diverso da una  classica "segreteria elettorale". Non a caso si chiama "Casa Catania" ed è un vero e proprio quartier generale aperto a tutti,  il luogo di incontro gestito  dai comitati civici che hanno raccolto migliaia di firme per chiedere ad Enzo Bianco di candidarsi a sindaco. "E' uno spazio dedicato all'ascolto, all'elaborazione di idee e progetti da condividere" recita l'invito, che fa bella mostra del logo portafortuna: l'elefantino con la proboscide all'insú  che campeggia sopra un gruppo di cittadini. Oggi pomeriggio, all'inaugurazione c'era lo stesso Bianco, lo staff, i giovani impegnati nella campagna ma anche tanti cittadini venuti a discutere "pezzi" di programma con il candidato. "Casa Catania é un atto d'amore verso questa cittá, uno spazio aperto a tutti i catanesi- ha spiegato Bianco- l'obiettivo é costruire insieme uno spazio aperto e creare un progetto per una nuova città che si fonda su quattro assi portanti: ridare dignità a e solidarietà ad una Catania che l'ha smarrita, visto che qui la vita é una battaglia e visto che troppi cittadini sono costretti a scontrarsi ogni giorno contro mille illegalità diffuse, nel disinteresse assoluto; creare un grande patto per l'occupazione e lo sviluppo, con tutte le forze produttive, il sindacato e le organizzazioni imprenditoriali; lavorare per i giovani e le nuove realtà, dare finalmente opportunità ai ragazzi  e, quarto punto, riportare al centro di Catania le periferie, con un percorso di dignità e civiltà". A proposito di eventuali primarie in vista delle amministrative, Bianco ha spiegato: "Come affrontare questo tema lo vedremo dopo le elezioni politiche; è un impegno che io ho assunto con il segretario Bersani. Primarie si, primarie no... Quello che conta é un grande progetto per la città, in discontinuità con questi ultimi dodici anni di governo cittadino". 
Napoli colpito e affondato al San Paolo. La sconfitta è una vera e propria disfatta ed è difficile trovare attenuanti. Gli azzurri hanno sbagliato nuovamente l'approccio regalando un tempo (il primo) agli avversari e nella ripresa sono crollati nel finale. La sfuriata iniziale venti minuti è evaporata a causa delle ripartenze veloci del Viktoria Plzen che ha vinto con un netto 3-0. I cechi sono quasi increduli, il tecnico Pavel Vrba quasi lo ammette: "Sicuramente gli azzurri hanno sbagliato partita e noi ne abbiamo approfittato". Inutile insistere, del resto, l'evidenza è talmente lampante che Mazzarri cerca subito di individuare le cause: "Abbiamo ripetuto gli stessi errori dell'Olimpico contro la Lazio e sicuramente questo dato fa riflettere. Forse qualcuno ha sottovalutato inconsciamente la sfida, il clima era quello di un'amichevole. Parlerò con il gruppo per capire i motivi di questo atteggiamento. Così non va bene". L'analisi della partita è lucida: "Loro hanno avuto il cinismo della grande squadra realizzando tre gol con tre tiri in porta. Noi abbiamo reagito bene nella creando sette occasioni, ma non siamo riusciti mai a segnare". Tante le insufficienze: "Ma è inutile soffermarsi sui singoli. In campo c'erano molti titolari, quindi non prendiamocela con chi ha giocato poco come El Kaddouri. Rolando, invece, mi è piaciuto. L'eliminazione ormai è una realtà: "Sarà difficilissimo ribaltare il risultato, ricordo la rimonta del Chelsea ai nostri danni. Abbiamo il dovere di provarci, ma adesso il nostro obiettivo è reagire contro la Sampdoria. Bisogna voltare subito pagina". LA DELUSIONE DI HAMSIK . Lo slovacco è stato il migliore del Napoli. E' entrato al posto di Gamberini e ha suonato la riscossa tentando di trascinare i compagni alla rimonta. Poi si è arreso anche lui nel finale. Le sue parole sono molto dure: "Una grande squadra non può scendere in campo così. Dobbiamo avere sempre l'atteggiamento giusto contro qualsiasi avversario anche se si tratta di un'amichevole. Purtroppo abbiamo concesso troppo e sicuramente non dobbiamo ripetere gli stessi errori. Anche con la Lazio non siamo stati perfetti in avvio". Hamsik è realista, sa che gli ottavi di finale rappresentano una chimera: "Era fondamentale segnare almeno una rete considerando che la sfida si gioca su 180 minuti. Purtroppo non ci siamo riusciti e adesso sarà difficile qualificarci". LA CARICA DI MAGGIO E DZEMAILI. Trovare qualcosa di positivo è davvero difficile, l'unico obiettivo è prenotare il riscatto in campionato. "E' andata male  -  assicura Maggio  -  ma sarà fondamentale ripartire contro i blucerchiati".  Dzemaili detta la ricetta dei prossimi giorni: "Questa sconfitta deve darci la carica giusta. Abbiamo l'opportunità di cancellarla subito". 
MILANO - "E' una vittoria che evidenzia che siamo sulla strada giusta". Andrea Stramaccioni è soddisfatto per la vittoria del Cluj. E più che il risultato (" Siamo solo alla fine del primo tempo") apprezza la prestazione della squadra. " Si vede chiaramente che dopo Siena abbiamo voltato pagina. Stiamo lavorando nella direzione giusta e col 4-3 dietro abbiamo trovato la migliore quadratura. La squadra ha giocato bene non concedendo nulla ad un avversario di prestigio. Abbiamo rischiato solo su un calcio di punizione...". MILITO, UNA GRAVE PERDITA - L'unica nota stonata della serata è stato il grave infortunio a Milito (lesione del crociato del ginocchio sinistro, ndr). Stramaccioni lo abbraccia: " Per noi è una grave perdita. Ma più che al calciatore ora penso all'uomo. Sono proprio dispiaciuto per un ragazzo che è straordinario ed è un vero campione dentro e fuori dal campo. Gli staremo tutti particolarmente vicino in questo momento difficile". KOVACIC HA LA STOFFA DEL CAMPIONE - Di contro il tecnico nerazzurro si consola con l'ottima prestazione del giovane Kovacic: " Ha giocato bene, ha capito perfettamente ciò che volevo da lui. Gli ho messo Cambiasso e Gargano accanto per dargli ulteriore sicurezza. Ha talento e si è visto in occasione dell'assist del 2° gol. Sicuramente l'Inter ha investito bene i propri soldi. Ma adesso lasciamolo tranquillo, deve crescere. Dove lo vedo meglio? Lui ha capacità di regia e di sterzata nello stretto. E' un ottimo intermedio in un centrocampo a tre". Leggi i commenti I commenti dei lettori 
MILANO - Doppio Palacio, choc Milito. L'Inter respinge l'assalto degli insidiosi rumeni del Cluj, multinazionale che arriva dalla Champions, ma non può sorridere. Doppio Palacio ma l'argentino non doveva neanche giocare. Entra dopo 7' quando Milito cade a terra, urla, chiede il cambio. Si tiene la gamba sinistra. Si capisce subito che si tratta di qualcosa di serio. la dinamica dell'infortunio ricorda l'incidente che tolse per lungo tempo Samuel, anche se stavolta non è l'effetto di un atterraggio dopo uno stacco. Gli esami radiografici dicono che la distorsione del ginocchio ha pregiudicato i legamenti. Stagione finita. Non lo sa la squadra. Immagina ma non lo sa. In campo la consolazione arriva dal giovane Kovacic che prende in mano il gioco come se fosse sempre stato qui. Dà ordine, dinamismo ed equilibrio. Solleva Guarin e gli altri dalle responsabilità. Regista basso, il ragazzino, dopo una lieve flessione fisica a metà ripresa, serve al bacio il pallone del raddoppio. Palacio controlla male, minuto 41, ma conclude alla grandissima. E il suo pallonetto elude l'uscita disperata di Felgueiras. Primo tempo - Pronti via! Il Cluji (infarcito di vecchie conoscenze del nostro campionato, come Maah, Bjelanovic e Piccolo) ha un impatto fisico notevole. Ma non smarrisce l'Inter. Dopo 7' l'infortunio a Milito. Nel tentativo di pressare un difensore centrale, il centravanti pianta un piede sul terreno, in modo innaturale e si distorce il ginocchio. Barella immediata: Stramaccioni capisce subito e scuote la testa. Ma Kovacic invita a concentrarsi sul gioco. In mezzo c'è equilibrio e ordine. E' lui il primo a provare il tiro. Centrale. Il Cluji attacca ma si spegne al limite. E si scopre. Abbaia ma non morde. Così Guarin, al 20', fila via in mezzo, accelera e offre a Palacio una palla col contagiri. L'Argentino è chirurgico: 1 a 0. L'Inter cresce, il Cluji si squaglia. Si assiste a ripetuti duetti tra Palacio e Guarin, Cambiasso e Palacio e Cassano e Palacio. Cantano tutti bene, ma manca l'acuto. Koukoulakis ammonisce Pereira per un fallo che non c'è, il Cluji chiude il tempo in avanti. E la punizione di Rada trova Handanovic pronto a mostrare la specialità della casa: la parata in distensione laterale. Ripresa. Il copione non cambia. Il Cluji aumenta la pressione, sulla trequarti, l'Inter gira palla con attenzione e pazienza. E così il tiro da fermo di Rada a fine primo tempo rimane l'unico della gara rumena. Al contrario "quei tre" (Guarin, Palacio e Cassano) si divertono a creare i presupposti per andare ancora in gol, perdendo aderenza nei metri finali. Cambiasso stesso, di solito chirurgico nelle incursioni, riceve un pallone invitante in percussione, ma sbaglia il controllo all'ingresso in area.  Kovacic ha il fiatone, Silvestre traballa, ma l'Inter regge l'urto, non rischia mai troppo. Evanescenti i rumeni, spietato Palacio quando riceve l'assist del due a zero proprio dal debuttante croato. E non se lo fa dire due volte. Minuto 81'. Inter "essenziale" al festival dell'Europa League. Solo alla fine la brutta notizia. Per Milito lesione del crociato anteriore. INTER: Handanovic 6,5; Nagatomo 6, Silvestre 5,5, Ranocchia 6,5, Pereira 6; Cambiasso 6, Kovacic 7 (87' Jonathan sv.), Gargano 6,5; Guarin 7, Milito sv. (7' Palacio 7,5), Cassano 6,5 (73' Alvarez 6). All. Stramaccioni CLUJI: Felgueiras 6; Cadu 5,5, Piccolo 6, Rada 6, Camor 5,5; Pinto 5,5, Godemeche 6 (39' Maftei 5,5), Muresan 6,5, Sepsi 5,5; Maah 5,5, R. Pedro 5 (83' Bjelanovic sv.). All. P. Sergio. ARBITRO: Koukoulakis 6 (Gre) RETI: 20' e 86' Palacio. NOTE: Terreno buono, serata fredda. Ammoniti: Pereira, Silvestre, Muresan, Maah, Bjelanovic. Recupero 3' e 3'. Leggi i commenti I commenti dei lettori 
MOENCHENGLADBACH - È un pareggio che sa di vittoria, la prova di forza di una squadra che sotto la guida di Vladimir Petkovic sta crescendo giorno dopo giorno, mese dopo mese. La Lazio subisce di tutto in casa del Borussia Mönchengladbach ma riesce a riemergere, nonostante tre rigori e un'espulsione ai suoi danni  -  decisioni fiscali ma comunque ineccepibili, quelle del fischietto russo Karasev  -  e uno svantaggio maturato a soli 2' dalla fine. Finisce 3-3, con la testa di Libor Kozak che si copre di nevischio e gloria con il recupero agli sgoccioli: doppietta per il ceco, che entra nella ripresa e assieme a uno scatenato Floccari gira il match. IL PRIMO RIGORE  - Lucien Favre tiene i suoi rintanati, lasciando ai capitolini il controllo della manovra. Quarto d'ora d'apertura molto tattico, il primo squillo è quello buono per il Gladbach. Contropiede fulmineo, lo conduce centralmente Arango, tocco per Herrmann, che sfrutta il brutto posizionamento di Konko: Dias sembra poter controllare il 7 biancoverde, è solo un'impressione. Entrata fuori tempo in scivolata all'ingresso in area, rigore sacrosanto, Stranzl trasforma di potenza. La Lazio non riesce a cambiare ritmo, per i padroni di casa è manna dal cielo. Al 33' un cross di Cigerci, deviato da Biava, diventa pericolosissimo per Marchetti: Konko si lascia beffare da de Jong, colpo di testa a lato. È l'occasione che scuote il finale di primo tempo. Minuto 38, Lulic da sinistra per l'incornata di Floccari, grande risposta in tuffo di ter Stegen, che in avvio di gara aveva rischiato grosso sulla pressione di Ledesma. È proprio il mediano laziale, suo malgrado, a far quasi naufragare i suoi poco più tardi. SEGNALI DI VITA - Candreva lo cerca fuori area su corner, il liscio mancino non sarebbe neanche troppo dannoso se non fosse seguito da un eccesso di confidenza in fase di disimpegno. Herrmann viene lanciato in verticale, Gonzalez gli mette una mano sulla spalla, il 7 tedesco crolla a terra: Karasev estrae, giustamente, il giallo, visto il rientro di Radu. Punizione da oltre 25 metri, l'ideale per il mancino di Arango: botta a giro, palo pieno, Herrmann centra Marchetti in tap-in. Ribaltamento di fronte, Hernanes spara da fuori, a lato di un niente. È il 45' quando Radu avrebbe sulla testa il pallone dell'1-1: girata altissima, va in archivio la prima frazione. ENTRA L'UOMO PARTITA - Petkovic tiene negli spogliatoi Ledesma dopo l'intervallo, spazio a Kozak e al 4-4-2: la mossa paga immediatamente. La presenza costante di due punte nella propria area manda in tilt il Gladbach. È il 12' quando Candreva mette in mezzo da destra: Brouwers deve marcare il neo entrato, la fascia centrale è libera per l'inserimento di Floccari, che con l'esterno del piede firma un pari dal coefficiente di difficoltà non trascurabile. La Lazio sente di avere il match in mano e continua ad attaccare, il raddoppio arriva nel breve volgere di sei giri d'orologio. L'azione si sviluppa sulla sinistra, con Floccari che allarga per Lulic: cross delizioso, così come il tocco al volo di Kozak per l'1-2. Candreva va a un nulla dal tris, poi il Borussia riscopre il suo più fedele alleato di serata: Andre Dias. UNO SU DUE DAL DISCHETTO  - Angolo da sinistra, il brasiliano decide di affossare Stranzl: Karasev indica il dischetto per la seconda volta e fa lo stesso col cartellino giallo, che diventa dunque rosso. Lazio in 10, Petkovic non riesce per ragioni di tempo a ridisegnare subito i suoi e deve soffrire per due minuti. Dagli 11 metri si presenta ancora Stranzl, che trascura la potenza per andare di precisione: la conclusione incrociata trova i pugni di Marchetti, si rimane sull'1-2. Fallo laterale, biancocelesti in apnea, il protagonista è incredibilmente ancora Stranzl, che di mestiere fa il difensore ma vive una notte da centravanti. Il pallone lo raggiunge in area dopo un rimpallo, piatto destro a colpo sicuro, palo pieno. Cana subentra a Candreva, la maledizione del penalty punisce anche l'albanese, che al 37' abbraccia de Jong: rigore numero 3, il più generoso, a calciare si presenta Marx che non sbaglia. KOZAK RISPONDE AD ARANGO  - I tedeschi ora volano, ci credono, sognano il colpo grosso. Dominguez spara da 30 metri, Marchetti dice no. Petkovic vuole più centimetri e inserisce Ciani per Lulic, l'ingresso del francese è però funestato dal 3-2. Punizione da 30 metri, il mancino di Arango è velenoso al punto giusto: Marchetti non è impeccabile, boato del Borussia-Park, una squadra normale avrebbe la testa già al ritorno dell'Olimpico. Ma questa Lazio, di normale, ha ben poco. Il cronometro recita 48 primi, Hernanes raccoglie un pallone nei pressi del fallo laterale, lo lavora e poi scocca il cross dalla trequarti: è perfetto per la testa di Kozak, quella che si copre di nevischio e di gloria, quella che spedisce il pallone alle spalle di ter Stegen e regala ai capitolini un return match da favoriti. Borussia Mönchengladbach-Lazio 3-3 (1-0) Borussia Mönchengladbach (4-5-1): ter Stegen; Stranzl, Brouwers, Dominguez, Wendt; Herrmann, Nordtveit (28' st Marx), Jantschke (30' st Xhaka), Cigerci (30' st Hanke), Arango; de Jong. (Heimeroth, Daems, Rupp, Younes). All.: Favre Lazio (4-5-1): Marchetti; Konko, Biava, Dias, Radu; Candreva (27' st Cana), Hernanes, Ledesma (1' st Kozak), Gonzalez, Lulic (42' st Ciani); Floccari. (Bizzarri, Pereirinha, Ederson, Rozzi). All.: Petkovic Arbitro : Karasev (RUS) Reti : 17' pt rig. Stranzl, 12' st Floccari, 18' st Kozak, 39' st rig. Marx, 43' st Arango, 48' st Kozak Ammoniti : Arango, Gonzalez e Cana per gioco falloso Espulso : Dias per doppia ammonizione Note: al 25' st Marchetti ha parato un rigore a Stranzl Recupero: 0 e 4' Leggi i commenti I commenti dei lettori 
CAGLIARI - La Polizia ha fatto scattare il piano antisequestri in Sardegna dopo la sparizione dell'indipendentista Salvatore Meloni, noto come Doddore. Sarebbe stato prelevato dalla sua auto a Terralba, suo paese di residenza in provincia di Oristano. La macchina è stata trovata con le porte ancora aperte. Ed è stata trovata anche una rivendicazione legata al suo recente impegno politico con la Lista Meris: un biglietto con la rivendicazione firmata da un sedicente Gruppo Guardiani della Nazione, sigla sconosciuta agli investigatori. Il testo si focalizzerebbe sugli attacchi politici all'indipendentista e si chiederebbe per la sua liberazione il ritiro della lista Meris dalle imminenti elezioni politiche. Il Piano antisequestri è scattato poco dopo le 20 su segnalazione della Squadra Mobile di Oristano. Sono impegnate tutte le Squadre Mobili sarde, i carabinieri e la Guardia di Finanza con posti di blocco attivati lungo la statale 131 e anche nei comuni dell'entroterra. A confermare la notizia della scomparsa è anche la figlia Tiziana. Su Facebook spiega che non si hanno più notizie del padre dalle 17 di oggi. La donna, sempre sul social network afferma che i 'guardiani della Repubblica' hanno lasciato un biglietto nel quale parlano di Doddore (questo il soprannome di Meloni) come di una persona "pericolosa per la nazione". Salvatore Meloni, noto per essersi autoproclamato presidente della Repubblica di Malu Ente (l'Isola di Mal di Ventre davanti alle coste oristanesi), è sceso in campo alle politiche a sostegno della lista Meris. Non si è però potuto candidare personalmente a causa dell'interdizione perpetua dai pubblici uffici, conseguenza di una sentenza passata in giudicato per cospirazione contro lo Stato italiano. Una sentenza contro la quale l'indipendentista ha presentato ricorso alla Corte europea dei diritti dell'uomo. 
