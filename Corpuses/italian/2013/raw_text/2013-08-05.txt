L'elemento davvero straordinario della serata, dove l'avversaria non era di richiamo e il caldo si faceva sentire asfissiante, è la cornice di pubblico: lo stadio "Piero Gasco" di Mondovì dichiara una capienza di 2000 persone, ma ci sono almeno 500 persone in più ad affollarlo su tre lati. Ad affrontare la banda di Ventura ci sono i ciprioti dell'Apollon di Limassol, pronti a giocare il preliminare di Europa League in quanto vincitore della coppa nazionale. Squadra seguitissima in patria, con ben sei telecamere a garantirne la diretta sulla tv di Stato, e una serie di amichevoli finite per ora maluccio: contro la Fiorentina, sette gol sul groppone; contro il Bari, match sospeso per i troppi falli. Ventura presenta Bellomo e non Farnerud in cabina di regia, con la prima volta della coppia Immobile-Larrondo; ed è proprio l'argentino, dopo la doppietta all'esordio col Savona, a timbrare il cartellino dopo 10', finalizzando un ottimo spunto di El Kaddouri. Sulla sinistra l'ex Napoli, in compagnia di D'Ambrosio, fa sfracelli. Nella ripresa la spalla di Immobile diventa Meggiorini, che in tre minuti sbaglia altrettanti palloni facili ritornando bersaglio di contestazione dei tifosi; ci pensa Ventura a una carezza, facendogli tirare il rigore che si conquista Basha, e consentendogli così di recuperare qualche applauso. Il "recupero" del numero 69 prosegue con l'assist per il 3-0 di Immobile (gran botta destra del centravanti), quindi gli ultimi 20' servono a Lys Gomis per mettersi in mostra, spezzando con dei gran voli le velleità cipriote, e conquistandosi la palma virtuale di migliore in campo. Il Toro è nel complesso lento e piuttosto impacciato, con diversi elementi che devono ancora entrare in forma e molti assenti. Il prossimo impegno, giovedì sera contro il Novara, sarà più probante. 
CALTANISSETTA - Una valigia sospetta è stata trovata davanti alla porta dell'abitazione di Alfonso Cicero, commissario dell'Irsap ed ex presidente del Consorzio Asi nisseno. Scattato l'allarme, un'intera ala di un palazzo - complessivamente sedici abitazioni - è stata evacuata, per consentire alla Polizia scientifica di effettuare i primi rilievi. Poche ore dopo sono giunti gli artificieri, da Palermo, impegnati sul posto sino a tarda sera. All'interno del trolley sono state trovate due bottiglie contenenti liquido infiammabile e delle bombolette di gas da campeggio. Diverse le famiglie rimaste fuori casa a lungo, in attesa che le operazioni degli artificieri si concludessero. Alfonso Cicero - già sotto scorta dopo aver ricevuto minacce, sin dal periodo in cui dirigeva l'Asi di Agrigento - figlio del defunto deputato regionale Antonino, è stato anche consigliere comunale nel capoluogo nisseno. "Si tratta dell'ennesimo avviso intimidatorio. Questa volta però hanno scelto di farlo in maniera drammaticamente esplicita, aggredendo anche la serenità della mia famiglia. Non posso non legare questo atto alla mia attività di commissario dell'Irsap, alle decine di esposti e denunce con cui ho toccato i nervi scoperti di certi affari che legano da sempre politica, mafia e lobby affaristiche", questo il commento di Alfonso Cicero. "Non è tuttavia compito mio trarre conclusioni. Ho fiducia nella magistratura e - conclude - nelle forze dell'ordine che stanno lavorando da tempo in silenzio, ma operosamente". Solidarietà a Cicero è stata espressa dal presidente della Regione Rosario Criocetta e dall'assessore alle attività produttive Linda Vancheri: "L'opera di pulizia di Cicero non si fermerà". 
SONDRIO - Tragedia sulle montagne dell'alta Valle Spluga: una bambina di 7 anni, Serena Moia, residente a Prata Camportaccio (Sondrio), è morta mentre era impegnata in un' escursione con la famiglia e alcuni amici. Si tratta della seconda tragedia nella giornata in Lombardia. Intorno a mezzogiorno, sulle Orobie bergamasche c'era stata una disgrazia analoga, la vittima era un turista 50enne. La piccola Serena, invece, è precipitata in un dirupo mentre percorreva un sentiero molto ripido. Pare che la caduta sia stata di un centinaio di metri. La disgrazia è accaduta nel territorio comunale di Campodolcino (Sondrio), mentre la comitiva si apprestava a raggiungere l'abitato in quota di Fraciscio, attraverso i sentieri nei boschi per ripararsi dal sole torrido. Scattato l'allarme i volontari del soccorso alpino della Valchiavenna hanno recuperato la piccola in fondo al burrone e l'eliambulanza del 118 di Sondrio l'ha trasportata in gravi condizioni all'ospedale civile del capoluogo valtellinese. In serata, poco dopo il ricovero, la bimba è morta. Argomenti montagna morti in montagna 

NEW YORK - Maxi squalifica per la stella dei New York Yankees, Alex Rodriguez. Il battitore è stato sospeso dalla Major League Baseball per 211 partite per presunti reati di doping. Altri 12 giocatori sono stati squalificati per 50  gare a seguito di una lunga indagine che ha portato alla luce i legami tra alcuni giocatori ed una clinica in Florida accusata di fornire farmaci dopanti. Il 38enne battitore ha rivelato di voler fare appello contro la sua sospensione. "Sono deluso per la pena ed ho intenzione di presentare ricorso e combatterla attraverso il processo. Sono  impaziente di tornare in campo e stare con i miei compagni di squadra questa sera a Chicago" ha detto Rodriguez "Voglio ringraziare i miei familiari, amici e fans che sono stati al mio fianco in questa situazione. La sua sospensione entrerà in vigore giovedì. Ma i funzionari hanno anche detto che Rodriguez potrà continuare a giocare se farà appello. Argomenti baseball usa doping major league baseball alex rodriguez Leggi i commenti I commenti dei lettori 
WASHINGTON - Il fondatore di Amazon, Jeff Bezos, acquisterà il Washington Post per 250 milioni di dollari. Lo ha riferito il quotidiano americano, da sempre punto di riferimento della politica Usa. Bezos comprerà da singolo investitore e Amazon non sarà coinvolta nell'operazione. La transazione riguarderà solo gli asset editoriali del Washington Post e delle sue controllate. Esplicita la spiegazione degli attuali proprietari: "Insieme a Katharine Weymouth (editore del Post) e al consiglio di amministrazione, ho deciso di vendere, dopo anni in cui la mia famiglia si è cimentata in questa sfida editoriale, per vedere se è possibile trovare un altro editore che rappresenti il meglio per il Post", ha spiegato Donald Graham, presidente e amministratore delegato della The Washington Post Company. "La conclamata capacità imprenditoriale di Jeff Bezos e il suo genio per gli affari - ha aggiunto Graham - ci sembrano qualità eccellenti per essere il nuovo editore del Post". [[ge:rep-locali:repubblica:64341032]] L'annuncio è stato dato così oggi in prima pagina. [[ge:rep-locali:repubblica:64352503]] La cessione del Washington Post rappresenta un vero e proprio terremoto per il mondo dell'editoria americana. Il quotidiano della famiglia Graham, entrato nella storia con la campagna giornalistica del Watergate, che portò all'impeachment di Richard Nixon, fu acquistato da Eugene Meyer, nonno dell'attuale presidente e a.d. Donald Graham, nel 1933, durante la Grande Depressione. Da alcuni anni, il giornale fa segnare bilanci in calo e diminuzione degli abbonamenti, fattori che la proprietà attribuisce al nuovo corso del settore nato con l'avvento di internet. La trattativa tra la famiglia Graham e Jeff Bezos è stata condotta completamente sotto traccia e l'annuncio odierno ha sorpreso molti osservatori. Bezos ha già detto che manterrà al suo posto Katharine Weymouth, nipote di Donald Graham e pronipote della leggendaria editrice del quotidiano, Katherine Graham, nel ruolo di amministratore delegato ed editore del Post. Jeff Bezos diventa il secondo miliardario in meno di una settimana ad acquistare un grande quotidiano americano. Nei giorni scorsi, infatti, John Henry, il proprietario dei Red Sox, ha acquistato il Boston Globe. Due operazioni in pochi giorni che potrebbero cambiare e ridisegnare il panorama dei quotidiani americano, perchè si va ad aggiungere alle trattative di Tribune per la vendita del Chicago Tribune e del Los Angeles Times e allo scorporo della divisione intrattenimento da quella editoriale di News Corp. Bezos ha mostrato interesse per i media nei mesi scorsi, quando ha investito 5 milioni di dollari in Business Insider. Ma sono stati soprattutto gli altri suoi 'costosi' hobby che lo hanno fatto salire alla ribalta: fra questi la società Bezos Expeditions, che ha ritrovati i motori dell'Apollo 11 sui fondali dell'oceano, e la società aerospaziale Blue Origin, con la quale investe in tecnologie per voli privati nello spazio. [[ge:rep-locali:repubblica:64342586]] L'acquisto del Washington Post consente a Bezos di continuare la tradizione dei tycoon che investono nell'industria dell'editoria: oltre a Henry, Carlos Slim controlla una quota del New York Times e Warren Buffett ha comprato negli ultimi due anni più di 60 quotidiani. Bezos ha fondato Amazon nel 1994, dopo aver attraversato gli Stati Uniti da New York a Seattle, scrivendo il piano di business durante il tragitto. La sede della società era inizialmente in un garage e la sua fondazione ha in parte coinciso con la sentenza della Corte suprema, in base alla quale chi vendeva prodotti online non doveva incassare tasse sulla vendita negli stati in cui non era presente fisicamente. Ora il fondatore di Amazon si lancia in una nuova avventura. In una lettera Bezos si rivolge in modo diretto ai dipendenti del Washington Post: "Avrete sentito la notizia e alcuni di voi l'avranno accolta con apprensione". Indicando che ci saranno dei cambiamenti, allo stesso tempo rassicura: "Non guiderò il Washington Post giorno per giorno. Il Post ha già un eccellente team al comando, che sa molto più di me di media e sono grato che abbia accettato di restare. Il dovere del Post resterà quello nei confronti dei lettori", ma cambiamenti sono necessari perchè internet ha cambiato "quasi tutti gli aspetti dell'industria. Non c'è una road map e delineare la strada davanti non sarà facile. Dovremo inventare e questo significa che dovremo sperimentare". Argomenti washington post amazon watergate jeff bezos 
ROMA - La disoccupazione è in crescita anche tra i detenuti. Il taglio ai fondi per le retribuzioni in generale e in particolare per le strutture produttive presenti all'interno degli istituti penitenziari (falegnamerie, tessitorie, tipografie ecc.) ha determinato una diminuzione della forza lavoro: al dicembre 2012 risultavano 13.808 detenuti lavoranti, contro i 14.061 di un anno prima e i 14.174 del dicembre 2010, con un calo di 366 unità e un ulteriore elemento di aggravio della situazione legata al sovraffollamento. L'ultima relazione del ministero. A sottolinearlo è l'ultima relazione del ministero della Giustizia sull'attuazione delle disposizioni relative al lavoro dei detenuti trasmessa al Parlamento. "Malgrado le numerose commesse concesse per la realizzazione delle suppellettili necessarie all'arredamento delle nuove sezioni detentive", non è stato possibile mantenere lo stesso numero di occupati "a causa della diminuzione del budget assegnato per la gestione delle industrie penitenziarie". In particolare il Capitolo "Industria", con il quale vengono retribuiti i detenuti che lavorano nelle officine gestite dall'amministrazione ed acquistati i macchinari e le materie prime, è passato da 11 milioni di euro del 2010, ai 9.336.355 del 2011, ai 3.168.177 del 2012, con una riduzione del 71% in due anni. Tutto questo, nota la relazione "in un momento nel quale le esigenze di arredo e dotazione di biancheria dei nuovi padiglioni realizzati, avrebbero reso necessario un incremento delle produzioni". Unica nota positiva, la decisione di riportare a 9.336.355 euro lo stanziamento per il 2013. Il budget insufficiente. A livello di occupazione, la conseguenza è stata un calo di detenuti impiegati alle dipendenze dell'amministrazione penitenziaria in attività di tipo industriale, passati dai 603 del 31 dicembre del 2010 e dai 559 del 31 dicembre 2011, ai 336 del 31 dicembre del 2012. Complessivamente, i detenuti lavoranti al 31 dicembre scorso ammontavano a 13.808. "Il budget largamente insufficiente assegnato per la remunerazione dei detenuti lavoranti - afferma ancora la relazione ministeriale - ha condizionato in modo particolare le attività lavorative necessarie per la gestione quotidiana dell'istituto penitenziario (servizi di pulizia, cucina, manutenzione ordinaria del fabbricato) incidendo negativamente sulla qualità della vita all'interno dei penitenziari". Le conseguenze sull'igiene e la sicurezza. Così il numero di detenuti occupati e destinati alla gestione quotidiana dell'istituto è passato dai 10.050 del dicembre 2010 e dai 9.922 del dicembre 2011 ai 9.773 della fine del 2012, "anche se le direzioni degli istituti, per mantenere un sufficiente livello occupazionale, hanno ridotto l'orario di lavoro pro capite ed effettuato la turnazione sulle posizioni lavorative. I servizi di istituto - ricorda il documento di via Arenula - assicurano il mantenimento di condizioni di igiene e pulizia all'interno delle zone detentive, comprese le aree destinate alle attività in comune, le cucine detenuti, le infermerie ed il servizio di preparazione e distribuzione dei pasti". Perciò "un decremento nel numero dei detenuti lavoranti - e delle ore lavorate - alle dipendenze dell'amministrazione, ha comportato una forte riduzione dei livelli dei servizi in aspetti essenziali della stessa vivibilità quotidiana delle strutture penitenziarie, con inevitabili ricadute negative anche e soprattutto in materia di igiene e sicurezza". Aumentano i carcerati, calano i fondi. "Nell'attuale situazione di grave sovraffollamento e di carenza di risorse umane e finanziarie, garantire opportunità lavorative ai detenuti - osserva ancora la relazione - è strategicamente fondamentale anche per contenere e gestire i disagi, le tensioni e le proteste conseguenti alle criticità esistenti. Queste attività, pur non garantendo l'acquisizione di specifiche professionalità spendibili sul mercato, rappresentano una fonte di sostentamento per la maggior parte della popolazione detenuta". Tornando alle cifre, le somme complessive stanziate per i compensi ai detenuti sono diminuite negli anni a fronte di un aumento della popolazione carceraria. Se per il 2006 vennero assegnati 71.400.000 euro con un numero di detenuti pari a 59.523 al 31 dicembre 2005, per il 2007 si scese a 62.424.563, con i carcerati che nel frattempo erano diminuiti a 39.005 grazie all'indulto. Aumenta l'occupazione nelle cooperative. In generale, i detenuti assunti da imprese e cooperative (all'interno degli istituti penitenziari, ammessi al lavoro all'esterno e semiliberi) sono passati dai 2.064 al 31 dicembre 2010, i 2.233 al 31 dicembre 2011 ai 2.251 del 31 dicembre del 2012, unica categoria per la quale si è registrato un incremento di occupazione. Ancora dolenti note invece per quanto riguarda i finanziamenti per il lavoro dei detenuti nelle colonie e nei tenimenti agricoli, con tagli che mettono in rischio l'esistenza delle stesse colonie: si è passati da 7.978.302 euro del 2010, ai 5.400.000 del 2011, fino a 1.200.000 del 2012, tornando poi a 5.400.000 per il 2013. Ministero della Giustizia e delle Politiche agricole sono riusciti invece ad ottenere anche per il 2012 fondi comunitari per corsi professionali di apicoltura per un massimo di 720 detenuti in 36 istituti penitenziari, da inserire poi nella realtà lavorativa nazionale. Il corso è stato concluso da 499 persone. "In questo settore -conclude la relazione- il numero di detenuti lavoranti presso le aziende agricole è passato dai 359 del 31 dicembre 2010, ai 268 del 31 dicembre 2011 ai 266 del 31 dicembre 2012". Argomenti ministero della giustizia carceri detenuti lavoro in carcere disoccupazione tagli cooperative 
