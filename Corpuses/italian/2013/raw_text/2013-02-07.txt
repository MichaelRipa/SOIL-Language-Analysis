Grave incidente alle porte di Roma tre morti e 3 feriti ricoverati in codice rosso. Un'auto, una Mercedes Clk guidata da un nomade quarantenne della famiglia Halilovic, proveniente da Montecompatri ha investito sulla via Casilina due pedoni. L'autista, dopo l'impatto, ha sterzato violentemente e l'auto è finita fuori strada rotolando in una scarpata dopo aver distrutto il guard rail. Ed è proprio l'impatto con il guard rail che ha provocato la morte di 2 dei quattro passeggeri della Mercedes. Feriti, in modo grave, i due che si trovavano sui sedili anteriori dell'auto. Quanto alle persone investite una è data per dispersa ma probabilmente è stata sbalzata via nell'impatto, mentre l'altra è stata trasportata d'urgenza in ospedale. FOTO Ad allertare la polizia sono stati alcuni passanti, che hanno fermato una volante in strada. L'incidente è avvenuto intorno alle 22.30 all'altezza di via delle Quinte. Sul posto, oltre agli agenti della stradale, sono giunti anche il 118 e i vigili del fuoco. 
MILANO - Finisce con i giocatori di Varese in festa a raccogliere gli applausi dei propri tifosi e quelli di Milano che lasciano il campo a capo chino dopo l'ennesima delusione di una stagione che proprio non vuol saperne di prendere la piega giusta. Quando sembra sul punto di spiccare il volo, Milano si accascia. Un tonfo che fa parecchio rumore perché l'Olimpia padrona di casa, data da tanti come la grande favorita di questa Final Eight che tornava ad ospitare dopo 17 anni, chiedeva alla coppa Italia quel sorriso negato finora da un'Eurolega finita troppo presto e un campionato con pochi alti e tanti (troppi) bassi. Il risultato non mente, a conquistare la semifinale, e la sfida di sabato contro Roma, è la Cimberio. Il finale (92-74) parla chiaro e racconta di una partita quasi a senso unico. E' vero, Milano ha provato a riaprirla nel terzo quarto, quando, complice anche una Varese che si è un po' seduta dopo un primo tempo pressocché perfetto (46-29), è risalita dal -17 al -6. Ma lì, nel momento decisivo della partita, la Cimberio ha dimostrato di aver raggiunto la maturità della grande squadra mentre Milano è tornata quella vista nel primo tempo, una squadra senza anima che ora dovrà raccogliere i cocci e dedicarsi all'ultimo e unico obiettivo rimasto. La corsa scudetto. Varese ha chiarito subito le sue intenzioni prendendo il controllo della partita (21-14) e allungando nel secondo quarto (35-20) fino a chiudere i primi 20' sopra di 17 (46-29), complice un 5-0 (tre liberi di Ere e un appoggio di Banks su rimessa dal fondo) negli ultimi 3''. Al riposo la Cimberio si presentava con il 60% dal campo mentre Milano tirava male (38%) e faceva collezione di perse (10, saranno 19 alla fine). La speranza per i tifosi dell'Olimpia si riaccendeva nel terzo quarto. Le percentuali di Varese calavano un po', con l'energia di Bourousis e i canestri di Langford (23) Milano arrivava fino al - 6 non andando però oltre. Negli ultimi 10' l'inerzia tornava dalla parte della Cimberio. Le triple di Mike Green (mvp del match con 23 punti, 10 assist, 10 falli subiti e anche 8 rimbalzi, nettamente vinta la sfida con l'altro Green), Ere (17) e Polonara (16) riallargavano la forbice e chiudevano. PRIMO QUARTO - Marques Green strappa subito il pallone all'altro Green e manda Radosevic a schiacciare, Varese sbaglia i primi due attacchi. Mike Green sblocca la Cimberio, dopo due minuti siamo 2 a 2. Ere dall'angolo trova la retina, persa di Langford, assist di Green e Dunston appoggia, altra persa di Milano (la quarta), Dunston ne approfitta (8-2). Radosevic dalla media, ferro da tre di Green, Radosevic segna da sotto, Dunston prende il rimbalzo d'attacco sul suo errore e sale a quota 6. 0/2 di Langford, rimbalzo offensivo di Radosevic e tripla di Langford. Dunston sotto canestro non ha rivali, dall'altro lato risponde Radosevic (12-11 Varese a -4'07''). Banks segna nel traffico, entrano Gentile e Bourousis, canestro di Ere, errore del Green di Milano imitato dall'altro Green. Secondo fallo di Ere, dentro Fotsis e Bremer, ferro da tre di Ere, sbaglia Bourousis, Vitucci mette Rush per Ere. Mike Green fa 1/2 ai liberi (17-11 a -1'30''), fallo in attacco di Bourousis e sesta persa per Milano. In campo De Nicolao e Basile, Banks segna in entrata, Gentile si guadagna e segna due liberi (19-13). Altro canestro di Banks, un libero solo per Gentile, errore di Banks, Basile prende il ferro dall'angolo, Varese chiude i primi 10' avanti 21-14. La Cimberio ha 10/13 da due e 0/4 da tre. Milano tira male (4/10) e ha 6 perse. SECONDO QUARTO - Fallo di Polonara, segna Bourousis, Polonara segna cadendo all'indietro, sbaglia Bourousis, Basile fa fallo, al suo posto rientra Green. Rush sbaglia la tripla, Milano non ne approfitta e Polonara dall'angolo firma il +10 (26-16). Secondo fallo di Dunston, entra Talts, fallo in attacco di Gentile e torna Hairston. Mike Green fa 2/2 dalla lunetta, Hairston sbaglia in entrata, persa di Rush e sottomano di Bremer. De Nicolao in entrata, Rush stoppa Hairston, Mike Green fa +14 (32-18 a -6'08''). Due liberi di Hairston, errore di Talts da tre, rimbalzo Varese e tripla del +15 di De Nicolao. Rientra Radosevic, persa Varese e persa Milano. Infrazione di 24'' Cimberio, tripla di Langford per il -10 (35-25), time out Varese. Terzo fallo di Radosevic, Scariolo getta nella mischia Chiotti, per Varese c'è Sakota. Ere mette due liberi, sbaglia il Green di Milano, persa di Sakota. Hairston segna in entrata, Chiotti stoppa Green, Langford non trova la retina, altro time out Varese. Talts segna col fallo di Fotsis ma non aggiunge il libero (39-27), Chiotti si mangia un canestro, Sakota ringrazia e allunga. Assist di Green e cesto di Chiotti, Mike Green sbaglia in entrata, Scariolo ci parla un minuto. Hairston deraglia in attacco, entra Gentile che a 2'' dalla fine fa fallo su tiro da tre di Ere, 3/3 dell'ex Caserta, Milano va in confusione, perde ancora palla e sulla sirena subisce da Banks il canestro del +17 (46-29). Alla pausa lunga Varese tira con il 78% da due (16/21), Milano ha il 38% dal campo (8/22 e 2/4) e sconta già 10 perse. TERZO QUARTO - Errore di Ere, fallo in attacco di Langford, Ere manda a scuola Melli e segna, Marques Green si sblocca con la triple, l'altro Green risponde, Bourousis di forza, ancora Green in sospensione (52-34). Gli attacchi comandano, segna Langford, risponde Banks. Langford e Ere sbagliano da tre, Dunston cancella  Melli con una stoppata, Langford segna da tre (54-39). Scintille tra Polonara e Melli, il Forum si scalda, Milano continua a sbagliare, Polonara punisce dalla lunga distanza (57-39 -5'00''). Bourousis segna col terzo fallo di Dunston, entra Fotsis per Melli, stoppata del greco a Banks, fallo in attacco di Bourousis che poi va a stoppare Ere. Passi di Bourousis, errore di Mike Green. Segna Hairston, sbaglia Varese, gioco da tre punti di Bourousis e Milano a -10. Persa di De Nicolao, Langford dall'angolo infila la tripla del -7 e costringe Vitucci al time out a 2'22'' dalla fine. Rientra Mike Green ma Varese è in confusione, persa di Banks, errore di Hairston, Talts fa 1/2 dalla lunetta, Marques Green mette il trepunti del -6 (58-52 a -1'30''). Due liberi di Mike Green, due di Fotsis, Talts recupera un rimbalzo offensivo e Banks si prende il quarto fallo di Radosevic mettendo entrambi i liberi. Rush vola a schiacciare, Langford risponde con una tripla, liberi di Mike Green, uno solo per Langford. ULTIMO PERIODO - Sbaglia Hairston, Chiotti recupera il rimbalzo in attacco, subisce fallo e fa 1/2 ai liberi. In un amen Mike Green infila due triple, Varese riallunga (72-59 -8'00'') e Scariolo chiama time out. Zona Milano e subito recupero, Langford va da due, Ere risponde con la tripla del +14. Rigore sbagliato da Fotsis, assist di Polonara e Talts schiaccia (77-61), Bremer perde palla e Scariolo si rifugia nel minuto di sospensione. Milano in confusione, Ere non perdona, tripla e +19 (80-61). Ferro di Marques Green da tre, dall'altro lato del campo il Green di Varese fa 2/2, Langford galleggia in area e fa centro, Varese recupera due rimbalzi in attacco e segna con Polonara (84-65), Hairston da tre, poi Marques Green. Varese controlla, Polonara mette il sigillo da tre. Varese vola in semifinale, Milano ingoia un'altra delusione. Cimberio Varese-EA7 Milano 92-74 (21-14, 46-29, 66-58) Cimberio Varese : Sakota 2, Banks 12, Rush 2, Talts 5, De Nicolao 5, Green 23, Balanzoni ne, Bertoglio, Cerella ne, Ere 17, Polonara 16, Dunston 10. All.: Vitucci. EA7 Milano : Giachetti ne, Hairston 13, Fotsis 2, Chiotti 3, Bourousis 12, Melli, Bremer 2, Langford 23, Gentile 3, Green 8, Radosevic 8, Basile. All.: Scariolo. Arbitri : Cicoria, Chiari, Filippini. Note - Tiri liberi: Varese 19/22, Milano 13/18. Tiri da 3 punti: Varese 9/23, Milano 7/15. Rimbalzi: Varese 34, Milano 32. Usciti per 5 falli: nessuno. Falli tecnici: nessuno. Falli antisportivi: nessuno. Spettatori: 7700 circa Leggi i commenti I commenti dei lettori 
TUNISI - A Tunisi anche oggi continuano le manifestazioni. Dopo la giornata di ieri, caratterizzata da scontri e atti di violenta repressione da parte della polizia in vari quartieri della capitale, la folla si trova di nuovo sull'Avenue Habib Bourguiba, simbolo della rivoluzione del 2011 e della ritrovata libertà del popolo tunisino. La partecipazione è inizialmente minore a quella di ieri, quando stamattina intorno alle 9 una massa si è radunata di fronte al Teatro Municipale, sull'Avenue principale. Forse, a causa degli intimidazioni del giorno precedente o della pioggia battente. Sono donne, giovani, appartenenti a schieramenti politici di ogni genere, ma anche semplici cittadini, che manifestano gridando "Il popolo vuole le dimissioni del regime", ma che esprimono anche la loro indignazione di fronte a quest'ondata di violenza politica, inusuale per un paese come la Tunisia. Episodio simile, ma di minore portata proprio per la dinamica degli eventi si era verificato nel mese di ottobre, quando a seguito di scontri tra i membri della Lega per la protezione della rivoluzione il leader regionale del maggior partito di opposizione, Nida Tounes, era rimasto ucciso. Ma si tratta di un segnale inquietante e che riflette l'incrementare della spirale di violenze politiche in atto nel paese. Il pianto per Belaid. Si piange in piazza ricordando lo scomparso Belaid, simbolo dell'opposizione laica (Partito dei Patriottici Democratici Uniti) e di molte lotte politiche per la democrazia in Tunisia, già definito nuovo martire della rivoluzione tunisina. Uno sparuto gruppo di Ennahda si avvicina ai manifestanti e incita la folla a fermare le manifestazioni. Poco dopo la folla si sposta 300 metri più avanti, verso la sede del Ministero degli Interni, raduno della manifestazione del giorno precedente e simbolo del governo in carica. Nel giro di dieci minuti, dalle 13.40 dopo il lancio di pietre da parte di un gruppetto di ragazzi, anche minorenni, la polizia in assetto antisommossa inizia a disperdere in manifestanti su tutta l'Avenue Habib Bourguiba e a lanciare gas lacrimogeni anche ad altezza uomo, che solo casualmente non provocano feriti tra i manifestanti in corsa. Un dispiegamento sproporzionato. Il dispiegamento di forze di polizia è veramente sproporzionato rispetto alla portata della manifestazione e mirato a generare un clima di tensione. Arrivano rinforzi della polizia dalle vie laterali ed inizia subito un via vai di moto e di cellulari su tutto il viale principale che costringe i manifestanti, ma anche i semplici passanti a nascondersi nel primo negozio accessibile, prima che chiudano le saracinesche. Saracinesche che resteranno poi chiuse durante tutto il giorno nel centro di Tunisi, sotto assedio della polizia e degli scontri. Nel disperdere la folla la polizia fa uso di mazze chiodate e prova requisire le macchine fotografiche e le videocamere di fotografi professionisti o di semplici cittadini che documentano gli eventi. Decine sono i giovani arrestati in piazza. I punti più caldi restano Porte de France, piazza Mohamed Ali, dove si trova la sede del maggiore sindacato dei lavoratori tunisini (U. G. T. T., ndr) e Place de la Republique. Le tensioni non solo nella capitale. Ma teatro degli scontri non è solo la capitale, molte delle altre grandi città delle regioni interne si sollevano e manifestano per chiedere la caduta del governo in carica e la fine della violenza politica. E' a Gafsa che si verificano gli episodi più gravi e che la protesta sfocia nello scontro fisico tra polizia e manifestanti. Si parla di cinque manifestanti e tre poliziotti feriti. La Radio Regionale di Gafsa parla di un giovane intossicato dai fumogeni e ricoverato in ospedale, in un primo momento spacciato per morto, ma lai notizia non è stata confermata dalle fonti ufficiali. Di fronte all'U. G. T. T. di Gafsa arrivano anche gruppi di manifestanti da Redeyef, roccaforte rivoluzionaria delle prime rivolte del bacino minerario di Gafsa del 2008. Anch'essi vengono sgomberati con gas lacrimogeni. A Jendouba, città natale del leader defunto, anche oggi giornata di forti manifestazioni. I manifestanti chiedono le dimissioni del governatore, non appartenente al partito di Ennahda, ma accusato di essere colluso con l' ancien regime . Si organizzano intanto comitati di giovani nei vari quartieri per redigere un documento da presentare alle autorità locali per chiederne le dimissioni immediate. Manifestazioni anche a Sfax, Monastir, Seliana, Kairouan e Al Kef, a 40 km dalla frontiera algerina. Nella regione di Sidi Bouzid, da cui erano scoppiate le prime rivolte nel famoso dicembre del 2010, resta invece calma la situazione. Il discorso di stasera di Al Jebali. Per stasera è annunciato un nuovo discorso del premier Al Jebali, dopo quello di ieri in cui il leader di Ennadha ha annunciato la formazione di un nuovo governo di unità nazionale, proposta respinta dallo stesso partito stamattina. Nel frattempo stasera alle 20 è previsto un omaggio a Chokri Belaid di fronte al luogo del suo assassinio e si attendono un centinaio di persone per rendere onore alla sua memoria. A seguito della riunione del comitato amministrativo dell'Unione Generale Tunisina del Lavoro (U. G. T. T), lo sciopero generale è stato confermato per la giornata di domani 8 febbraio l'U. G. T. T., in coincidenza con i funerali nazionali di Belaid, che si svolgeranno sotto la supervisione del Ministero della Difesa e di unità dell'esercito. Le spoglie verranno interrate poi insieme ai martiri a Jellaz. Scontri fino a tarda sera. Fino alla sera il clima resta teso e gli scontri continuano in vari punti della città. Sono ancora forti le sirene della polizia che sfrecciano per le vie della città, incrementando la paura e la tensione. Il sentimento prevalente è la tristezza per il degenerare delle violenze politiche e della tensione sociale che si sta scatenando in tutto il paese e che potrebbe assumere dimensioni maggiori nei prossimi giorni. La cittadinanza chiede giustizia per il leader dell'opposizione e una risposta da parte del governo, da lungo tempo ritenuto responsabile dell'instabilità che caratterizza il processo di transizione in corso nel paese. 
ROMA - L'organizzazione umanitaria premio Nobel per la pace, Medici Senza Frontiere ha chiesto per diversi giorni di avere accesso a Konna, una città a circa 70 chilometri a nord di Mopti, nell'area critica che si trova tra il nord e il sud del Mali, dove nelle scorse settimane si sono verificati violenti scontri. La mattina del 24 gennaio, una piccola équipe di MSF con due medici e due infermieri, è riuscita a raggiungere Konna. L'équipe sta valutando i bisogni medici e umanitari nella zona e ha già fatto un sopralluogo nel principale centro di salute della città. "L'équipe ci riferisce che gli abitanti non hanno accesso all'assistenza medica da diversi giorni. Le strutture sanitarie sono vuote, non ci sono né pazienti né personale sanitario", dichiara Dario Bertetto, capo missione di MSF in Mali. Il difficile accesso a Douentza. Si è iniziato a fornire assistenza sanitaria di base e sta attivando alcune cliniche mobili per capire lo stato di salute della popolazione. Se necessario, MSF incrementerà il suo supporto nel principale centro salute di Konna. Più a nord, a Douentza, MSF continua a lavorare nell'ospedale della città. Il personale medico è rimasto in ospedale 24 ore su 24 nonostante gli intensi bombardamenti, effettuando circa 450 visite durante la scorsa settimana. Al momento, la loro priorità è di aumentare l'assistenza per i feriti e per le altre persone che hanno bisogno di interventi chirurgici, come i parti cesarei. MSF spera di riuscire a portare rifornimenti all'équipe di Douentza molto presto, ma l'accesso alla città è ancora precluso. Due settimane dopo l'inizio delle operazioni militari nel nord del Mali, Medici Senza Frontiere (MSF) continua a lavorare nelle regioni di Mopti, Gao e Timbuktu. Inoltre, quasi 6.000 nuovi rifugiati sono stati registrati in Mauritania, Niger e Burkina Faso. A Timbuktu. A Timbuktu, continuano senza sosta le attività mediche, specialmente in pediatria, ostetricia, pronto soccorso e chirurgia. Negli ultimi 10 giorni, MSF ha trattato circa 20 feriti nell'ospedale di Timbuktu. La priorità in questa regione è di aumentare la capacità ricettiva e di prepararsi a curare vittime di ogni tipo di violenza. Nei centri di salute che MSF supporta nella regione, sono state consegnate scorte mediche e medicinali. MSF lavora nella zona da più di 10 mesi e continua a gestire un gran numero di pazienti. Nel 2012, MSF ha effettuato 50.000 visite mediche (di cui quasi un terzo per casi di malaria), ha ricoverato 1.600 pazienti ed effettuato più di 400 interventi chirurgici. Ciononostante, il numero di pazienti che si recano nelle strutture sanitarie è diminuito negli ultimi giorni. A Gao. MSF lavora in tre centri per la salute nei dintorni di Gao, nelle comunità di Wabaria, Chabaria e Sossokoria. Ogni giorno, le équipe mediche effettuano circa 60/65 visite in ciascun centro. Questi numeri sono rimasti stabili con l'intensificarsi del conflitto, sebbene MSF sia stata costretta a interrompere temporaneamente l'attività delle cliniche mobili, che fornivano assistenza medica alle persone che non potevano raggiungere gli ospedali. A Ansongo. Più a sud, MSF fornisce assistenza di base e specialistica nell'ospedale locale e allo stesso tempo assicura un regolare rifornimento di materiali e medicine per assicurare gli interventi chirurgici, in modo che le équipe possano rispondere in maniera efficace in caso di un afflusso di feriti. In aumento sfollati e rifugiati. All'interno del Mali, l'insicurezza, le restrizioni sugli spostamenti e i problemi di comunicazione stanno complicando gli sforzi tesi a valutare il numero di sfollati e il loro stato di salute. Le Nazioni Unite hanno registrato 340.000 maliani sfollati o che si sono rifugiati nei Paesi vicini. Altre 6.000 persone sono fuggite dal Paese a partire dall'11 gennaio, rifugiandosi in Mauritania e in Niger, in cui MSF è presente. In Mali, MSF lavora nelle regioni di Mopti, Gao e Timbuktu oltre che nel sud del Paese, portando avanti attività nutrizionali nella regione di Sikasso e fornendo assistenza ai rifugiati maliani nei Paesi vicini come il Burkina Faso, la Mauritania e il Niger. 
ROMA - In vista delle elezioni politiche, l' UNICEF Italia organizzerà il prossimo 10 febbraio - in molte città italiane - l'iniziativa " #Vota per i bambini ", con l'obiettivo di sostenere i diritti dei bambini e degli adolescenti. "Chiederemo a tutti  - spiega il Presidente dell'UNICEF Italia, Giacomo Guerrera - di esprimere le proprie preferenze sui 10 diritti-priorità proposti dall'UNICEF Italia. Chiederemo anche di suggerire nuove misure da adottare. Proprio per questo ci rivolgiamo con coraggio a tutti gli italiani, ai leader, ai candidati, ai sindaci perché aderiscano alla nostra iniziativa. Questa mobilitazione è stata resa possibile grazie al supporto straordinario dei volontari dei Comitati locali dell'UNICEF". Una scheda di voto speciale. "Ogni bambino e adulto potrà scegliere l'icona o il diritto che ritiene prioritario per l'agenda del prossimo Governo su una scheda di voto speciale - ha continuato il Presidente Guerrera - Una volta raccolte tutte le schede provvederemo a comunicare i risultati. L'UNICEF è dalla parte dei bambini e solo dando voce ai piccoli protagonisti del domani che verrà, potremo crescere degli adulti coscienti e consapevoli dei propri diritti e delle loro potenzialità". Sarà anche possibile votare on-line collegandosi a www. unicef. it/votaperibambini. L'UNICEF presenterà il Documento ai leader candidati premier dei principali schieramenti e chiederà loro di sottoscriverlo e impegnarsi a dare priorità all'infanzia nella prossima agenda di governo. Il Documento "#vota per i bambini - Diritti in Parlamento" contiene proposte nelle 10 aree sulle quali è prioritario intervenire per la realizzazione della Convenzione sui Diritti dell'infanzia e dell'adolescenza. Questi i temi prioritari: 1-Nessuno escluso: proteggere dalla povertà. 2-Tutti uguali di fronte alle leggi: non discriminazione e cittadinanza. 3- Investire sull'infanzia: costruire il futuro. 4- L'Italia per i bambini nel mondo: l'aiuto allo sviluppo. 5- Giustizia a misura di bambini e ragazzi. 6- Scuola di qualità per tutti. 7- L'Ambiente giusto per crescere. 8 - Contro ogni violenza. 9- Professionisti per l'infanzia: la formazione. 10- I Ragazzi protagonisti: ascolto e partecipazione. 
