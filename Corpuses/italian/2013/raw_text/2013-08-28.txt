ATENE - L'Italia batte la Bosnia Erzegovina 73-62 con la rabbia di chi ha perso un altro importante giocatore sulla strada dell'Europeo. La tegola si abbatte sull'Italia poco più di un'ora prima della partita con la Bosnia Erzegovina: il capitano Stefano Mancinelli non potrà partecipare all'EuroBasket. Non lo permettono i tempi di recupero dalla distrazione muscolare di secondo grado del gemello mediale della gamba destra patita ieri sera nella partita contro la Litunia. E' un triste rosario per l'Italia: dopo Danilo Gallinari, Daniel Hackett e Andrea Bargnani, la Nazionale di basket perde anche il Capitano. Ed comprensibile il clima di frustrazione e di rabbia che pervade l'ambiente. "Mancio stava recuperando la forma dopo un anno in cui non aveva giocato molto -afferma il ct Simone Pianigiani- è l'ennesima mazzata di un'estate maledetta. Prima della gara, negli spogliatoi ci siamo guardati in faccia e ci siamo detti: 'Dai proviamoci!' Ed è venuta fuori una gara con una buona costanza difensiva anche se poi abbiamo pagato in attacco per la minore fluidità". La buona notizia, invece, è il rientro di Gigi Datome che si era infortunato in Belgio. "Gigi -continua Pianigiani - aveva espresso il desiderio di esserci per qualche minuto. Ha giocato più di qualche minuto e la sua è stata una grande presenza soprattutto dal punto di vista mentale. La nostra voglia di vincere si è vista soprattutto nel finale e questa volta le nostra difesa ha inciso sulle loro percentuali di tiro. Siamo stati più bravi a costruire i nostri di tiri. Abbiamo speso tanto in questi due giorni, non so domani -conclude Pianigiani-con quali forse affronteremo la Grecia. Staremo a vedere". Datome dimostra tutta la propria generosità e la voglia di giocare segnando 5 punti (fra cui una tripla) nei primi 5 minuti (10-3). A fine gara saranno 7 in 17 minuti di gioco. La Bosnia Erzegovina è sicuramente una squadra atipica, ma anche tanto combattiva. Ruota intorno a Mirza Teletovic e il passaportato Zack Wright e se da un lato corre tanto, dall'altro ricorre alle tattiche: sotto di 10 (28-18 al 15') mette in piedi una zona 3-2 che ci fa penare e li fa recuperare fino sette punti (28-25) finchè una tripla di Marco Belinelli e un canestro da sotto, nel cuore della zona, di Angelo Gigli, non la fanno saltare (33-27). L'Italia priva di Mancinelli cerca una nuova identità, l'ennesima, anche se i piccoli, come già visto in precedenza, a giocare insieme sono quattro (stasera anche i due play Travis Diener  ed Andrea Cinciarini) con Gigli, Cusin e Melli che si alternano in centro. Aradori e Cinciarini attaccano in continuazione il canestro bosniaco, Luca Vitali si sacrifica a giocare in tre ruoli e solo qualche disattenzione di troppo non ci permette di chiudere il secondo quarto con un maggior vantaggio. La discontinuità ci frena anche nel terzo quarto che inizia bene con sette punti consecutivi di Belinelli (42-34) a cui segue un 4-14 a favore dei Bosniaci (49-51 al 29') che sicuramente producono di più quando il gioco è più istintivo, veloce e lasciato alle azioni individuali. Teletovic porta la Bosnia a +6 (49-55), replicano Cinciarini e Diener e il terzo quarto si chiude 54-55. La difesa azzurra si afferma definitivamente negli ultimi 5 minuti, recuperando 4 palloni consecutivi e realizzando un parziale di 10-0 (66-61). Cusin, aiutato dai compagni, prende rimbalzi e segna punti importanti insieme a Cinciarini e a Belinelli che realizza un gioco da 4 punti appena rientrato. L'Italia chiude controllando con i canestri di Aradori e Cinciarini. Domani gli azzurri sfideranno al Grecia. ITALIA-BOSNIA 73-62 ITALIA : Poeta (0/1 da tre), Melli 1 (0/1 da tre), Vitali 5 (1/3, 1/1), Cusin* 4 (2/7), Datome* 7 (2/7, 1/ 2), Diener 10 (2/3, 2/3), Gigli 2 (1/1), Rosselli (0/2 da tre), Cinciarini 15 (5/8, 1/2), Belinelli 14 (1/ 4, 3/11), Gentile, Aradori 15 (5/10, 1/ 2). Allenatore: Pianigiani BOSNIA ERZEGOVINA: Pasalic (0/1, 0/1), Masic 1 (0/1 da tre), Sutalo 12 (1/1, 3/7), Wright 16 (8/11), Bavcic 3 (0/2, 1/ 4), Gordic 10 (3/7, 1/1), Kikanovic 8 (2/7), Teletovic 10 (3/10, 0/5), Persic, Dedovic 2 (1 /2, 0/1), Sinanovic (0/2). Allenatore: Petrovic ARBITRI : Sdran Dozai (Cro), Elias Koromilas (Gre), Ademir Zurapovic (BIH) NOTE : parziali 18-14, 35-29, 54-55. Tiri da due Ita 19/43, Bih 18/43; da tre Ita 9/25, Bih 5/20; liberi Ita 8/9, Bih 11/14. Rimbalzi Ita 43 (Cusin 8), Bih 38 (Bavcic e Kikanovic 6). Assist Ita 12 (Belinelli 3), Bih 9. Argomenti basket basket europei 2013 basket nazionale italia Leggi i commenti I commenti dei lettori 
Ci consegna tre notizie la vittoria del Milan. La prima  è che il calcio italiano è giustamente ben rappresentato anche in  Champions League: a differenza della passata stagione, in cui l'Udinese  fu eliminata ai preliminari, ne avremo tre di squadre nella  manifestazione più importante e la possibilità di provare a recuperare  qualche posizione nel panorama internazionale. La seconda notizia è  che la vittoria del Milan avrà effetti anche in campo nazionale, in  campionato. Perché il tesoretto, anzi il tesoro dei 30 milioni, servirà  per rafforzare la squadra in questi ultimi giorni di mercato. E  conoscendo Galliani, i suoi proverbiali colpi in extremis, c'è da  credere che tutto sia pronto per migliorare decisamente i rossoneri.  D'altronde, caso più unico che raro, anche Allegri alla vigilia aveva  candidamente ammesso che in caso di successo sarebbero cambiate  completamente le strategie. Il Milan ora ha i soldi, le possibilità, per  dare la caccia a una punta e a un difensore. Con queste due pedine non  c'è dubbio che i rossoneri possano pensare di recitare da protagonisti  in campionato, perché i giocatori ci sono, eccome se ci sono. Abbiati  ha dimostrato di essere ancora un portiere affidabile, la difesa ha  comunque delle ottime individualità, soprattutto sugli esterni, il  centrocampo è ricco di qualità e l'attacco si basa sulla coppia  Balotelli-El Shaarawy di assoluto valore. Insomma, la doppietta di  Boateng e il bel gol di Balotelli servono per dare ancora più forza ad  una squadra che bisogna solamente completare. E' fondamentale il  successo con il Psv per la Champions ma anche in chiave Champions: nel  senso che il 'nuovo' Milan, a dispetto della sconfitta nel debutto di  Verona, sarà sicuramente competitivo per puntare a una delle prime tre  posizioni. E si sa che piazzarsi comunque sul podio equivale quasi a uno  scudetto. C'è però una terza notizia che arriva dalla serata  considerata più importante dalla società. E riguarda la qualità del  gioco, perché il 3-0 non basta per nascondere le sofferenze che per  larga parte della ripresa il Milan ha patito. Dopo un'estate passata a  discutere, non c'è dubbio che Berlusconi si aspetti di più dal Milan,  dal punto di vista della spregiudicatezza e del gioco offensivo. Meglio  parlarne adesso, paradossalmente dopo un 3-0 che rende tutti felici. Ci  pensi Allegri. Vincere è importante, importantissimo. Ma, come dice  quella canzone, si può e di deve dare di più. Argomenti milan ac champions league 
MILANO - Uno sfogo in piena regola. Massimiliano Allegri arriva davanti ai microfoni dopo la vittoria sul Psv che è valsa il passaggio alla fase ai gironi di Champions e usa una parola - dimissioni - che fa temere il peggio. "Stasera abbiamo chiuso la rincorsa della scorsa stagione, il passaggio del turno è meritato. Se c'era tensione per il clima da graticola nei miei confronti? Sono due anni che è così: magari domattina darò le dimissioni, mi prenderò la notte per decidere. Magari mi metterò su un gommone al largo di Livorno e ogni tanto verrò a vedere qualche partita". Nel mirino del tecnico di Livorno le critiche ricevute negli ultimi giorni e le voci su possibili allewnatori già pronti a prendere il suo posto: "Sono due anni che si parla del prossimo allenatore del Milan: bisogna essere più obiettivi. Si pontifica troppo da fuori, ci vuole rispetto per il lavoro altrui. Sono contento per il lavoro dei ragazzi, ma sono molto arrabbiato. Faccio i complimenti ai ragazzi, alla società e ringrazio i tifosi. Stasera non parlo della partita". Dopo una precisazione dello stesso Allegri (''E' stata una battuta. Meglio evitare confusioni anche se a volte un pò di confusione ci vorrebbe. Visto che tanti si divertono a scrivere, una volta tanto mi metto anch'io a parlare. fa parte del gioco'') tocca ad Adriano Galliani provare a portare il sereno: ''Non c'è nessuno caso, quella di Allegri era una battuta dovuta ad un clima legato ad una partita molto tesa, difficile, importante, la più importante della stagione. E' normale che i giornalisti facciano il loro lavoro e abbiano le loro opinioni, ma Allegri non è mai stato in dubbio. Mangia? Stimo Denis Mangia, che qualcuno voleva al suo posto, ma non abbiamo mai pensato di sostituire Allegri". A fine gara Galliani si è intrattenuto con Allegri e Barbara Berlusconi a parlare di mercato: ''L'allenatore chiede una prima punta perché non sappiamo quando recupereremo Pazzini''. In pole c'è Matri, nome che però non piace alla curva che ha testimoniato il suo dissenso con uno striscione: ''Ho grande simpatia per la Curva, ma non è uno striscione che può indirizzare il mercato. Sia l'allenatore sia la società vogliono una prima punta, non un centrocampista o un difensore. Honda? Nessun contatto, se arriverà sarà a gennaio''. Argomenti milan ac champions league massimiliano allegri adriano galliani Leggi i commenti I commenti dei lettori 
MILANO - "Io come Ibra? Così fate un complimento a lui...". La qualificazione in Champions ha fatto tornare il sorriso a Mario Balotelli che si gode la prima rete europea in maglia rossonera e replica così a chi lo paragona al fuoriclasse svedese. Poi torna serio e analizza con lucidità la partita: "Siamo contenti, abbiamo giocato una grande gara. Anche all'andata l'avevamo fatta, a Verona un po' meno. Ci tenevamo a far bene perché la Champions è importante. La tensione? Se non sai gestire la tensione non giochi a calcio, ti abitui. Prima della partita ho detto ai compagni di inserirsi perché li posso mettere davanti alla porta, non devo segnare sempre io. Una prova di maturità? Per me la squadra era già matura da prima di Verona, ma se domenica perderemo direte di nuovo che non siamo maturi. E' un buon passo verso il vero Milan. Siamo in crescita e pian piano arriveremo alla perfezione". MONTOLIVO NON DIMENTICA VERONA - Montolivo resta coi piedi per terra: "Verona è riscattata, ma non va dimenticata. Dobbiamo ricordarci sempre quella lezione anche nelle prossime partite. Oggi abbiamo giocato una partita diversa, più aggressiva, più vogliosa e determinata e abbiamo meritato il passaggio del turno. Ora arriveranno nuovi giocatori? Non spetta a me commentare queste cose, ma se arriverà qualcuno saremo contenti tutti. Di sicuro Pazzini ci manca. Lui è molto importante per noi". EL SHAARAWY: SONO PIU' SERENO - Stephan El Shaarawy è soddisfatto: "Per noi è la chiusura ideale della scorsa annata. Era una gara fondamentale per noi, siamo stati bravi a restare concentrati per 90'. Spiace non aver segnato, ma l'importante era vincere. Quest'anno mi sento più sereno. Non penso solo al gol, ma alla prestazione". Un El Shaarawy apparso in ripresa: "Sono partito col piede giusto, ma sappiamo come è il calcio e se domenica non vinciamo siamo punto a capo. Sto ricercando il dialogo con Mario Balotelli come mi chiede il mister e va sempre meglio". Argomenti champions league milan ac mario balotelli stephan el shaarawy Leggi i commenti I commenti dei lettori 
La mafia torna a far scorrere il sangue a Bari. E questa volta poteva essere una strage. I killer hanno mirato al bersaglio grosso. Colpito all'addome e alla testa, è morto Felice Campanale, 67 anni, storico boss del quartiere San Girolamo a Bari. L'omicidio è avvenuto poco dopo le 21 in viale De Laurentis, a Poggiofranco, quartiere residenziale di Bari. Campanale, in compagnia della moglie e di alcuni nipoti, stava entrando in auto dopo la serata trascorsa al Gommapark dove un amico dei piccoli festeggiava il compleanno. GUARDA LE IMMAGINI Due le persone entrate in azione a bordo di una moto. Quattro i colpi esplosi, tre si sono conficcati tra torace e addome, l'ultimo nella testa. Campanale è morto sul colpo, salvi per miracolo i bambini e la moglie. Colpito di striscio alla gamba un ragazzo che in compagnia della fidanzata portava a passeggio il cane. Le sue condizioni non sono gravi. LEGGI SICUREZZA, EMILIANO ATTACCA ALFANO La risposta del clan Campanale non si è fatta attendere. Spari sono stati segnalati poco dopo sul lungomare IX Maggio, a nord di Bari, nel quartiere San Girolamo dove i Campanale sono da sempre in guerra con la famiglia Lorusso. A essere crivellato di colpi è stato un Fiorino parcheggiato proprio nei pressi dell'abitazione dei Lorusso.  Sul posto per i rilievi sono intervenuti i carabinieri e il pm antimafia Teresa Iodice. Esattamente un anno fa, il 25 agosto 2012, Campanale era sfuggito ad un agguato sul lungomare IX Maggio, sempre al quartiere San Girolamo di Bari. In quella occasione, a bordo di uno scooter, fu affiancato da quattro persone a bordo di altre due moto e fu ferito con tre colpi all'addome, a una mano e a una coscia. Furono almeno sette i proiettili sparati per uccidere. Argomenti mafia 
MILANO - Nella serata della verità, il Milan si ritrova e con un secco 3-0 spazza via lo spauracchio Psv conquistando la fase a gironi di Champions League. Una vittoria pesantissima che consentirà al club rossonero di fare ora mercato e provare a potenziare la squadra anche in ottica campionato. Il largo risultato non deve però trarre in inganno. Il Milan a tratti ha dovuto stringere i denti e deve ringraziare Abbiati, autore di due parate decisive, se ha potuto chiudere anzitempo il discorso qualificazione. Domani a Montecarlo il sorteggio: Milan e Juve sono in seconda fascia, il Napoli in quarta. LA VITTORIA DI ALLEGRI - Il merito della qualificazione va comunque ad Allegri che, dopo la tante sbavature dell'andata, ha apportato gli adeguati correttivi alla squadra riuscendo a farle rischiare il minimo necessario. Ha protetto la difesa tenendo più bassi de Jong e Muntari e, se si eccettua la distrazione in avvio di ripresa, ha consentito al PSV di rendersi pericoloso, in pratica, solo con tiri da lontano. E poi lo ha punito con tre pezzi di bravura di Boateng, uno che nelle serate importanti non tradisce mai, e Balotelli. MATAVZ SPAVENTA ABBIATI - Recuperato De Sciglio, Allegri lo ha rilanciato sulla sinistra confermando, per il resto la squadra capace di bloccare sull'1-1 il PSV all'andata. Cocu ha replicato alla stessa maniera mandando in campo gli stessi undici di Eindhoven, incluso l'acciaccato Wijnaldum. Il Milan ha iniziato contratto e ha subito rischiato su un'incornata aera di Matavz, prontamente respinta da Abbiati. LA ZAMPATA DI BOATENG - A svegliarlo ha pensato Boateng che con un destro da fermo da 25 mt ha indovinato l'angolo portando in vantaggio i rossoneri. Il PSV ha tentato una reazione ma ha douto fare i conti con l'acorta organizzazione difensiva degli uomini di Allegri, bravi a stringere le linee e a non garantire spazi e profondità agli avanti avversari. PSV PERICOLOSO SOLO DA LONTANO - Non è un caso che per rendersi pericolosi gli olandesi abbiamo tentato solo la soluzione da lontano spaventando, tra l'altro, Abbiati con Maher, Depay, Matavz e Willems che ha colpito la parte superiore della trasversale con un velenoso tiro-cross. TRAVERSA DI EL SHAARAWY - Nulla a che vedere, comunque, con la traversa centrata, sul fronte opposto da El Shaarawy che ha fatto gridare al gol i tifosi rossoneri con una gran girata di sinistro che meritava miglior fortuna che non quella di tornare in campo dopo aver picchiato sulla linea di porta. ABBIATI SUPER, BALOTELLI CHIUDE IL CONTO - Dopo l'intervallo il PSV è rientrato in campo determinato a pareggiare e per poco non c'è riuscito. Il Milan, rimasto con la testa negli spogliatoi, s'è dimenticato di Wijnaldum su un cross dalla sinistra e ha dovuto chiedere aiuto ad Abbiati per evitare di capitolare. Il passato pericolo ha scosso i rossoneri che, dopo aver sfiorato il raddoppio con El Shaarawy, hanno chiuso i conti (55') con Balotelli, bravo a infilare sotto l'incrocio al volo di sinistro un pallone giratogli in area di testa da Mexes sugli sviluppi di un angolo. BOATENG, DOPPIETTA D'AUTORE - Cocu ha tentato il tutto per tutto affidandosi prima al veloce Jozefzoon poi all'intero parco attaccanti (Toivonen e Locadia). Ma il Milan non ha tremato consentendo solo a Schaars, ultimo dei suoi a mollare, di spaventare Abbiati con altri due bolidi di sinistro dalla lunga distanza. I rossoneri hanno gestito con lucidità il risultato e, alla prima occasione, al 78', hanno triplicato: la firma l'ha messa ancora Boateng che, su assist del subentrato Poli, ha battuto ancora Zoet con preciso sinistro in diagonale. E ORA ASSALTO A MATRI - Galliani, dunque può sorridere. Probabilmente, come ha ricordato lui stesso oggi, lo avrà fatto anche Matri, pronto a tornare a vestire il rossonero dopo anni di trafila nelle giovanili. I tifosi, come hanno ricordato nel finale con un eloquente striscione ("Il turno è passato ora, senza se e senza ma, muovetevi sul mercato"), non vedono l'ora di riabbracciarlo. MILAN-PSV EINDHOVEN 3-0 (1-0) Milan (4-3-3): Abbiati 7, Abate 6.5, Zapata 6.5, Mexes 6.5, De Sciglio 6.5; Montolivo 6.5, De Jong 6.5, Muntari 6.5 (37′ st Nocerino sv); Boateng 7.5 (41′ st Robinho 6), Balotelli 7, El Shaarawy 6.5 (24′ st Poli 6.5). (1 Amelia, 26 Silvestre, 28 Emanuelson, 78 Niang). All.: Allegri. PSV (4-3-3): Zoet 5.5; Brenet 5.5, Bruma 5.5, Rekik 6, Willems 6.5; Wijnaldum 6, Schaars 6.5, Maher 5.5 (24′ st Toivonen 6); Park 5 (16′ st Jezefzoon 6.5), Matavz 6, Depay 5.5 (29′ st Locadia 5.5). (1 Tyton, 13 Arias, 2 Jorgensen, 29 Hendrix). All.: Cocu. Arbitro : Clattenburg 6.5. Reti : nel pt 9′ Boateng; nel st 10′ Balotelli, 32′ Boateng. Angoli : 9-2 per il PSV. Recupero : 2′ e 3′ Ammoniti : Bruma, Balotelli, Poli, Willems per gioco scorretto; Schaars, Montolivo per comportamento non regolamentare Spettatori : 51.548 per un incasso di 1.542.200 euro. Argomenti milan ac champions league mario balotelli kevin prince boateng Leggi i commenti I commenti dei lettori 

None Leggi i commenti I commenti dei lettori 
ROMA - Non c'è solo il Milan nell'ultima serata di playoff di Champions League: con i rossoneri, altre quattro squadre accedono alla fase a gironi della massima competizione continentale. Lo Zenit di Spalletti aveva aperto la serata europea con un altro poker ai danni del Paços de Ferreira di Costinha; confermano i successi delle gare d'andata anche Real Sociedad e Viktoria Plzen. Ultima squadra a staccare il biglietto per l'Europa che conta è il Celtic che, in pieno recupero, scaccia lo spettro dei supplementari contro il sorprendente Shakhter Karagandy, spedendo i kazaki in Europa League. REAL SOCIEDAD-LIONE 2-0 (and. 2-0) La Real Sociedad bissa il 2-0 dell'andata, vendicando l'eliminazione del 2004 e spedendo il Lione in Europa League. All'Anoeta, i baschi lasciano il possesso palla agli avversari, soprattutto nella prima metà di gara, ma firmano tutte le palle-gol più nitide. La gara sembra più equilibrata nel primo tempo, quando il Lione si fa vedere dalle parti di Bravo senza mai davvero impensierirlo, mentre Grizman e Vela falliscono due occasioni in contropiede. La ripresa si apre con una Real Sociedad più volitiva e sempre più vicina al gol (clamorosa l'occasione fallita da Seferovic al 58') ma è al minuto 67' che la squadra spagnola passa, nel più impensabile dei modi: il 'piccolò Vela si fa trovare al posto giusto al momento giusto, insaccando di testa su corner. Sarà ancora il messicano, in pieno recupero, a firmare il 2-0 al termine di una bella azione personale: 50 metri in progressione verticale per lui, con i difensori del Lione incapaci di raggiungerlo, prima del tocco sotto che batte Lopes e fa esplodere l'Anoeta, per un ritorno in Champions pienamente meritato. CELTIC GLASGOW-SHAKHTER KARAGANDY 3-0 (and. 0-2) Le emozioni più intense di questo ritorno di playoff arrivano da Glasgow, dove il Celtic riesce a superare la sorpresa Shakhter Karagandy solo all'ultimo respiro. La compagine kazaka resta aggrappata per tutto il match al 2-0 dell'andata, subendo il continuo assedio biancoverde. Il portiere ospite Mokin si fa notare nel primo tempo, in particolare sui colpi di testa di Lustig e Stokes, ma capitola nel recupero: Samaras lavora un gran pallone lasciandolo a Commons, la cui bordata mancina dai 25 metri si insacca all'angolino basso. La ripresa si apre come si era chiuso il primo tempo, ovvero con un'esplosione del Celtic Park: Samaras intercetta un tiraccio di Ledley e batte Mokin sottomisura. La partita cambia volto, con lo Shakhter che comincia a giocare. Simcevic impegna Forster da fuori mentre Matthews deve salvare sulla linea su Dzilic. Le due squadre prendono una traversa per parte, prima il Celtic con Stokes da ottima posizione, poi Khizhnichenko che devia sul legno il lunghissimo fallo laterale di Vicius. Quando la partita sembra scivolare verso i supplementari, Stokes si incunea in area neroarancio superando tre avversari, trova il fondo e scarica in mezzo dove Forrest, in corsa, scarica sotto la traversa e manda il Celtic ai gironi. MARIBOR-VIKTORIA PLZEN 0-1 (and. 1-3) Non regala sorprese la sfida di Maribor, che vede il Viktoria Plzen qualificarsi per i gironi di Champions. Gli sloveni padroni di casa dovevano recuperare la sconfitta per 3-1 dell'andata ma, dopo soli 3', sono già sotto: Horvath lancia Rajtoral sul filo del fuorigioco, tocco in mezzo per Tecl che batte agevolmente Jasmin Handanovic. Al Maribor, ora, servono tre gol per arrivare ai supplementari e gli sloveni ci provano fino in fondo, tenendo palla e impegnando Kozacik in più di una circostanza ma senza mai incidere fino in fondo. Mendy, Mertelj e soprattutto Ibraimi cercano il gol che riaccenderebbe le speranze nella ripresa ma la porta ceca resta chiusa a doppia mandata, per uno 0-1 finale che legittima l'accesso del Viktoria ai gironi di Champions League. ZENIT SAN PIETROBURGO-PAÇOS FERREIRA 4-2 (and. 4-1) Nella gara del tardo pomeriggio, è lo Zenit di Spalletti a guadagnarsi un posto nei gironi di Champions. Forte del 4-1 dell'andata, la squadra di San Pietroburgo ribadisce il proprio strapotere sul Paços de Ferreira, rifilando un altro poker agli uomini di Costinha. L'undici russo fa subito la voce grossa ma deve aspettare il 29' per passare in vantaggio, quando Danny controlla col destro e scarica in rete col sinistro sul cross basso di Smolnikov dalla corsia mancina. Danny sarà ancora protagonista in avvio di ripresa, con il delizioso pallonetto che scavalca il portiere gialloverde Degra. Il 3-0 arriva ad opera di Bukharov, liberissimo di schiacciare a rete di testa sul traversone di Anyukov. Col discorso qualificazione ormai blindato, il destro da fuori di Manuel José trova impreparato il portiere russo Lodygin e regala un sorriso a Costinha. Al 77' è ancora Zenit: Arshavin si incunea in area lusitana, seminando il panico; dribblato anche Degra, è Rui Miguel a sgambettare l'ex Arsenal, il quale va dal dischetto a trasformare per il 4-1. Accorciano nuovamente le distanze i portoghesi con il colpo di testa di Carlao, bravo ad anticipare Neto e battere Lodygin sul traversone di Caetano. È l'ultima emozione del match, per Spalletti e i suoi ragazzi è nuovamente Champions. Argomenti champions league Leggi i commenti I commenti dei lettori 
