Confermata dalla Cassazione, a carico dell'ex dirigente della polizia Vincenzo Canterini e del Viminale, la condanna a risarcire quattro avvocati che al G8 di Genova del 2001, nonostante indossassero la casacca gialla degli osservatori appartenenti all'Associazione Giuristi Democratici, senza motivo furono spruzzati con gas urticante da Canterini, allora comandante del Settimo nucleo sperimentale antisommossa del Primo reparto mobile di Roma. L'entità del risarcimento - scrive la Suprema Corte nella sentenza 46787 depositata oggi e relativa all'udienza svoltasi lo scorso 14 giugno - sarà quantificata in sede civile. Ha diritto ad essere risarcita anche l'Associazione Giuristi Democratici alla quale era iscritto Marco Vano, una delle vittime - con Gianluca Vitale, Nicola Leori e Martino Schiavetti - della violenza di Canterini. Il verdetto della Cassazione ha rilevanza ai soli fini risarcitori perché è intervenuta, in appello, la prescrizione dei reati contestati a Canterini, condannato in via definitiva anche nel processo per le violenze alla scuola Diaz. In primo grado, l'ex poliziotto era stato condannato dal Tribunale di Genova solo per violenza privata e non per lesioni ed erano stati negati i risarcimenti. La Corte di Appello, invece, il 13 gennaio del 2012, con un verdetto che la Cassazione definisce di "maggiore consequenzialità logica", lo aveva ritenuto colpevole di entrambe i reati e lo aveva condannato al risarcimento insieme al Ministero. Senza successo, l'ex capo della celere della capitale e il Viminale hanno protestato sostenendo che l'uso dello spray era giustificato. "Dalle testimonianze e da un filmato realizzato da un teste - ha replicato la Suprema Corte - non si è tratta la prova che vi fossero esigenze di pubblica sicurezza atte a giustificare l'imposizione dello sgombero dalla piazza dei pochi avvocati presenti in funzione di osservatori e riconoscibili dall'apposita casacca gialla". 
Esce vapore da un vagone della metro ed è subito panico tra i passeggeri. La nube di fumo sprigionatasi oggi alla stazione Repubblica della linea A  della metropolitana nel centro di Roma é stata provocata dalla rottura  del tubo dell'olio di un vagone, il cui liquido é finito sui freni ed é  andato a fuoco. In conseguenza di ciò anche l'asse del vagone si sarebbe  rotto. Lo hanno accertato i vigili del fuoco intervenuti sul posto. La  nuvola di vapore ha creato panico tra i passeggeri del convoglio, che  sono stati evacuati. La nube di vapore non avrebbe invaso solo gli ambienti della stazione ma anche alcuni vagoni causando panico tra i passeggeri. Alcuni, spaventati e pensando ad un principio di incendio, si sono precipitati fuori e riversati sulle scale mobili. "Ho avuto paura, non ho capito cosa stava succedendo - dice un passeggero - ci sono stati minuti di panico". Nel primo pomeriggio, intorno alle 14, la tratta B1 della linea B della metropolitana è stata interrotta a  causa di un guasto a un treno alla stazione Libia. La linea B non ha  subito, invece, alcuna interruzione. Il servizio è ripreso regolarmente  dopo la rimozione del treno guasto. 
None Leggi i commenti I commenti dei lettori 

None Leggi i commenti I commenti dei lettori 
TERRALBA (Oristano)  - Il paese sul fiume è una sfida quotidiana all'ira di Dio, infatti dal cielo viene giù acqua da lunedì scorso. Non ha mai smesso. A Terralba, ventimila abitazioni per diecimila abitanti, due strade, cioè metà paese, sono cresciute sul greto del Rio Mogoro, ottocento metri di asfalto che dalla metà degli anni Settanta seppelliscono il corso d'acqua naturale. C'erano le anatre e le anguille, qui, cresceva il ribes da dare alle anatre. E che c'erano canneti lo si vede alzando gli occhi: ogni mese nel poliambulatorio Asl il custode deve tagliarle, le canne crescono nel giardino del distretto come fossero ancora a casa loro. In via Rio Mogoro ex torrente tombato, oggi c'è il distretto sanitario locale (centomila euro di danni appena contati, devono buttare tutte le pompe di calore). Da tre anni c'è la scuola superiore secondaria, liceo scientifico (chiuso fino a lunedì per allerta). Sui vecchi argini ci sono trentadue case a due piani, villette scrause, ex loculi Iacp. Negli ottocento metri rubati all'acqua e alle anatre, una strada concava, ideale per ricevere pioggia senza rilasciarla, c'è sempre traffico: i servizi al paese sono cresciuti sull'ex Rio Mogoro. Lungo la vasca - è il soprannome contemporaneo del torrente diventato quartiere - s'alzano già tre costruzioni nuove di pacca, gli attrezzi di cantiere galleggiano nelle pozzanghere. "Vendesi appartamenti di qualità, vista campagna", si legge all'incrocio. In fondo alla campagna ora s'avvista una tromba d'aria. "Al riparo, al riparo", urla l'uomo con la casacca della Protezione civile. Chi ha casa qui non si mette al riparo, resta in strada. Deve asciugare gli scantinati sommersi, perché sugli argini della 'vasca' quelli di Terralba si sono fatti anche le cantine. "Giuro, chiudo il garage e non lo riapro mai più", dice Giuseppe Mirone, operatore ecologico, padre di famiglia. Trasferirsi in una zona sicura? In una delle novemila case vuote? "Viviamo qui da venticinque anni, qui vorremmo restare". Oltre la scuola la strada finisce e inizia lo sterrato. Il supermercato Crai, qualità e convenienza, lunedì l'hanno dovuto chiudere. Per tombare il rio in maniera definitiva, sull'altro versante hanno tirato giù un ponte. Quindi hanno interrato un tubo largo trecento centimetri per convogliare lontano il vecchio fiume. "Quel tubo non lo puliscono da vent'anni, per questo andiamo sott'acqua". Natalino, pensionato, due figli disoccupati, ti mostra orgoglioso il suo attico tutto abusivo. Le donne di Natalino da quaranta ore asciugano il pianterreno - la cucina, le camere - , ma lui e i figli sopra non possono salire. L'attico non è abitabile, mancano le finestre. Natalino non ha duemila euro per chiudere l'abuso con un giro di vetrate e per proteggersi ha sistemato una lenzuolata di nylon attorno: il nylon contro le trombe d'aria. "La sanatoria per la casa è pronta, sa, ho già portato il progetto". La spazzatura Natalino l'appende al muro di fuori, un gancio sistemato in alto: è abituato a tenere tutto in alto, un metro sopra l'acqua. La strada a fianco di Rio Mogoro è via Sardegna, fino a pochi mesi ha ospitato il giudice di pace, l'edificio più brutto del paese. Ora i giudici sono andati a Oristano e il palazzaccio, vuoto, è stato invaso dalle piogge. Via Sardegna nei Settanta era l'ansa del rio, un prolungamento sassoso del fiume, la sua area di sversamento. Il Mogoro adesso sversa - da sotto, sotto il catrame - direttamente nel panificio, nel centro di bellezza, nei tanti garage, via Sardegna è la strada commerciale di Terralba. Nel Campidano settentrionale si è appena diffuso un allarme terrorizzante: ha ceduto la diga, quella che convoglia le acque dal Monte Arci. Vero niente. Gli allarmi sulle dighe che si crepano, tracimano, da lunedì si inseguono per la Sardegna. Il presidente della Regione, Ugo Cappellacci, ha messo Terralba nel mirino. Nell'isola solo due comuni non hanno accettato i piani fluviali  -  non si costruisce a meno di centocinquanta metri dagli argini, è l'obbligo -. Uno dei due è Terralba. "Non posso abbattere le case sanate", spiega il governatore, "posso solo vigilare affinché non si costruisca nulla di nuovo". La vigilanza non sta funzionando e poi il sindaco Pietro Paolo Piras, centrosinistra, è tornato a sfidare il governatore del Pdl:  "Nessun vincolo fluviale per noi", ha scritto, "la Regione vuole bloccare tutto, anche le aree in sicurezza". Piras ha commissionato un contropiano idrogeologico a un'azienda di Padova e dice: "Siamo stati accusati di aver dato priorità ai nostri interessi economici a scapito della messa in sicurezza del territorio, ma la nostra comunità ha scelto di fondare la propria vita qui e qui costruire il proprio futuro. Chiediamo sicurezza". Senza spostarci, né liberare il fiume dalla sua camicia di forza. Confessa Piras, in separata sede: "Metà paese è da zona rossa". Oggi dai muri umidi del paese e dai vetri del municipio hanno tolto i cartelli di contestazione: "Terralba dice no ai vincoli idrogeologici". Oggi fa brutto esporli. Ma l'altroieri sono andati tutti sotto gli uffici della Regione a urlarlo. Nel paesone cresciuto sul greto del fiume ci sono alcuni ingegneri, padri e figlie. Architetti e geometri. "Qui si campa di agricoltura e di edilizia", dicono. Il Rio Mogoro, che ha fatto benestanti i costruttori dei Settanta, degli Ottanta, dei Novanta, deve restare sotto terra, solettato, nascosto alla vista. "Dobbiamo pur vivere". E se il fiume si ribella, "asciugheremo le nostre case". 
