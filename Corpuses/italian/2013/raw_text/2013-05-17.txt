Acea Roma e Banco di Sardegna Sassari sfruttano il turno casalingo e si aggiudicano Gara 5, portando il conto delle semifinali dei play-off scudetto sul 3-2 in proprio favore. La Virtus, dopo un primo quarto in salita con la Trenkwalder avanti di due lunghezze (19-21), si porta avanti nel secondo, andando al riposo avanti di 4 punti (39-35); mettendo poi a segno un parziale di 16-11 nel terzo che di fatto chiude il match. Nell'ultimo quarto, infatti, la banda di coach Menetti prova a rientrare, ma il 23-19 di parziale non gli basta per raggiungere i giallorossi di Marco Calvani (74-69) che, così, domenica proveranno a fare il colpaccio in Emilia, giocandosi il primo match-ball a disposizione. Partita tutta in discesa, invece, per Sassari che già dopo i primi 10' aveva sei punti di vantaggio sul Lenovo Cantù. Un distacco che è cresciuto prima di tornare negli spogliatoi con il 37-28 di fine secondo quarto. Al rientro in campo gli isolani mettono la parola fine sul match, portandosi sul +21 (63-42). Negli ultimi dieci minuti a Dinner e compagni basta controllare fino alla sirena finale sull'81-58. Per i canturini, ora diventa essenziale vincere il match davanti il pubblico amico del 19 maggio per portare la serie fino a gara 7. 
Fincipit, rovesciamenti poetici, tautogrammi e mesogrammi. Giochi di parole e sfide linguistiche. È la finale dei Comix Games per le scuole medie, il concorso nazionale di ludolinguistica organizzato da Repubblica@Scuola, Comix (Franco Cosimo Panini Editore) e dal Salone Internazionale del Libro. La competizione si svolgerà lunedì a partire dalle 14.30 all'Arena Bookstock, cuore pulsante del Bookstock Village. A misurarsi nella sfida, che durerà un'ora e trenta minuti e si snoderà attraverso diverse prove linguistiche, saranno le sei classi che hanno vinto il viaggio e il biglietto di ingresso al Salone. Le scuole sono la Muzzone di Racconigi (Cn), la Don Evasio Ferraris di Cigliano (Vc), l'istituto Via Volsinio di Roma, la Lau Silesu di Quartu Sant'Elena (Ca), la San Marcellino di San Marcellino (Ce) e la Leonardo Da Vinci di Palermo. Le classi hanno superato centinaia di altri istituti di ogni parte d'Italia, prima nelle eliminatorie svolte sul web sul portale di Repubblica@Scuola, e poi nelle semifinali che si sono tenute nelle sedi dei singoli istituti. Ospiti della finale al Lingotto saranno anche due tra i vincitori (Luca Manera e Matteo Angelo Luciano) delle tre sfide individuali a tappe che, da dicembre a oggi, hanno visto coinvolti migliaia di studenti. A condurre i giochi sarà Andrea Delmonte, direttore editoriale dell'agenda Comix. I componimenti dei ragazzi verranno valutati da una giuria di esperti di umorismo e comunicazione che assegnerà il titolo di Campione dei Comix Games. A tutti i partecipanti, un diploma di merito. 

WASHINGTON - Bill Gates torna in testa all'invidiabile classifica degli uomini più ricchi del mondo. Secondo il 'Billionaires Index' di Bloomberg, il fondatore di Microsoft avrebbe riconquistato il primato con una fortuna stimata di 72,7 miliardi di dollari, strappando il primato al collega messicano, Carlos Slim, indietro di 'soli' 600 milioni, a quota 72,1 miliardi. Al terzo posto il guru della finanza, Warren Buffet, con 59,7 miliardi, unito a Gates dal più grande fondo di beneficenza del mondo. Quarto con 56 miliardi lo spagnolo Armacio Ortega, patron di Zara. Ma per la più nota lista stilata da Forbes, meno recente rispetto a quella pubblicata oggi da Bloomberg, al n. 1 resta Slim con 73 miliardi, seguito da Gates con 67, terzo Ortega con 57 miliardi. Solo quarto Buffet con 53,5 miliardi. Per Bloomberg il primo italiano è Michele Ferrero: il patron della Nutella è il 27esimo più ricco al mondo con un patrimonio stimato di 23,2 miliardi; 37esimo Leonardo del Vecchio, il mago degli occhiali, con 18,6 miliardi. Per Forbes cambiano solo le cifre non il rapporto di 'forza': Ferrero è 23esimo con 20,4 miliardi mentre del Vecchio è 49esimo con 15,3 miliardi. 
Sarebbe di oltre 30mila euro il bottino di una rapina ai danni della filiale Credem di piazzale Pablo, assalita nel primo pomeriggio da due malviventi. Verso le 14, nell'ora della pausa pranzo, due uomini col volto travisato sono entrati nella banca ad angolo con viale Piacenza. Uno dei due era armato di cutter. Hanno legato il direttore e due dipendenti, chiudendoli in un ufficio, quindi hanno atteso l'apertura a tempo della cassaforte per fare razzia dei contanti. I malviventi sono riusciti a fuggire e a fare perdere le proprie tracce. Sul posto sono intervenuti i carabinieri, allertati dal personale della banca. Sono state acquisite le immagini delle videocamere di sorveglianza e le testimonianze delle vittime. 

Un candidato di Sel al Consiglio comunale di Roma, Gianluca Peciola, ha denunciato una aggressione a due ragazzi da parte di militanti di Casapound. "Una trentina di militanti di Casapound - racconta il candidato - ha fatto irruzione all'interno del centro aggregativo Uscita 23 nel quartiere Statuario e ha colpito con delle catene due ragazzi. Il fatto è avvenuto al termine di un'iniziativa del candidato sindaco di Casapound nella zona". Nell'irruzione del gruppo di giovani nei locali del centro sono stati rovesciati tavoli e sedie e alcune persone sono rimaste leggermente contuse, secondo quanto accertato finora. Poco prima Casapound aveva a sua volta denunciato un'aggressione con caschi e bastoni subita nella stessa zona dal candidato del movimento di estrema destra al Campidoglio, Simone Di Stefano, in cui sarebbe rimasto leggermente ferito un militante di Cpi. I carabinieri, intervenuti sul posto, stanno indagando per verificare se ci sia un collegamento tra i due episodi. "In questi cinque anni di amministrazione di centro destra sono aumentate a Roma le aggressioni e le intimidazioni di organizzazioni neofasciste - commenta Peciola -. In questo stesso quartiere nei mesi scorsi alcuni militanti di centro sinistra avevano subito delle minacce. Formazioni come Casapound sono incompatibili con la nostra Costituzione e dovrebbero essere sciolte. E' grave che si continui a concedere agibilità politiche ad organizzazioni che si richiamano al ventennio". 
