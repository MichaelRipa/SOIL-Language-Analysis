
SAN GIOVANNI AL NATISONE (Udine) - Un cittadino albanese ha ucciso questa sera la moglie, anche lei albanese, nella loro abitazione a San Giovanni al Natisone in provincia di Udine. Secondo le prime informazioni, l'omicidio sarebbe avvenuto dopo una lite. L'uomo avrebbe 36 anni ed avrebbe assassinato la moglie trentatreenne con un coltello. Sarebbe stato lo stesso omicida a chiamare le forze dell'ordine. La coppia viveva in una villetta tenuta molto bene, insieme con i figli, due minorenni. I due erano giunti tempo fa a San Giovanni ed avevano trovato lavoro. Non è stato ancora chiarito il movente dell'assassinio. Argomenti femminicidi 
TORINO - La Fiat ha ceduto nel braccio di ferro con l'amministrazione americana: Detroit è disponibile a verificare 2,7 milioni di Jeep prodotte tra il 1993 e il 2007 quando la Chrysler era di proprietà americana prima e dei tedeschi della Mercedes poi. Non si tratta però di un richiamo classico: le officine dell'azienda sono a disposizione di tutti i clienti che vogliano far verificare la sicurezza della loro Jeep prodotta nel periodo incriminato. Il National Higway Traffic Safety Administration (Nhtsa) aveva chiesto nelle scorse settimane il richiamo delle Jeep (Grand Cherokee e Liberty) che rispondevano alle norme di sicurezza del momento in cui erano state prodotte ma che successivamente avevano evidenziato un problema legato alla posizione del serbatoio. In caso di tamponamento infatti il contenitore del carburante rischia di schiacciarsi e incendiarsi. Secondo il Nhtsa sarebbero morti in incidenti di questo tipo almeno 51 automobilisti americani. La Chrysler aveva annunciato che non avrebbe mai richiamato le Jeep nelle sue officine perché "rispettano le norme di sicurezza". A Auburn Hills si faceva notare che sarebbe assurdo andare indietro nel tempo applicando ad auto ormai vecchie di dieci anni le attuali norme di sicurezza. Nessuno potrebbe imporre l'airbag a una vecchia 500. I costruttori hanno sempre cercato di evitare scontri frontali con l'ente per la sicurezza americano. Il rischio infatti è che, rifiutandosi di richiamare i veicoli, si apra un processo pubblico sulla sicurezza delle automobili. Il Nhtsa aveva dato tempo fino ad oggi alla Chrysler per rispondere alla richiesta. E ora con la formula del richiamo volontario è stato trovato l'accordo. Per la Fiat si tratta di un passaggio essenziale: nel momento delicato che precede la fusione tra Torino e Detroit di tutto c'era bisogno tranne che di uno scontro frontale tra i nuovi padroni di Detroit e un ente dell'amministrazione americana. Argomenti chrysler 
"Prima di tutto è un bel libro. E credo che questo ad Antonio farà piacere. Ma è anche un manuale di investigazione che dovrebbe essere letto nelle scuole di polizia". Descrive così Luigi Merolla, questore di Napoli, "Il sangue non sbaglia", il romanzo postumo di Antonio Manganelli che è stato presentato all'università Suor Orsola, presente la vedova, Adriana Piancastelli. Merolla sottolinea come il romanzo porti il lettore dentro il lavoro del poliziotto "sin dall'inizio, quando l'ispettore protagonista rovista tra i rifiuti, e infatti un buon poliziotto non esita a prendere i sacchetti dal cassonetto e rovistarli" e come non manchino accenni autobiografici di Manganelli anche nei dettagli: "con quelle polpette che ad Antonio piacevano molto e che fa cucinare al protagonista con grande attenzione", conclude Merolla. Alla presentazione non sono mancati molti di coloro che hanno lavorato con Manganelli, che è stato anche questore di Napoli, come l'ex procuratore capo Amedeo Lepore, che ha sottolineato come Manganelli "manchi alle istituzioni di questo Paese. Lo conoscevo da anni, siamo stati amici anche quando abbiamo avuto delle divergenze su alcune cose". "Pur essendo arrivato al vertice della polizia non ha mai dimenticato lo 'sbirro da strada', una figura positiva e che lui amava, come emerge dal protagonista del romanzo", sottolinea l'ex pm, ora giudice di Cassazione, Raffaele Cantone. "Dal libro - prosegue Cantone - è chiaro che si trattava dell'inizio di una serie di romanzi, e dopo averlo letto c'è il rammarico di non poter avere gli altri libri". Poi Cantone si sofferma sulla figura del magistrato che c'è nel romanzo: "Un magistrato donna - dice - che molti hanno identificato in un giudice che ha lavorato con Manganelli alcun anni fa, ma io che la conosco dico che non è lei". Argomenti antonio manganelli 
Iniziative Intorno alla bellezza Allo Spazio 23fotografia contemporanea in vico dietro il coro della Maddalena 23r alle 17.30 inaugurazione della mostra con le opere di Monica Bellonzi "La forma dell'acqua", Flavio Chiesa "Scatto in scatola", Michele Saponaro "Still Life". A seguire, alle 19, Cafè Philo sul tema "Intorno alla Bellezza" condotto da Giusy Randazzo con Giorgio Boratto, ingresso libero fino ad esaurimento posti. Lupo mannaro A Palazzo Ducale, Munizioniere, ore 17.30: "Da Pieter Bruegel il Vecchio al lupo mannaro, i riti del dolore e della gioia nella Settimana Santa" canti del ciclo pasquale a cura di Mauro Balma e Paolo Giardelli. Paura del terrorismo Al Museo Luzzati di Porta Siberia, incontro alle 17.30 con Stefano Bigazzi, Maria Teresa Valle, Massimo Bisca. Ingresso libero. Sagra urbana Alle 19.30 in piazza Modena, festa per Sampierdarena e il suo teatro: "Cibo, danze e musica in piazza". Libri Panico Alle 18 alla Feltrinelli di via Ceccardi 16r, presentazione del libro di Lorenzo Calza "Panico". Ingresso libero. La Torre di Londra Alle 18 al ristorante & self service La Cucina di Lisa a Palazzo Ducale, Salita del Fondaco 5, Antonio Osvaldo Mancuso presenterà il libro Di Paolo Tietz "La Torre di Londra  -  L'isola di Britannia da Giulio Cesare a Enrico VIII" (Liberodiscrivere edizioni). Ingresso libero. Filosofia per vivere Alle ore 17 nella sala dei Chierici della Biblioteca Berio, via del Seminario 16, presentazione del libro "Filosofia per Vivere" di Delia Steinberg Guzman, direttrice dell'associazione Nuova Acropoli. Ingresso libero. Note e sapori Estoril Nel locale di Corso Italia 7 d, dalle 19.30 corso di tango con la maestra Paolina Antognetti. A seguire, notte di Milonga. Sotto i tetti Nel locale di via Fillak 235 r, dalle 18 apericena a 6 euro e musica. Mostre Carbone pulito? Mostra fotografica "Carbone pulito? Una sporca bugia", alla Biblioteca Berio di via del Seminario 16. Fino al 29 giugno, dalle 8.30 alle 19. Luce che rimane La Galleria degli Argenti a Villa del Principe (piazza del Principe 4) ospita la mostra di Carlo Firullo "Luce che Rimane". Orario: 10-17. Grimmland "Sulle tracce di Hansel e Gretel", all'Accademia Ligustica di Belle Arti di Largo Pertini 4. Ore 14.30-18.30. Guido Fiorato Alla Galleria Arte in Porto (Marina Genova Aeroporto) mostra di Guido Fiorato "Ceramiche, teatrini, collage". Orario: 10.30-13 14-19. Diabolik Alla Camera di Commercio, Sala della Corte, via Garibaldi 4, mostra "Diabolik visto dai bambini". Orario: 10-18. Ingresso libero. Nel mezzo del Novecento A Palazzo della Meridiana in Salita San Francesco 4, "Nel mezzo del Novecento". Orario: 11-19. Alle 17.30 conversazione con Giuseppe Marcenaro "Fra arte e letteratura nell'arte sul Novecento". Stanley Kubrick "Stanley Kubrick Fotografo", a cura di Michel Draguet. Sottoporticato di Palazzo Ducale. Orario: 10-19. Geishe e Samurai "Esotismo e fotografia nel Giappone dell'800" a cura di Francesco Paolo Campione. Loggia degli Abati, Palazzo Ducale. Orario: 10-19. Il Mare come metafora Al Galata Museo del Mare di Calata De Mari 1, personale di Francesca Galleri "Il mare come metafora". Orario: 10-19. Le Macchine di Leonardo "Le incredibili macchine di Leonardo", mostra delle macchine funzionanti tratte dai codici di Leonardo da Vinci. Museo e Chiesa di Sant'Agostino. Orario: 9-19. Intero 7 euro, ridotto 6 euro. Brain A "WOW! Genova Science Center" al Porto Antico, mostra scientifico interattiva "Brain  -  Il mondo in testa", che accompagnerà i visitatori all'interno del cervello umano. Orario: 10-18. 
Tartarughe  acquatiche e terrestri, rapaci, serpenti, pesci e acquari,  pappagalli,  triops, formiche, insetti foglia, avicoli, anfibi, ad  ancora, insetti  stecco, roditori, bachi da seta, gechi, caridine,  quaglie cinesi,  camaleonti, minerali e fossili, piante carnivore,  tillandsia, api e  piante grasse. Tutto questo lo si potrà trovare alla  2° edizione di  "Mugello WILD", mostra mercato didattico-culturale di  acquaristica,  terraristica ed animali esotici vivi, organizzata da  alcuni  appassionati col patrocinio del Comune di Borgo San Lorenzo e   dell'Unione montana dei Comuni del Mugello. E' in programma nel week end   a Villa Pecori Giraldi, a Borgo San Lorenzo, con orario continuato   sabato 22 giugno ore 10-20 e domenica 23 giugno ore 10-19,30. Argomenti mugello mostra 
Dire la verità, nient'altro che la verità: è la promessa impegnativa di Patti Smith, scritta anche nero su bianco nel suo ultimo lavoro letterario, "Il tessitore di sogni". La incontriamo in occasione del lancio del libro in Italia. E la verità della Smith è sorprendente. La sacerdotessa del rock, che con la sua grinta ha fatto da colonna sonora a più di una generazione, si commuove pensando alla sua infanzia: la morte del cagnolino Bambi, racconta, è stata una delle pagine più dure della sua vita, un ricordo difficile da esprimere a parole. Lei che sin dagli anni Settanta si è lanciata nelle sperimentazioni musicali, rivela anche una insospettabile passione per il pop commerciale. "L'importante è che una canzone sia bella", dice, "ho ascoltato la canzone Rollin'in the deep di Adele alla radio e ho pensato fosse fantastica. Ora la mia canzone preferita è Stay di Rihanna, è così commovente". Eclettica nella musica e nella personalità, Patti Smith è un'artista a tutto tondo e non nasconde di ispirarsi anche ad artisti italiani. Dal mainstream di Rihanna all'arte pregiata di Francesco Clemente e Marco Torelli, il suo italiano preferito, passando per le band made in China, i gusti di Smith sono camaleontici. Molto più netto e pieno di idealità è il profilo impegnato della cantante. Alla domanda se ancora oggi scriverebbe People have the power , Smith confessa: oggi ancor più di ieri. Nonostante la fiducia nella democrazia sembri sempre più compromessa, nei giorni in cui gli scandali come quello del Data Gate sconvolgono l'America, la cantante non perde le convinzioni che la appassionavano - e che appassionavano tanti - quando era ragazza. È ancora persuasa che "people have the power" sia una frase da cantare a voce alta, con fermezza, e che le persone ancor più oggi con le nuove tecnologie possano unirsi per difendere i loro diritti. Certo i tradimenti e gli sfruttamenti, gli sgambetti di governi e multinazionali, sono all'ordine del giorno. Lo stesso governo americano ha tradito le aspettative. Ma alla domanda se quindi Patti Smith si sia sentita tradita da Obama, "le mie aspettative - risponde - erano così alte che per certi versi era impossibile tradirle": Patti Smith, 2013, qualche ruga in più e la stessa grinta di una volta. Argomenti interviste spettacoli patti smith 
ROMA - Un padre siriano, che ha perso il primogenito in uno scontro a fuoco in Siria, decide di portare gli altri figli e le nipoti a Naameh nel Libano occidentale: "Tutto quello che chiedo al futuro è di riuscire a rientrare a casa con i miei ragazzi". Ad Aleppo nella cucina da campo i volontari del Servizio dei Gesuiti per i Rifugiati (JRS), preparano fino a 17 mila pasti caldi che poi sono distribuiti a famiglie sfollate prive di attrezzature per cucinare. Le storie raccontate per immagini. A causa delle ripetute incursioni dei ribelli, nella provincia congolese del Nord Kivu gli sfollati sono spesso costretti a fuggire dal campo e a trascorrere la notte nella foresta, senza mangiare e bere. Donne sfollate congolesi frequentano un corso di cucito e sono aiutate dai volontari nell'avvio di piccole attività in proprio. Queste ed altre esperienze di rifugiati e richiedenti asilo, costretti a fuggire da guerre, persecuzioni e violazioni dei diritti umani, sono raccontate in una mostra fotografica dal titolo "Santuario e Nutrimento", che s'inaugura stasera a Roma - oltre che  a New York e a Beirut - su iniziativa del Servizio dei Gesuiti per i Rifugiati in occasione della Giornata mondiale indetta il 20 giugno dall' Alto Commissariato delle Nazioni Unite per i Rifugiati (UNHCR). La mostra, con foto scattate dal personale del JRS che opera sul campo in Medio Oriente e Africa Grandi, può essere visitata fino al 30 giugno nella Chiesa del Gesù. Il video . Da stasera fino al 21 giugno, inoltre, un video di 12 minuti che illustra la vita e le difficoltà dei rifugiati attraverso 200 fotografie, sarà proiettato tra le 21 e le 2 di notte sulla facciata della Chiesa, uno dei luoghi che tradizionalmente apre le porte ai richiedenti asilo, in continuità con l'antica vocazione dei santuari. Sia il video che la mostra sono stati allestiti in collaborazione con l'organizzazione no profit americana A rt Works Projects for Human Rights . Obiettivo dell'iniziativa, che ha ricevuto la medaglia di rappresentanza del Presidente della Repubblica Giorgio Napolitano, è accrescere la consapevolezza dell'opinione pubblica affinché agisca a favore dei diritti fondamentali di rifugiati e richiedenti asilo, in particolare riguardo all'accoglienza, all'alimentazione e all'istruzione. L'ospitalità è una sfida. Il titolo della mostra, "Santuario e Nutrimento", esprime una visione olistica dell'ospitalità offerta ai rifugiati, che comprende cibo, riparo, tolleranza, educazione. "Davanti alle difficoltà  -  dice il direttore internazionale di JRS, Peter Balleis - il cibo e l'accoglienza nutrono e proteggono, l'ospitalità apre le porte, l'istruzione ricostruisce il futuro". Aiuti alimentari. Il JRS fornisce ogni mese aiuti alimentari a oltre 100 mila persone nel Medio Oriente e in Nord Africa, in particolare in Siria, ma anche in Giordania e Libano. Gli aiuti sono forniti attraverso la preparazione quotidiana di oltre 20 mila pasti caldi nelle cucine da campo dello stesso JRS, poi distribuiti presso moschee, scuole-ricovero, edifici pubblici, parchi. Accesso all'educazione. Il JRS assicura ogni anno in tutto il mondo l'accesso all'educazione e a corsi di formazione professionale a circa 222 mila bambini e adulti. "È soltanto attraverso l'istruzione e la formazione professionale che generazioni di figli di rifugiati possono arrivare a godere di opportunità già accessibili ad altri, e quindi costruire comunità di pace e rispetto per le diversità - sottolinea Padre Bailles -. Ma l'istruzione è anche un'opportunità per formare i leader di domani, in modo che, comprendendo gli effetti devastanti della violenza e dei conflitti, possano contrastarli e quindi evitarli". La testimonianza. Alla conferenza stampa di presentazione della mostra è intervenuta anche Beatrice Ngoie Mullumba che vive in Italia dal 2006. "Prima di dover fuggire dal Congo mi sono laureata in economia all'Università cattolica di Kinshasa, ma ora studio per diventare infermiera  -  ha raccontato  -   . Sto cercando di ricostruire la mia vita e ho un sogno: avere un giorno una sistemazione stabile, magari un lavoro e una casa". Il messaggio del Presidente del Senato. "I rifugiati sono persone come noi che per cause indipendenti dalla propria volontà sono costretti ad abbandonare la propria casa, il proprio Paese, il lavoro e spesso anche i familiari per ricominciare una nuova vita nel Paese ospitante", ha ricordato il presidente del Senato Pietro Grasso in un messaggio inviato al direttore del JRS. Grasso ha poi sottolineato il valore del "lavoro svolto da associazioni, istituzioni, volontariato e cittadini al fine di sensibilizzare il nostro Paese a dare una speranza a coloro che ci chiedono aiuto per riprendersi la propria vita". Argomenti rifugiati chiesa del gesù unhcr 
NAPOLI - L'ex senatore Sergio De Gregorio chiede perdono a Romano Prodi per aver fatto cadere nel 2008 il governo guidato dal fondatore dell'Ulivo che si reggeva su una maggioranza assai esigua a Palazzo Madama. Lo fa con una lettera di due pagine - della quale ha riferito in serata Sky Tg24 - in cui parla di "dovere morale" e di "colossale errore" e annuncia che sta scrivendo un libro dal titolo Operazione libertà . De Gregorio è attualmente agli arresti domiciliari e per il prossimo 27 giugno è fissata davanti al gup del Tribunale di Napoli, Amelia Primavera, l'udienza preliminare relativa all'inchiesta sulla presunta compravendita dei senatori. Gli imputati, per i quali la procura ha chiesto il rinvio a giudizio, sono, oltre a De Gregorio, Silvio Berlusconi, e l'ex direttore dell' Avanti Valter Lavitola. Ai tre la Procura della Repubblica di Napoli contesta, per fatti avvenuti nel 2006-2007, l'ipotesi di concorso in corruzione. Secondo i pm Vincenzo Piscitelli e Henry John Woodcock e il procuratore aggiunto Francesco Greco, che ha coordinato l'inchiesta, il leader del Pdl avrebbe versato una somma quantificata in tre milioni di euro, parte in nero, a De Gregorio, che era stato eletto nelle liste dell'Italia dei Valori, perché passasse al centrodestra. Lo scopo ultimo dell'operazione era provocare la caduta del governo Prodi. Nella vicenda Lavitola avrebbe avuto un ruolo di intermediario. Argomenti compravendita senatori sergio de gregorio romano prodi Leggi i commenti I commenti dei lettori 
