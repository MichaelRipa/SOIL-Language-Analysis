PARMA - "Si vede che stiamo bene fisicamente". Così Rudi Garcia spiega il terzo grande secondo tempo in 3 giornate della Roma che si gode, così, la vetta della classifica a punteggio pieno. "Non avevamo iniziato bene la partita ma poi siamo andati meglio. All'intervallo ho detto ai miei giocatori che stare sotto 1-0 in trasferta era come una vittoria. Ho detto loro di avere coraggio, ne hanno fatti 3 e questa è una grandissima cosa". HA VINTO TUTTA LA ROSA - Il tecnico sottolinea che è una vittoria anche della panchina: "Ha vinto la squadra, tutta la rosa e non solo gli 11 che hanno giocato, perché i tre che sono entrati hanno giocato benissimo, risultando determinanti". Questa vittoria, aggiunge Garcia, "è importante non per la classifica ma per i punti. E' un buon inizio di campionato vedremo più avanti, ora c'è il derby. Adesso abbiamo sei giorni per lavorare e preparare il derby, ci sarà occasione per parlarne". Ultima battuta sul rigore che in tanti (Pjanic, Borriello, Strootman) volevano battere visto che Totti era stato appena sostituito: "Abbiamo delle regole chiare  -  conclude -. Se c'e il capitano in campo i rigori li batte il capitano, ma se non c'è abbiamo una lista decisa: il vice-rigorista è Kevin". TOTTI: LA MENTALITA' E' QUELLA GIUSTA - Francesco Totti si gode il 18° gol contro i ducali. "E' una squadra che mi porta fortuna, ma io spero di fare gol anche con le altre. Ma l'importante è che la squadra vinca. Era da tantissimo tempo che non vincevamo tre partite di seguito ma con questa mentalità in futuro possiamo dire la nostra, ma rimaniamo con i piedi per terra, perché il campionato è lungo". Un successo, quello del Tardini, che carica ancor di più l'ambiente spogliatoio alla vigilia del derby di domenica prossima contro la Lazio. "E' una buona medicina avere 9 punti che ci danno lo spirito giusto per affrontare una partita difficile, diversa. Ma se l'affrontiamo come sappiamo, sarà una bella partita". Sul rinnovo del contratto che sembra ormai imminente (il dg Baldissoni nel pre partita ha detto che la trattativa è ''ai dettagli''), il capitano afferma: "Ho sempre desiderato indossare questa unica maglia, della squadra che amo e per il quale tifo. Una maglia rispettata sempre e che farò il possibile per onorarla fino alla fine, finche potrò". PJANIC: ''AVANTI COSI' ANDREMO LONTANO'' - ''Anche stasera siamo stati più forti e abbiamo meritato di vincere, con questa mentalità possiamo andare lontano", dice Pjanic. "Adesso arriva il derby e abbiamo una settimana per preparalo, speriamo di fare bene". Anche Florenzi è convinto che la strada intrapresa è quella giusta: "Aspettiamo di essere verso la fine del campionato per vedere dove saremo. Questa, però, è la strada da percorrere". Argomenti as roma serie a francesco totti rudi garcia Leggi i commenti I commenti dei lettori 
SWANSEA - Mezzo passo falso per il Liverpool, che mantiene la vetta della Premiership ma non è più a punteggio pieno, bloccato sul pari al Liberty Stadium da un indomito Swansea. La squadra di Rodgers, unica imbattuta insieme ai "cugini" dell'Everton, conserva un punto di vantaggio su Arsenal e Tottenham: si tratta più di un punto guadagnato che di due punti persi, di fronte ad uno Swansea che, dopo il 2-2, ha più volte sfiorato il colpaccio. FA TUTTO SHELVEY  - La partita inizia nel segno di Jonjo Shelvey che, dopo soli 87 secondi, porta in vantaggio la compagine gallese al termine di una caparbia azione personale. Due minuti dopo, quasi a risarcire la sua ex squadra, lo stesso Shelvey compie uno sciagurato retropassaggio verso il portiere Vorm ma sulla traiettoria c'è Sturridge che controlla e insacca inesorabilmente. È ancora Shelvey ad essere protagonista in negativo al 36', quando un suo passaggio sbagliato innesca la fuga di Moses che si porta al limite dell'area e fa partire un destro radente che Vorm non può raggiungere. Prima del riposo, Dyer impegna severamente Mignolet in diagonale, poi è puntuale Skrtel ad evitare il tap-in di Bony. MICHU SIGLA IL PARI  - Nella ripresa, la chance dell'1-3 arriva sul destro di Wisdom, cui risponde Vorm con un ottimo riflesso. È l'ultima fiammata del Liverpool, che al 9' subisce il gol del pari: il solito Shelvey fa da torre per Michu che non ha difficoltà a battere Mignolet sottomisura, per la sua prima rete in questo campionato. I bianconeri di casa, soprattutto con De Guzman, vanno più volte vicini al vantaggio, mentre i Reds sembrano avere il fiato corto. La squadra di Rodgers, comunque, tiene fino al fischio finale e può godersi ancora la vetta della classifica. Argomenti calcio inglese liverpool fc Leggi i commenti I commenti dei lettori 
TERNI - Dopo tre pareggi consecutivi, Marco Giampaolo e il suo Brescia incassano il primo successo in campionato andando ad espugnare il Liberati di Terni nel posticipo della quarta giornata di B. Le rondinellr si impongono per 2-1 su una Ternana che non riesce a scrollarsi di dosso il ko di Avellino. Il passivo, d'altro canto, sarebbe potuto essere ben più pesante per i rossoverdi senza le parate di Brignoli, tanto bravo nell'arco dei novanta minuti quanto disastroso in un'unica circostanza, quella che porta al gol decisivo di Valerio Di Cesare. BOTTA E RISPOSTA NEL FINALE - L'avvio di partita è molto equilibrato ma, col passare dei minuti, è il Brescia ad avvicinarsi di più al gol: i lombardi falliscono un'ottima occasione con Caracciolo (che manca il tiro al volo sull'invito di Scaglia, colpendo con un braccio) e, alla mezz'ora, testano i riflessi di Brignoli con un gran destro a giro firmato da Coletti. È la Ternana, però, a passare: Mitrovic interviene in maniera fallosa su Rispoli in area bresciana, Pairetto assegna il penalty che Antenucci non sbaglia. Gli uomini di Giampaolo riescono a centrare il pari nel recupero del primo tempo: Mitrovic, lanciato in velocità da Scaglia, scavalca Brignoli con un delizioso tocco sotto, Masi prova ad evitare il tap-in di Caracciolo ma non riesce ad evitare la deviazione decisiva dello stesso Mitrovic. BRIGNOLI FA LA "FRITTATA" - La ripresa regala subito un Brescia più determinato e, dopo soli 4', le Rondinelle passano: cross da sinistra di Kukoc, Brignoli esce a vuoto lasciando la porta sguarnita per la zuccata vincente di Di Cesare. La Ternana ci mette un po' a reagire ma, quando si lancia in avanti, lascia pericolosi spazi alle ripartenze ospiti. Proprio in contropiede, al 22', Caracciolo e Mitrovic mancano clamorosamente il raddoppio, in un'azione che vede prima la parata di Brignoli, in uscita sull'Airone, poi la doppia conclusione dello svedese (la prima respinta sulla linea da Masi, la seconda spedita oltre la traversa). PORTIERI PROTAGONISTI - Ancora applausi per Brignoli, pochi minuti dopo, su un'altra conclusione dalla distanza di Coletti, mentre i suoi compagni di squadra faticano a creare palle-gol dalle parti di Cragno. Un pallone invitante in area bresciana non trova l'aggancio di Ceravolo, quando mancano sette minuti al termine, mentre il Brescia punge ancora in contropiede nel recupero, ma Brignoli chiude alla grandissima su Mitrovic. Non è da meno Cragno, sul fronte opposto, in uscita bassa su Antenucci: è una parata da tre punti, quella che vale la prima vittoria del Brescia in questo campionato. Argomenti serie b Leggi i commenti I commenti dei lettori 
PARMA - "Abbiamo pagato due ingenuità". Recrimina Roberto Donadoni per la sconfitta con la Roma ma applaude comunque la sua squadra. "Il Parma ha giocato una gara di grande intensità. E non è vero che dopo il gol in avvio di ripresa c'è stato un calo di tensione. Potevamo fare qualcosa di meglio in fase difensiva me la squadra ha comunque mostrato voglia e carattere. E con un pizzico di lucidità in più sotto porta potevamo andare di nuovo in vantaggio sull'1-1. C'è solo mancato un un pizzico di cattiveria in più in alcune circostanze. Il risultato per me è ingiusto ma è chiaro che se alla Roma concedi qualcosa, ti punisce". SODDISFATTO DEL LAVORO DI CASSANO - Cassano sta crescendo, anche se il suo feeling con Amauri sembra non decollare: "Antonio si sta impegnando come tutti, sono soddisfatto di quanto sta facendo, peccato solo aver ottenuto un punto in tre partite, questo non aiuta per il morale. Ha buona condizione fisica, anche se non è al massimo. Amauri si è speso molto, anche in fase di non possesso, ha spesso giocato di sponda e questo magari gli ha tolto un pizzico di lucidità sotto porta. Per quello l'ho cambiato. L'importante è che chi entra dia sempre tutto, la panchina è importante e fa la differenza. Stasera non c'è riuscito per poco se penso al gol sfiorato da Okaka". Argomenti parma calcio serie a roberto donadoni Leggi i commenti I commenti dei lettori 
PARMA - La Roma si conferma micidiale nella ripresa e, dopo Livorno e Verona, stende in rimonta anche il Parma raggiungendo il Napoli in vetta alla classifica. Un successo importante che dà, probabilmente, nuove prospettive ai giallorossi, soprattutto in chiave Champions. La squadra di Garcia era attesa ad un importante nuovo banco di prova, ha risposto presente con autorevolezza. Ha sofferto, è andata sotto ma ha ribaltato il risultato con irrisoria facilità come solo le grandi sanno fare. Segno che il processo di crescita intrapreso da Garcia è probabilmente quello giusto. PARMA, FUORIGIOCO DA RIVEDERE - Il Parma ha poco da rimproverarsi. Ha giocato 45' perfetti, ha retto psicologicamente bene l'urto del micidiale uno-due giallorosso in avvio di ripresa, ha sfiorato prima il 2-1 e poi il 2-2 e si è arreso solo nel finale quando Gervinho si è procurato il rigore che ha chiuso i conti. Donadoni dovrà rivedere solo i meccanismi difensivi. Specie sulla tattica del fuorigioco che stasera non ha funzionato ed è risultata deleteria. Magari sarebbe meglio accantonarla, soprattutto quando si decide di giocare a tre dietro. LJAJIC PREFERITO A GERVINHO - Garcia ha cambiato una sola pedina nell'undici che ha travolto il Verona preferendo Ljajic a Strootman. Sul fronte opposto, Donadoni ha risposto inserendo Gargano e Marchionni in mezzo al campo al posto di Valdes e Munari. Il Parma ha chiarito fin dalle prime battute di non essere disposto a fare da sparring-parner e ha risposto colpo sul colpo alle iniziative dei giallorossi puntando sulle intuizioni di Cassano, la capacità di far salire la squadra di Amauri e gli spunti di un ispirato Biabiany. BIABIANY SORPRENDE LA ROMA... - E proprio quest'ultimo è stato l'uomo in più del primo tempo dei ducali, spaventati solo da un paio di conclusioni da lontano da Totti e da un incursione in area di Maicon che non ha trovato malamente la porta da buona posizione. Il francese ha fatto le prove generali mandando alto da ottima posizione un angolo di Cassano, si è rifatto con gli interessi al 39' girando di testa sul primo palo un perfetto cross di Cassani. ... FLORENZI E TOTTI LA RIALZANO - La Roma, al contrario di quanto non è avvenuto nelle ultime annate, non si è disunita e, appena rientrata dagli spogliatoi, ha pareggiato col nuovo attaccante di scorta, Florenzi, lanciato in area alla perfezione da Pjanic. Il Parma non si è dato per vinto, ha subito sfiorato il nuovo vantaggio con un sinistro da fuori di Marchionni, deviato involontariamente a fil di palo da Amauri, ma al 70' è stato tradito da Gobbi che ha sbagliato il fuorigioco su un lancio di Strootman e ha consentito a Totti di segnare il 228° gol in giallorosso, 100° lontano dall'Olimpico. GARCIA, CAMBI DETERMINANTI - Donadoni ha tentato il tutto per tutto inserendo Okaka e Sansone e proprio l'ex giallorosso ha sfiorato il pari con un destro da fuori, deviato in angolo a fil di palo da Benatia. Più importanti, però, si sono rivelati i cambi di Garcia. Borriello è stato decisivo sul corner susseguente respingendo di testa sulla linea un tiro-cross di Cassano, Gervinho, poco dopo, si è procurato il rigore (fallo di Cassani) che ha permesso a Strootman di realizzare su rigore il primo gol in Italia. La grinta dell'olandese, il migliore in campo, è il volto della fame della nuova Roma. Ora dovrà confermarla nel derby, una partita che i tifosi attendono con ansia dal 26 maggio. PARMA-ROMA 1-3 (1-0) Parma (3-5-2): Mirante 6, Cassani 6, Lucarelli 6.5, Felipe 5,5, Biabiany 6.5 (32' st Sansone sv), Gargano 5.5, Marchionni 6.5, Parolo 5.5, Gobbi 5.5 (44' st Mesbah sv), Cassano 6, Amauri 5.5 (24' st Okaka 6). (1 Pavarini, 91 Bajza, 87 Rosi, 28 Benalouane, 24 Munari, 23 Mendes, 30 Acquah, 3 Mesbah, 10 Valdes, 17 Palladino). All.: Donadoni. Roma (4-3-3): De Sanctis 6.5, Maicon 6,5, Benatia 7, Castan 7, Balzaretti 6, Pjanic 6,5, De Rossi 6,5, Strootman 7.5, Florenzi 7 (24' st Marquinho 6), Totti 7 (31' st Borriello 6.5), Ljajic 5,5 (9' st Gervinho 6,5). (28 Skorupski, 3 Dod•, 33 Jedvaj, 29 Burdisso, 18 Caprari, 11 Taddei, 35 Torosidis, 46 Romagnoli, 94 Ricci). All.: Garcia. Arbitro : Guida di Torre Annunziata 6.5. Reti : nel pt 39' Biabiany, nel st 2' Florenzi, 25' Totti, 40' Strootman su rigore. Angoli: 5-2 per il Parma. Recupero : 0 e 3'. Ammoniti : Lucarelli e Gargano per gioco scoretto, Cassano per proteste. Spettatori: 13.232 (di cui 9.101 abbonati) per un incasso di 158.762 euro (di cui 70.755 rateo abbonati). Note: Le due squadre hanno osservato un minuto di silenzio in ricordo del cestista Matteo Bortolazzi e del campione di motonautica Paolo Zantelli. Argomenti as roma parma calcio serie a francesco totti Leggi i commenti I commenti dei lettori 

None Leggi i commenti I commenti dei lettori 
VINCONO sentenze a gruppi, vincono ricorsi collettivi, ma in massa vengono tagliati. Spostati dalle università italiane. Sono i lettori madrelingua, razza che le spending review in successione sembrano voler destinare all'estinzione. Neppure l'ultimo decreto scuola ha fatto in tempo (e ha trovato i soldi) per occuparsi di loro. A Cassino i lettori madrelingue sono stati tutti, bruscamente, licenziati. Negli atenei di Siena, Lecce, Catania e Bergamo la busta paga è stata tagliata in media della metà. A Verona, Firenze e Bologna il 60 per cento dello stipendio è stato sottratto al futuro: non varrà per il calcolo della pensione né il trattamento di fine rapporto. Alcuni di loro, docenti madrelingua, hanno curriculum ragguardevoli. Hanno già manifestato davanti al ministero dell'Istruzione, a fine giugno, e ora immaginano nuove forme di lotta. Perché nonostante i tribunali del lavoro  -  a partire da Catania (13 ricorrenti che si sono visti restituire la parte dello stipendio cancellata), continuando con Cassino (17 licenziati reintegrati al lavoro)  -  quei tagli e quelle espulsioni non rientrano. Il ministero della Pubblica istruzione, attraverso i suoi tecnici contabili, teme che un reintegro di massa di madrelinguisti faccia sballare i conti delle singole università, già gravate da deficit  pesanti. Appoggiandosi perlopiù alla Cgil, i lettori chiedono un trattamento unico e l'abrogazione dell'articolo 26 della legge Gelmini da cui è partito il cataclisma. E sottolineano qualcosa che va oltre le loro legittime voglie di campare con decenza: un paese che taglia lo studio alto delle lingue straniere, non si preoccupa più della loro buona pronuncia, è un paese che si chiude in sé, che non si dà prospettive, che non cerca nuovo lavoro. Così pensano i lettori, almeno. E allora chiedono, evocando il rischio di una procedura d'infrazione che la Commissione europea potrebbe aprire per le violazioni sindacali, di rilanciare l'insegnamento delle lingue negli atenei italiani. Chiedono di fermare la chiusura dei centri linguistici di ateneo e la consegna degli appalti madrelinguisti ai soliti privati. 
None Leggi i commenti I commenti dei lettori 
