Un'altra sentenza storica contro la 'ndrangheta a Milano. Che da un lato testimonia ancora una volta quanto sia pervasiva la presenza delle cosche in Lombardia e dall'altro dà l'idea dell'efficacia con cui la magistratura si è mossa in questi ultimi anni per contrastarla. Dopo le 110 condanne del 2011 a presunti boss e affiliati di una quindicina di clan sparsi tra il capoluogo lombardo e l'hinterland, è arrivata una raffica di ergastoli: 15 per altrettanti imputati in un processo che aveva al centro tre omicidi, tra cui quello del 'capo dei capi' nella regione, per faide interne alla mafia calabrese al Nord. La sentenza è stata emessa dalla prima Corte d'assise di Milano (presidente Anna Introini) al termine di un processo durato 43 udienze, che è seguito a un'inchiesta coordinata dal procuratore aggiunto Ilda Boccassini e dal pm Cecilia Vassena. L'indagine ha avuto un input fondamentale dalle dichiarazioni di due pentiti: un fatto davvero inusuale nei procedimenti contro la 'ndrangheta. Il primo a parlare con gli inquirenti della Dda milanese è stato Antonino Belnome, che venne arrestato nel luglio 2010 nell'ambito della maxi-inchiesta 'Infinito' contro le infiltrazioni della mafia calabrese in Lombardia (110 condanne in abbreviato e 41 con rito ordinario). Belnome è stato già condannato per l'omicidio di Carmelo Novella - era lui il 'capo dei capi' in Lombardia - a 11 anni e sei mesi nel giugno del 2011, mentre nell'aprile dello stesso anno gli investigatori del Ros e della Dia, proprio sulla base delle sue dichiarazioni, avevano eseguito una raffica di arresti per altre uccisioni avvenute tra il 2008 e il 2010. Alla collaborazione di Belnome si è aggiunta poi, nei primi mesi dello scorso anno, quella di Michael Panaija, che è stato a capo di una delle cosche della 'ndrangheta radicate attorno al capoluogo lombardo, quella di Giussano-Seregno, e che ha poi riempito centinaia di pagine di verbali. I tre omicidi - contestati a vario titolo agli imputati, accusati anche di associazione mafiosa - secondo l'accusa sarebbero da ricondurre a contrasti interni tra le cosche Gallace e Novella. Carmelo Novella venne ucciso il 14 luglio 2008, freddato a colpi di pistola all'interno di un bar a San Vittore Olona (Milano), perché voleva rendere autonoma la 'ndrangheta lombarda dalla 'casa madre' calabrese. Rocco Stagno, invece, secondo quanto ricostruito nelle indagini, venne ammazzato il 29 marzo 2009 a Bernate Ticino (Milano) dentro una cava, mentre Antonio Tedesco, detto 'l'American0',  venne ucciso il 27 aprile 2009 a Bregnano (Como). Solo per un imputato, Amedeo Giuseppe Tedesco, i giudici non hanno accolto la richiesta di ergastolo del pm (ne aveva chiesti 16), ma lo hanno condannato a 24 anni con le attenuanti generiche. Ventitré anni, invece, sono sono stati inflitti al collaboratore Panajia (il pm aveva chiesto per lui 16 anni, ma i giudici non hanno riconosciuto a suo favore l'attenuante della collaborazione). Per gli altri 15 imputati, invece, tra cui Vincenzo Gallace, Luigi Tarantino e Cristian Silvagna, sono arrivati gli ergastoli, con anche l'isolamento diurno e la libertà vigiliata per alcuni, oltre alle confische dei beni sequestrati. Ai Comuni di Seregno e Giussano, che si erano costituiti parti civili, sono stati riconosciuti 100mila euro di risarcimento ciascuno. 
Dopo sette lunghissimi giorni, si è conclusa questa sera con un blitz dell'Fbi l'odissea del piccolo Ethan, il bimbo di cinque anni sequestrato su uno scuolabus in Alabama da un veterano della guerra del Vietnam, che lo ha poi tenuto in ostaggio in un bunker sotterraneo: Il suo aguzzino è morto, mentre lui, sano e salvo, è finalmente tornato tra le braccia dei suoi genitori. "Nelle ultime 24 ore, le trattative si erano deteriorate" e "il bimbo era in pericolo", anche per lo stato mentale del suo sequestratore, così gli agenti hanno deciso di passare all' azione: con un bliz sono entrati nel bunker, ha riferito un agente dell'Fbi, Steve Richardson, aggiungendo solo che "il soggetto è deceduto" e che il piccolo Ethan è stato ricoverato in ospedale per accertamenti, ma sta bene. Il sequestratore, Jimmy Lee Dykes, 66 anni, era salito sullo scuolabus di Midland City, un piccolo centro di 2300 abitanti. "Ci ha detto che ci avrebbe uccisi tutti, ha raccontato Terrica Singletary, una ragazzina di 14 anni che era lì, assieme ad altri 20 bambini. L'autista del bus gli ha detto più volte: 'per favore, scenda dal bus', e lui ha ha risposto: 'D'accordo, scendò, e ha fatto il gesto di andarsene, ma poi si è girato, ha estratto una pistola, ha sparato all'autista, e ha preso Ethan". L'autista, Charles Albert Poland, 66 anni, è morto sul colpo. I suoi funerali si sono svolti ieri, non lontano dal bunker dove Dykes, teneva in ostaggio il piccolo Ethan. Jimmy Lee Dykes ha servito nell'aeronautica tra il 1964 e il 1969. All'epoca prese parte alla guerra del Vietnam, dove si guadagnò molte onorificenze. Dopo il servizio militare, si trasferì in Florida, dove lavorò per molti anni come camionista, per poi tornare nella sua terra d'origine, l'Alabama, circa un anno fa. Era un 'survivalist', ovvero un seguace di una setta di fanatici secondo cui il governo americano sta tramando ai danni dei cittadini, nascondendo loro che gli Stati Uniti sono alla vigilia di una catastrofe nucleare che provocherà scontri e violenze. Di fronte a questa apocalisse, affermano, si salverà solo chi si sarà preparato per tempo. Per questo Dykes, nei mesi scorsi, giorno dopo giorno, si era costruito il bunker nel giardino di casa, accumulando armi, cibo e ogni materiale utile a sopravvivere da solo per più tempo possibile. l'Hostage Rescue Team (HRT), un reparto interno all' Fbi, aveva avviato una trattativa parlando attraverso un tubo di gomma lungo alcuni metri, unica via di comunicazione con l'esterno del bunker, uno sgabuzzino di due metri per tre, dove c'era apparentemente anche una tv, motivo per cui l'Fbi aveva imposto nei giorni scorsi un silenzio stampa sulla vicenda. Mercoledì Ethan compirà sei anni. E in America è già partita la corsa per mandargli gli auguri. Tantissime cartoline sono state recapitate al locale dipartimento di polizia. Con la conclusione della vicenda, con ogni probabilità ora ne arriveranno ancora molte di più. 
ASCOLI - L’Ascoli non va oltre l’1-1 nel posticipo  con il Lanciano e manca la ghiotta occasione per mettere un piede in zona  play-off. Un pari giusto tra due squadre che hanno tentato fino in fondo di  superarsi, mancando di poco l’obiettivo. Il punto, alla fine, fa comodo  soprattutto ai frentani che, così, staccano Bari, Novara e Reggina nella corsa  salvezza. BOTTA E RISPOSTA PICCOLO-ZAZA - La gara è  equilibrata e vibrante fin dalle prime battute. Le occasioni fioccano da una  parte e dall’altra. E alle palle-gol sciupate da Zaza, Scalise e Soncin, il  Lanciano replica mancando di un nulla il bersaglio con Turchi e Falcinelli (2).  La rete è nell’aria e, al 39’, la realizzano gli ospiti con Pagano che va via in  contropiede e con un sinistro dal limite, deviato in maniera decisiva da  Peccarisi, beffa Maurantonio. L’Ascoli non ci sta e, dopo una prodezza di  Casadei su Loviso, pareggia (41’) col solito Zaza che approfitta di un rimpallo  in area per scagliare il pallone alle spalle del portiere rossonero con una  bella semirovesciata di sinistro. RIPRESA RICCA DI EMOZIONI - Il copione non cambia  nella ripresa in cui le occasioni continuano a fioccare. L’Ascoli manca il 2-1  con tre colpi di testa: il primo di Zaza, il secondo di Peccarisi, respinto  sulla linea a portiere battuto da Volpe, il terzo di Russo. Il Lanciano non sta  a guardare e, dopo un tiro di Falcinelli di poco alto, impegna per due volte  severamente Maurantonio con Volpe e Turchi. Il finale è al cardiopalmo: Casadei  si oppone al 90’ con una prodezza a un destro da pochi passi del subentrato  Colomba, 1’ dopo Falcinelli sciupa tutto in contropiede calciando addosso al  portiere da favorevole posizione. Leggi i commenti I commenti dei lettori 
Incidente sul lavoro al centro commerciale La Pieve, a Pieve a Ripoli, nel Comune di Cerreto Guidi (Firenze). Un operaio che stava smontando l'illuminazione natalizia è caduto da sei metri, dopo che il tetto del capannone ha ceduto sotto il suo peso. L'uomo, 38 anni, ha riportato un trauma spinale. Adesso è ricoverato nel reparto di neurochirurgia dell'ospedale fiorentino di Careggi. Cadendo, l'uomo ha sbattuto la schiena: ha riportato anche una ferita alla testa. L'operaio è di Ferrara, così come la ditta per cui lavora, è rovinato violentemente sul pavimento di un negozio di abbigliamento. L'operaio, che vive a Ferrara e lavora per una ditta di Ferrara, è stato prima portato al pronto soccorso del 'San Giuseppe' di Empoli, poi, viste che le condizioni erano preoccupanti, è stato trasferito nel pomeriggio a Firenze. Sul posto oltre al 118 anche i vigili del fuoco di Empoli e i tecnici della sicurezza e prevenzione luoghi sul lavoro dell'Asl 11. 
Obiettivo sesto posto: la F1 è anche questo, la lotta (furibonda) per un posto al sole. Viene presentata così la STR8, la Toro Rosso edizione 2013, una macchina che in passato ha riservato piacevoli sorprese ai tifosi. LE IMMAGINI La macchina - anche questo un modo per risparmiare - è stata presentata ufficialmente proprio a Jerez de la Frontera, in Spagna, dove domani si aprirà la prima sessione stagionale di test. L'obiettivo, come dicevamo "è arrivare al sesto posto nel Mondiale Costruttori", spiega team principal Franz Tost. Un risultato possibile per un team che ha confermato i piloti Daniel Ricciardo e Jean-Eric Vergne, e che ha chiuso il 2012 in nona posizione. Leggi i commenti I commenti dei lettori 
Ecco l’eroe moderno della vela sugli oceani: 47 anni, ex veterinario, ha navigato da Capo Verde alla Francia su una barca a vela senza chiglia (pinna e bulbo): 2650 miglia riscrivendo le leggi del coraggio e della fisica. Dopo questa impresa, tutto potrebbe cambiare nelle regate oceaniche. VIDEO DELL’ARRIVO Jean Pierre Dick ha tagliato la linea d’arrivo del Vendée Globe 2012-2013 il 4 febbraio alle 16:05 locali. Il tempo del suo giro del mondo è 86 giorni, 3 ore, 3 minuti e 40 secondi. Per lo skipper di Virbac Paprec 3 era la terza partecipazione al giro del mondo in solitario senza scalo, ed è stata anche quella col migliore risultato: quarto posto, dopo essere stato a lungo in lotta per il primo posto ed essere diventato il più probabile per il terzo posto. Ma Dick è anche il vero eroe di questo giro del mondo, per la sua impresa epica. Lo scorso 21 gennaio il suo 60 piedi ha infatti perso la chiglia (pinna e bulbo) a 2650 miglia dal traguardo, in pienissimo Atlantico, 500 miglia a nord ovest delle isole di Capo Verde. Nonostante abbia subito una delle più temute e gravi avarie per una barca a vela, tanto più in oceano e se condotta in solitario, Jean Pierre Dick, 47 anni, ex veterinario che ha cambiato vita 11 anni fa votandosi alla vela sugli oceani, è riuscito a organizzarsi, a tenere la barca dritta e in rotta, a superare un paio di colpi di vento, e alla fine non si è ritirato ed ha concluso regolarmente la regata più tosta del mondo velico, arrivando solo 8 giorni e 47 minuti dopo il trionfatore 29enne Francois Gabart. La media di Virbac Paprec 3 sulle 27.734 miglia percorse è stata di 13,4 nodi. Ma le 2650 miglia senza questa appendice, indispensabile per mantenere l’equilibrio dello yacht sull’acqua, sono il nuovo record che lui ha fatto segnare, e solo a lui appartiene: si faccia avanti chi ha intenzione di toglierglielo...! IL SUO GIRO JPD, originario di Nizza, è stato grande protagonista di questo Vendée sin dall’avvio. Nella discesa dell’Atlantico fino alle Canarie è stato tra i primi 5. Poi ha ingranato la quarta, e nell’Atlantico del sud, dall’Equatore a Capo di Buona Speranza è stato il più veloce della flotta, e dal 1 al 3 dicembre è stato al comando della classifica. Ha girato Buona Speranza in seconda posizione il 3 dicembre, alle spalle di Francois Gabart. Nell’oceano Indiano resta attaccato ai due di testa con i quali forma il triumvirato che lotta per la vittoria. Poi in mezzo al Pacifico ha varie avarie, in particolare alle vele di prua, Macif e Banque Populaire si allontanano. Dopo Capo Horn la tenacia di JPD viene premiata: risolve con lavori da grande marinaio i problemi a bordo, e nell’Atlantico del sud riduce il suo ritardo e prova ad attaccare. Il terzo posto, comunque, sembra ormai acquisito, visto il distacco sugli inseguitori. La perdita della chiglia del 21 gennaio pone fine al suo sogno di conquistare il podio del Vendée: capisce subito che la prospettiva è il ritiro per sicurezza sua e della barca, oppure proseguire ma con grande prudenza, e quindi velocità ridotta. Il quarto, Alex Thomson, lo raggiunge e lo supera dalle parti delle Azzorre, salvo fermarsi vicino a lui per una notte di tempesta, offrendo assistenza in caso di problemi: in definitiva il mondo della vela segue col fiato sospeso l’equilibrista che naviga con la barca senza chiglia! Poi Thomson lo lascia (al sicuro), Jean Pierre lo saluta e lo ringrazia, invitandolo a tenersi caro il “suo” terzo posto. Quindi il finale del film: la decisione di fermarsi a San Ciprian, sulla costa spagnola della Galizia (dalle 5,30 del 31 gennaio, dieci giorni dopo l’incidente, alle 8,2o0 del 3 febbraio), attendere il passaggio di un fronte con venti forti e mari mossi su Biscaglia e Les Sables, e quindi ripartire per l’ultimo salto di 360 miglia. E arrivare, a raccogliere l’abbraccio di migliaia di fans, con l’ammirazione del mondo della vela. Nei prossimi giorni ci sarà tempo per esaminare nel dettaglio la sua impresa, per ora: chapeau messieur Dick! (FC) VIDEO: RIVIVI LE EMOZIONI DELL’ARRIVO DI JEAN PIERRE DICK! Arrivée de Jean-Pierre Dick (Virbac Paprec 3) di VendeeGlobeTV Leggi i commenti I commenti dei lettori 
