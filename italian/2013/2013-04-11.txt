Da sabato prossimo, 13 aprile sul lungomare ci si potrà connettere a internet gratuitamente grazie alla rete wi-fi realizzata dal Comune di Napoli e dall'azienda partner Wiphonet di Giugliano, vincitrice del progetto 'Napoli Cloud City'. L'avvio della rete cade proprio in concomitanza con l'inizio delle regate della Coppa America che si svolgeranno proprio nello specchio di mare antistante via Caracciolo. La zona costituisce il primo dei quattro lotti assegnati. Reti wi-fi gratuite saranno, successivamente, realizzate anche nell'area che da piazza Municipio arriva agli imbarchi; nell'area di piazza Garibaldi, all'interno della stazione centrale coprendo anche le banchine; nelle biblioteche comunali e al Pan Palazzo delle Arti di Napoli. Questi i primi step a cui seguiranno la realizzazione di reti wifi nelle metropolitane, nelle funicolari fin o a coprire tutta la città. Il progetto, come spiegato, non ha costi per il Comune di Napoli. Il ricavato per l'azienda fornitrice deriverà esclusivamente dai banner pubblicitari e il 10 per cento degli incassi del primo mese di fornitura saranno devoluti alla ricostruzione di Città della Scienza. I cittadini potranno collegarsi gratuitamente alla rete due ore giornaliere 'pro capite' e in concomitanza con la presenza di manifestazioni ed eventi nelle zone coperte, l'accesso alla rete sarà possibile per tre ore. "Napoli - ha detto l'assessore all'Innovazione, Alessandra Clemente - diventa, con questo progetto a costo zero per l'Amministrazione, modello che può parlare alle altre città e mostra la sua grande attenzione ai giovani che sono i maggiori fruitori delle reti". Argomenti wi fi 
WASHINGTON - Barack Obama ha chiesto al regime di Kim Jong-un di porre fine al suo "approccio aggressivo", perché nessuno vuole una nuova guerra nella penisola coreana. Il presidente americano ha aggiunto che è sua intenzione cercare di risolvere la crisi con Pyongyang attraverso la diplomazia ma allo stesso tempo, ha avvertito, adotterà i passi necessari per proteggere gli Stati Uniti e i loro alleati. Il presidente degli Stati Uniti ha parlato della crisi coreana al termine di un incontro con il segretario generale dell'Onu Ban Ki-moon. Il quale ha rivolto un contestuale appello alla Cina affinché intervenga con tutto il suo peso su Pyongyang per ridurre le tensioni nella penisola. Pechino è il principale alleato della Corea del Nord e da Pechino il regime di Pyongyang dipende per la sua stessa sopravvivenza economica. Ban, che ha parlato al fianco di Obama alla Casa Bianca, ha anche elogiato gli Stati Uniti per la loro risposta "misurata" alla retorica provocatoria di Kim Jong-un, che ha ripetutamente minacciato di colpire la Corea del Sud, gli Usa e le basi americane in Giappone con ordigni atomici. Nei giorni scorsi il Pentagono, con un gesto distensivo, ha annullato il lancio di un missile balistico intercontinentale Minuteman. La settimana scorsa aveva invece spostato in Corea del Sud diversi caccia invisibili F-22, gli aerei da guerra americani più moderni, e aveva fatto sorvolare la zona dai bombardieri B-2. Dall'apparato militare statunitense arrivano intanto valutazioni contrastanti sulla capacità della Corea del Nord di produrre e lanciare missili con testate nucleari. Il New York Times ha scritto che in un rapporto redatto il mese scorso e distribuito ad alti funzionari  dell'amministrazione e membri del Congresso, la Defense Intelligence  Agency (DIA) ha per la prima volta concluso con "moderata" certezza che il regime di Pyongyang sarebbe in grado  di dotarsi di ordigni nucleari di dimensioni tali da poter essere inseriti  in missili balistici, anche se "l'affidabilità" di tali armi sarebbe bassa. In seguito il portavoce del Pentagono George Little ha precisato che è "inesatto" dire che la Corea del Nord ha "pienamente testato, sviluppato o dimostrato" di avere la capacità di lanciare missili con testate nucleari. E anche  il ministero della Difesa sudcoreano, tramite il portavoce Kim Min-seok, ha definito "improbabile" che la Corea del Nord sia riuscita nell'operazione di miniaturizzazione di un ordigno atomico. Il rapporto della DIA rimane ancora in gran parte coperto da segreto. Tuttavia, l'esistenza delle nuove valutazioni, ha riferito ancora il NYT , è stata rivelata ieri da un membro del Congresso, Doug Lamborn, nel corso di una audizione del segretario alla Difesa e del capo di stato maggiore interforze, Chuck Hagel e Martin Dempsey, davanti alla Commissione Forze Armate della Camera. Argomenti corea del nord corea del sud barack obama ban ki-moon kim jong-un 
ROMA - "L'andata ha compromesso la qualificazione, faccio i complimenti ai ragazzi per come hanno gestito la gara, abbiamo provato a ribaltarla fino alla fine ma non ci siamo riusciti". Vladimir Petkovic è sereno nonostante l'amarezza: il mister di Sarajevo analizza con tranquillità l'1-1 tra Lazio e Fenerbahçe. "Abbiamo tirato quindici volte in porta contro le due dell'avversario, con un po' di convinzione in più sarebbe andata diversamente, non mi va di piangere su cose che non si possono cambiare, come le assenze. Chi c'era ha dato tutto per girare il 2-0, non ci siamo riusciti ma sono contento per quello che ho visto in campo". MAI PIU' SENZA PUBBLICO -  Il tecnico biancoceleste spende parole importanti per i tifosi, rimasti fuori dall'Olimpico a causa della squalifica ma autori di una marcia di affiancamento alla squadra nel prepartita. "Non c'era il pubblico con noi, sull'1-0 forse ci avrebbe dato la spinta definitiva ma è impossibile chiedere qualcosa in più a questo gruppo. Abbiamo sentito l'affetto dei nostri sostenitori, spero di non giocare più senza di loro. Ho parlato alla squadra negli spogliatoi, darò riposo nei prossimi giorni, vogliamo ripartire bene in campionato, anche se senza tante pedine importanti: ci piacerebbe vincere con la Juventus e avere ancora qualche possibilità di terzo posto. Siamo state eliminate entrambe dopo un bel percorso, spero che il calcio italiano possa lavorare per essere più pronto ad alti livelli nel prossimo anno". MARCHETTI: "PECCATO" - Dispiaciuto Federico Marchetti: "Una grandissima partita, siamo dispiaciuti, ce la meritavamo questa soddisfazione. Ora andiamo avanti, è una batosta però siamo forti e ce la giochiamo da qui alla fine con convinzione per portare a casa un trofeo. Peccato - spiega il portiere della Lazio - forse siamo stati un po' penalizzati nella gara d'andata, è normale che quando rimani con uomo in meno per tutto il secondo tempo e un rigore abbastanza discutibile. Meritavamo qualcosa in più ma il calcio è questo, ci dispiace, complimenti al Fenerbahçe che è andato avanti". Argomenti ss lazio europa league vladimir petkovic federico marchetti Leggi i commenti I commenti dei lettori 
Il professor Attilio Mastino è un rettore di riconosciuta onestà, e sta lottando con i denti e con le unghie per tenere in piedi un ateneo, a Sassari, che in una terra di dispersione scolastica e poco lavoro è anche un avamposto. Attilio Mastino è stato, all'ultima tornata elettiva, il secondo candidato alla presidenza della Conferenza dei rettori, la Crui. Candidato battuto. Nel post-De Cleva era considerato, rispetto a Marco Mancini, un oppositore delle logiche Gelmini e un osservatore sensibile della protesta studentesca che saliva dalle aule e dalle piazze. L'ultima storia di un concorso universitario, all'interno dell'Università di Sassari, nella fattispecie, tocca però anche il professor Mastino e spiega che in questo paese non c'è un padre che dica al figlio (e in alcuni casi al nipote) di prendere un'altra strada rispetto alla sua. O l'erede si oppone, ostinatamente, orgogliosamente, al destino segnato o il padre (e in alcuni casi lo zio) inizierà ad aiutarlo stagione dopo stagione, esame dopo esame, concorso dopo concorso. Ecco, un'altra families story , ambientata questa fra le fresche aule dell'ateneo aragonese (sono luoghi della conoscenza dal XVI secolo, mica paccottiglia). Le contestazioni sui concorsi per ricercatori, a Sassari, sono arrivate una ogni bando. In particolare, la canea si è alzata per l'ultimo: un posto da assegnare a Demoetnoantropologia. Ha vinto Rossella Castellaccio, che, si è poi scoperto, era figlia del professore ordinario Angelo Castellaccio, fino al 30 giugno 2012 vicepreside di Lettere, facoltà affine al mini-dipartimento. Chi aveva fatto ricorso? Chantal Arena, a sua volta figlia di un ex docente di Medicina. I padri prof, ecco, ora dicono che tutto è stato regolare, che non c'entrano con le scelte dei figli e delle commissioni esaminatrici, che i vecchi dipartimenti sono stati spacchettati e poi riaccorpati e che loro quando erano in posizione conflittuale hanno sempre lasciato decidere il Consiglio di facoltà. Tant'è, le figliole erano sempre lì, a portata d'assegno (universitario). Le figliole assicurano, ancora, che avevano i numeri giusti: insegnamenti fatti, pubblicazioni edite, articoli e monografie. Rossella racconta di aver insegnato per tre anni gratis e Chantal, poi, con quel nome così soave... Il maxi-dipartimento sassarese che oggi comprende il reparto "demoetnoantro", preso tra ricorsi al Tar e un generalizzato terrore di casta in questi tempi grillini, ha già rimandato tre volte gli orali, fissati adesso per il prossimo 19 aprile. Tra due "figlie di" non sa quali pescioline prendere. Il rettore Mastino che dice? Lui è in triplice difficoltà perché ci sono i colleghi in mezzo e perché, si è scoperto di recente, tra i sei candidati ammessi agli orali c'è pure la figlia di sua sorella, Susanna Paulis. Di sua sorella e del professor Giulio Paulis, ordinario di glottologia ed ex preside di Lettere del vicino ateneo di Cagliari. Il rettore Mastino cita l'articolo 97 della Costituzione: "I concorsi sono pubblici e tutti possono partecipare", a patto che siano assicurati "il buon andamento e l'imparzialità". Poi, però, puntualizza: "I parenti del rettore hanno zero possibilità di prendere servizio, la legge 240 del 2010, articolo 18, prevede che non abbiano alcuna chance di essere chiamati, anche nel caso superassero le prove in modo positivo, gli affini e i parenti sino al quarto grado". Gli crediamo, sulla parola. Ma un aspirante ricercatore non diciamo orfano, ma figlio di minatore e disoccupata del Sulcis, a un concorso universitario mai, eh. 
CAGLIARI - Una telenovela che sembra ancora molto lontana dalla parola "fine". Mentre il Cagliari ha messo in vendita i biglietti per la partita con l'Inter, che si giocherà domenica pomeriggio al 'Rocco' di Trieste, si continua a parlare di 'Is Arenas'. Da una parte c'è il comune di Quartu Sant'Elena, che in un comunicato spiega "che in assenza di elementi di novità rispetto all'ultima partita casalinga del 30 marzo scorso, non è possibile prevedere l'apertura al pubblico dell'impianto di Is Arenas in occasione dell'incontro Cagliari-Inter di domenica prossima". L'amministrazione comunale invita "la Società Cagliari Calcio a rendersi parte attiva nella riapertura dei procedimenti che, soli, potranno condurre al pieno utilizzo dell'impianto. Tali procedimenti sono stati esplicitati in più occasioni e in maniera dettagliata in precedenti comunicazioni, e saranno perseguibili solamente in un riconquistato clima di collaborazione che, si auspica, possa essere raggiunto in tempi brevissimi". Ma la questione rimane aperta anche a livello di giustizia amministrativa. La Prefettura di Cagliari ha reso noto che il Cagliari "in queste ore ha impugnato avanti al Tar Sardegna il verbale del 25 febbraio 2013 n. 4 della Cpvlps di illegittima archiviazione del procedimento teso alla conformità dello stadio Is Arenasal D.M. 18.3.1996 e di ogni altro atto presupposto, nonchè i dinieghi successivi all'autorizzazione alle dispute delle partite casalinghe del Cagliari con presenza di spettatori". La Camera di Consiglio è stata fissata per l'8 maggio. La società sarda, dalle pagine del suo sito, fa sapere però che "a differenza di quanto dato ad intendere nel predetto comunicato, il Tar Sardegna non si è affatto pronunciato sulla richiesta di tutela cautelare relativa al procedimento per il rilascio della conformità, ma si è limitato a non accogliere l'istanza presidenziale di massima urgenza diretta a consentire la disputa il 14 aprile della partita Cagliari-Inter allo stadio Is Arenas con presenza di spettatori, chiarendo che la Cagliari Calcio ha sollevato molteplici questioni che andranno valutate in contraddittorio e in sede collegiale e che la rivalutazione da parte della Cpvlps non potrà svolgersi nel breve tempo a disposizione rispetto alla data dell'incontro. Ha dunque fissato all'8 maggio la data dell'udienza in camera di consiglio per la trattazione collegiale del ricorso". Argomenti serie a cagliari calcio stadio is arenas Leggi i commenti I commenti dei lettori 
CUNEO - Trento strappa un importante successo a Cuneo e va avanti due a zero nella semifinale scudetto di volley. Una partita lunga (oltre le due ore di gioco) e spettacolare chiusa tra le proteste al tie break a favore dei campioni del mondo con il minimo scarto 2-3 (19-25, 29-27, 25-13, 20-25, 16-18). Un successo che spiana la strada verso la finale all'Itas Diatec e lascia l'amaro in bocca alla truppa allenata da Roberto Piazza, arrivata a un passo dal parreggiare i conti. Si replica domenica alle ore 17.30 con gara tre a Trento. In campo le squadre giocano a corrente alterna: parte bene Trento, poi la rimonta di Cuneo con un terzo set stellare e infine il buon quarto set ancora degli ospiti. Equilibrato e deciso dai campioni il tie break. A leggere le cifre la Bre Banca ha tanto da recriminare con 13 muri contro gli undici di Trento e gli undici ace contro i 6 dell'Itas. Quindi merito ai gialloblù di aver giocato meglio, con alcuni giocatori, nei momenti decisivi del match. Infatti coach Stoytchev lascia in campo Osmany Juantorena, nonostante giochi praticamente con una gamba sola. E l'italo-cubano trova colpi risolutori, alla fine saranno 14 i punti dello schiacciatore. Bene la coppa centrale formata da Djuric (11 punti) e Birarelli (11 punti). L'azzurro con la sua battuta flottante crea parecchi grattacapi all'imprecisa ricezione piemontese. Stokr tocca quota 18 punti e Kaziyski con 11 punti si vede solo a intermittenza. In casa Cuneo sfiorata una bella impresa. Il team biancoblù è trascinato da Sokolov autore di 26 punti. Il bulgaro viene schierato nel ruolo di opposto in diagonale con Grbic e fa la differenza. Al centro spazio a Rossi. Si fa sentire il peso di Kohut (10 punti) con buoni servizi e quando chiamato in causa preciso nei primi tempi. Troppo discontinuo in attacco Wijsmans (12 punti) e l'imprevedibile Ngapeth autore di 17 punti ma colpevole nel quarto parziale di aver sbagliato troppo soprattutto in ricezione. Nel primo set dopo il primo time out tecnico, Trento tenta la fuga con un muro di Birarelli e le bordate di Stokr. Cuneo dimostra di essere in partita e trova la parità grazie ad una battuta vincente di Sokolov e a un block di Wijsmans sullo stesso opposto ceco. Allora l'Itas trova l'accelerazione giusta con altri due protagonisti Kaziyski e Djuric. Sono il capitano e il centrale greco gli uomini in più di finale primo parziale. Nel secondo set Trento perde l'efficacia di Kaziyski e Stokr e, nonostante qualche colpo di Juantorena, Cuneo trova la forza di reagire e prendere coraggio. A dare la scossa coach Roberto Piazza che inserisce Antonov. Il finale è punto a punto e servono i vantaggi per consegnare ai padroni di casa il pareggio. Alla quinta palla set il muro di Wjsmans su Juantorena chiude il parziale. Incredibile terzo set. Vedere giocare così male Trento non capitava da anni, è quasi un evento. Dal canto suo Cuneo sembra avere una marcia in più con un servizio che mette in crisi la ricezione avversaria. A nulla serve l'inserimento di Lanza in seconda linea per gli ospiti, il giocatore finisce nella mediocrità generale. I campioni del mondo calano e i piemontesi ne approfittano pur senza fare niente di eclatante. Un turno al servizio di Ngapeth e la continuità di uno scatenato Kohut, sempre dalla linea dei nove metri, scavano un solco e la Bre Banca raggiunge un consistente bottino. La differenza finale nel punteggio è da stropicciarsi gli occhi, non capita spesso di piegare Trento con un divario così netto. Quarto set equilibrato fino al secondo time out tecnico. Poi Cuneo spegne la luce e soffre in ricezione il servizio di Birarelli (tre ace con la battuta flottante). Soprattutto Ngapeth non trova le giuste contromisure e Trento rimette le cose a posto con un parziale giocato con attenzione. A decidere ancora un attacco sbagliato del giovane francese, disastroso in questo frangente. Tie break tipico da playoff con proteste, nervosismo e palle contestate. Le squadre si equivalgono, con poche differenze. Si arriva all'inevitabile finale punto a punto. Tre palle match fallite dai padroni di casa, mentre a Trento ne basta una per chiudere il conto e portarsi sul due a zero. La differenza è tutta qui. Semifinale gara due. Copra Elior Piacenza-Lube Macerata 3-1, Bre Banca Cuneo-Itas Diatec Trentino 2-3. Gara Tre . Sabato ore 17.30 Lube Macerata-Copra Elior Piacenza. Domenica ore 17.30 Itas Diatec Trentino-Bre Banca Cuneo. Le partite verranno trasmesse in diretta da RaiSport 1. Argomenti volley trento volley cuneo volley Leggi i commenti I commenti dei lettori 
General Motors rinnova i suoi impegni nei confronti di Opel. E non solo a parole. Numeri alla mano, il colosso americano investirà 4 miliardi di euro in Germania e in Europa entro il 2016. “In quanto azienda automobilistica globale, GM ha bisogno di una forte presenza in Europa in termini di progettazione e sviluppo, ma anche di produzione e distribuzione,” ha dichiarato Dan Akerson, Presidente e CEO di GM, durante un incontro presso la Adam Opel Haus. “Opel è la chiave che aprirà le porte al nostro successo e gode del pieno appoggio della sua Casa Madre.”  Il Board of Directors ha scelto la Germania come sede di una delle sue riunioni a cadenza regolare allo scopo di raccogliere informazioni di prima mano sullo stato di avanzamento del piano strategico decennale DRIVE!2022 e sul difficile contesto automobilistico europeo. I membri del Board hanno inoltre colto questa occasione per incontrare economisti, politici e rappresentanti dei sindacati.  Oltre ad Akerson sono intervenuti il CEO di Opel  Karl-Thomas Neumann, il Supervisory Board Chairman Steve Girsky e il Works Council Chairman Wolfgang Schäfer-Klug. Il Board of Directors ha dato il benvenuto agli ospiti d’onore, il Ministro Presidente dell’Assia Volker Bouffier, l’ambasciatore americano Phil Murphy e il sindaco di Rüsselsheim Patrick Burghardt, che ha consegnato ai visitatori il Libro Ospiti della città affinché lo firmassero. Karl-Thomas Neumann, CEO di Adam Opel AG, ha sottolineato come sia un grande onore per Opel ospitare il Board of Directors di GM: “Questo Board ha ancora una volta dichiarato con estrema chiarezza che il nostro piano decennale DRIVE!2022, che prevede il ritorno dell’azienda alla redditività entro la metà del decennio, gode del pieno appoggio della Casa Madre.” Gran parte degli investimenti sarà destinata all’offensiva di prodotto Opel che prevede l’introduzione di ben 23 nuovi modelli e 13 nuovi motori entro il  2016.  Al termine dell’incontro, Dan Akerson ha presentato ufficialmente un pezzo del Muro di Berlino che appartiene a Opel e che sarà collocato davanti alla Adam Opel Haus sul Friedrich-Lutzmann-Ring. “Questo pezzo del Muro è un simbolo della nostra cultura aziendale,” ha spiegato il CEO Karl-Thomas Neumann. “Questo simbolo dovrebbe ricordare a tutti che noi ci impegniamo per superare le barriere dentro di noi e fra culture diverse e che stiamo iniziando a scrivere un nuovo capitolo della storia di Opel.” Argomenti gm mercato auto 
ROMA - E' finita malinconicamente l'avventura delle italiane in Europa. E' finita in uno stadio vuoto, dove si sentivano soltanto gli "oh" di incoraggiamento dei 200 tifosi turchi ammessi allo stadio Olimpico su invito del Fenerbahce, e dove si sentivano i cori delle migliaia di tifosi laziali costretti a farsi sentire dall'esterno dello stadio. Non ce l'ha fatta la Lazio a ribaltare il risultato dell'andata e non ce l'ha fatta neppure a prendersi una parziale rivincita - una vittoria - sugli avversari. La partita si è chiusa con un pareggio e con gli inutili, probabilmente eccessivi, tentativi di Petkovic che ha finito con un tridente Floccari-Klose-Rozzi dopo essere partito con il solo Kozak. Non è stata fortunata la Lazio, che ha pagato anche gli errori arbitrali della partita d'andata, ma certo è che tutto il calcio italiano si congeda e lascia una sensazione di profonda amarezza. Spagnoli e tedeschi si giocheranno infatti la Champions League, mentre altre nazioni - dall'Inghilterra alla Turchia e al Portogallo - sono l'almeno in Europa League a contendersi la Coppa di consolazione. L'Italia no, l'Italia è fuori da tutto ed è la fotografia impietosa del momento che vive il nostro calcio. Resta da chiedersi cos'è che ci impedisce di essere competitivi in tutte e due le manifestazioni, mentre la nostra Nazionale si scopre comunque protagonista e squadra leader del Continente. Già, perché l'Italia è comunque vice-campione d'Europa e continua nel suo cammino di avvicinamento al Mondiale in Brasile convinta di poter fare la sua parte. Sono i nostri club invece a soffrire. Mancano i grandi stranieri e probabilmente si è abbassato tanto il livello di competitività di un campionato che ci sembra appassionante finché rimane nei confini interni. Il nostro è un calcio che ha perso molti interpreti e anche i maestri più bravi, visto che da Capello a Lippi, da Spalletti ad Ancelotti e Mancini, sono tutti all'estero i tecnici che hanno regalato le soddisfazioni maggiori negli anni passati, ingaggiando confronti anche di tattica. E forse non è un caso che, chi più e chi meno, anche i due tecnici al vertice del nostro campionato - Conte e Mazzarri - hanno manifestato l'intenzione di fare prima o poi un'esperienza all'estero, di misurarsi con nuove esperienze, forse anche per alzare l'asticella. Insomma, il calcio italiano ha ancora risorse, ma il nostro campionato ha bisogno di rigenerarsi, di individuare la strada giusta per attrarre chi ci guarda dall'altra parte del confine. Invece di litigare in Federazione e in Lega, per una poltrona, sarebbe il caso che i nostri dirigenti prendessero atto della situazione. E tutti insieme, al di là di egoismi e personalismi, cominciassero a pensare come si può restituire l'Italia al suo ruolo naturale nel pallone. Un ruolo da protagonista, anche in Europa. Leggi i commenti I commenti dei lettori 
