ROMA - Si gode una vittoria sofferta che significa la sicurezza di restare al secondo posto, Vladimir Petkovic, che dopo il 2-1 al Cagliari analizza la prova della Lazio: "Dopo la pausa non si sa mai in che condizioni si arriva, stasera era molto importante vincere, anche per aprire l'anno nel migliore dei modi. Il rigore? Dal campo non ho visto niente, mi sono girato e ho guardato che il pallone andava sopra la traversa. Il contatto c'è stato, quando il contatto è avvenuto il pallone era ancora in campo", spiega il tecnico biancoceleste. "In realta' non abbiamo sofferto tanto. Sicuramente per un'ora abbiamo visto un Cagliari ben messo in campo, con tanta corsa e aggressività. Ma noi sapevamo che non potevano tenere 90 minuti lo stesso ritmo: l'ho detto anche ai ragazzi nell'intervallo e questo si è puntualmente verificato. Nel primo tempo hanno avuto un'occasione con Nainggolan, ma noi ne abbiamo create diverse nel corso della partita, pur non giocando bene come al solito. In settimana abbiamo fatto un lavoro importante e stasera non eravamo brillanti. Siamo riusciti a reagire. Era importante conservare la voglia di vincere la partita, la concentrazione, è stata importante anche la nostra reazione. Il Cagliari era ben messo in campo, per un'ora è stato molto aggressivo, perchè in possesso di una buona corsa, io lo avevo detto ai 'miei' giocatori". Sugli ululati verso Ibarbo, peraltro zittiti dai fischi del resto dello stadio: "Cori razzisti all'Olimpico? Non ho sentito niente di anormale, però bisogna sempre condannare chi compie questi gesti". CANDREVA E IL RIGORE VINCENTE - "Il rigore? L'ho chiesto ad Hernanes, mi ha detto se me la sentivo, io ho detto di si e l'ho tirato". Antonio Candreva spiega ai microfoni di Sky Sport il retroscena del momento decisivo del match. "Penso che siamo sulla strada giusta. Oggi non era facile, dopo la sosta natalizia non è mai facile riattaccare la spina, ci siamo riusciti, abbiamo sofferto, però, serve anche soffrire. Il Cagliari è un'ottima squadra, non merita questa classifica, ci ha impensierito e abbiamo vinto. Volevamo solo la vittoria, possiamo arrivare lontano, siamo un grandissimo gruppo, dobbiamo fare la strada su noi stessi. Sappiamo che mancano ancora 19 partite da qui alla fine, abbiamo ancora l'Europa League, quindi, la strada e lunga e dobbiamo continuare così". Inevitabile parlare dell'episodio del rigore e del fatto che Klose avrebbe confessato che per lui il penalty non c'era. "Io sono andato direttamente sulla palla e non ho sentito queste parole". LOTITO E LAMPARD - Sul fronte mercato, il presidente Lotito ha parlato di Frank Lampard: "Non dico nulla, ma solo che quello che cerchiamo, normalmente lo raggiungiamo. Ci vengono attribuiti tanti giocatori, noi siamo sempre presenti sul mercato e su chi riteniamo possa accrescere il potenziale della squadra. Le considerazioni della stampa sono solo chiacchiere da bar. Noi consideriamo preso un giocatore quando c'è un contratto sottoscritto e depositato in Lega". Leggi i commenti I commenti dei lettori 
LIMA - E' lo spagnolo Carlos Sainz il primo leader della Dakar 2013 nella categoria auto. Il madrileno (Buggy), al termine dei  163 chilometri della Lima-Pisco, con 13 Km di prova speciale, ha preceduto l'argentino Lucio Alvarez di 8 secondi e di 10" il francese Guerlain Chichèrit (SMG) ed il quatariano Nasser Al-Attiyah (Buggy).  Stèphane Peterhansel (Mini) è sesto a 34". Grande ritardo, invece, per lo statunitense Robby Gordon (Hummer) che ha un ritardo di 10'35". Tra le moto, vince la prima frazione Francisco "Chaleco" Lopez. Il cileno, in sella alla KTM,  distanzia di 5 secondi l'olandese Frans Verhoeven (Yamaha) e di 25" il connazionale Pablo Quintanilla (Honda). Quarto posto per l'altro cileno Patricio Cabrera (Kawasaki) a 55". Il francese Cyril Desprès (KTM), grande favorito della vigilia è quinto a 1'05". Seguono l'altro transalpino David Casteu (Yamaha) a 1'15"; quindi il portoghese Ruben Faria (Ktm) a 1'35". Primo degli italiani è Alessandro Botturi, undecimo. Il bresciano, in sella alla Husqvarna ha un ritardo di 2'25". Argomenti dakar 2013 Leggi i commenti I commenti dei lettori 
di ROMINA MARCECA Solo una famiglia di immigrati regolari ha chiesto assistenza al Comune fra le venti sgomberate dal palazzo di via Maqueda 239 ieri pomeriggio. La notte l'hanno trascorsa in hotel grazie ad una colletta da parte di alcuni residenti. Non appena sono arrivati polizia e vigili del fuoco c'è stato il fuggi fuggi ieri sera in strada. Il motivo: molte delle famiglie sgomberate sono abusive. Tranne pochi inquilini, numerosi non si sono fatti identificare dalle forze dell'ordine, perché, secondo quanto accertato dai tecnici della protezione civile comunale, molti erano abusivi. Le immagini / Lo sgombero di via Maqueda Le crepe più profonde sono state riscontrate nelle scale B e C dello stabile, che sono state sgomberate. Sono le  due ali più antiche dell'edificio. La parte che guarda via Maqueda, la  scala A, realizzata successivamente in cemento armato, necessita di  interventi di manutenzione, ma non è a rischio crolli. E i tecnici del Comune, che hanno lavorato fino alle 9 di questa mattina, hanno anche scoperto che il palazzo è un dedalo di appartamenti aggiunti nel tempo. "Una situazione mai vista in tanti anni di lavoro", dice il geometra della Protezione civile Gaetano Sagona. Il palazzo di via Maqueda, nel centro storico di Palermo,  è stato sgomberato dai vigili del fuoco, avvertiti dai residenti nel pomeriggio di ieri. I pompieri hanno  riscontrato lesioni alle strutture portanti. Le famiglie che hanno  lasciato gli appartamenti sono venti e tra queste molte sono di immigrati. Momenti di tensione durante lo  sgombero: diversi residenti non volevano lasciare le abitazioni.L'edificio è un moderno palazzo signorile di quattro piani, più alcuni magazzini al piano terra.  Gli abitanti durante i controlli dei vigili del fuoco e della Protezione civile comunale sono rimasti nella strada, chiusa per diverse ore al traffico. Lo scorso 18 dicembre, in via Bagolino, il crollo di due palazzine provocò quattro morti . Da allora in città si sono moltiplicate le segnalazioni ai vigili del fuoco da parte dei cittadini preoccupati per crepe e lesioni. 
TORINO - La macchina da cui è sceso il killer si è fermata proprio dietro la loro. Con un fucile a pallettoni ha fatto fuoco attraverso i finestrini. Cosimo Damiano Vasile, 48 anni, di Chivasso, è morto sfigurato da numerosi colpi al volto. La compagna, Caterina Traversi, 28 anni, è ferita ma non in gravi condizioni. Ha due proiettili nella scapola e già in serata è stata operata. È questo il bilancio di quello che sembra essere l'ultimo regolamento di conti all'interno della criminalità organizzata sotto la Mole. L'uomo, infatti, ha alle spalle numerosi precedenti penali e legami con le cosche mafiose. Teatro della sparatoria è via Zandonai, quartiere Barriera di Milano, dietro al negozio di elettronica Mediaworld. Erano le nove e mezza. La coppia era appena uscita da una pizzeria ed era ferma in auto in quella piccola via buia. Forse l'assassino li stava seguendo o forse era previsto un appuntamento che si è invece trasformato in un agguato mortale. Raccogliendo le forze e il sangue freddo la giovane donna, che era al volante, pur ferita è riuscita guidare l'auto, una Audi A1 nera, e a raggiungere il pronto soccorso dell'ospedale San Giovanni Bosco, che si trova a duecento metri dal luogo della sparatoria. In un disperato tentativo di salvare il compagno è entrata con la vettura nella cosiddetta "camera calda", ovvero lo spazio riservato alle ambulanze, e ha richiamato l'attenzione dei sanitari. Ma quando sono arrivati gli infermieri per Cosimo Vasile non c'era più niente da fare: era già morto. Le condizioni di Caterina Traversi non erano però preoccupanti ed è stata proprio la sua testimonianza a fornire agli investigatori, coordinati dal pm Fabiola D'Errico, i primi particolari sull'agguato. In pochi minuti, il cortile del pronto soccorso si è riempito di parenti della coppia, mentre gli agenti della Squadra mobile, guidati da Marco Martino, hanno indirizzato le indagini sulla pista che all'inizio è sembrata privilegiata, quella della criminalità organizzata, senza tralasciare tuttavia altri possibili moventi. La vittima ha alle sue spalle diversi precedenti penali per diversi reati, dalle rapine allo spaccio di droga. Nel 2011 era stato arrestato per una serie di estorsioni. Ma un'inchiesta di Trento lo lega anche alla 'ndrangheta. Fino a tarda sera, fino a quando la polizia scientifica non ha concluso la raccolta delle prove sulla vettura, il pronto soccorso è stato considerato "scena del crimine" e l'accoglienza di pazienti e di ambulanze è stata sospesa e dirottata verso altre strutture. 
ROMA - L'Epifania è giorno di festa, la Lazio esulta più che volentieri, sebbene in anticipo di qualche ora. I capitolini si mantengono al secondo posto in classifica dopo una partita strana, sofferta e indubbiamente carica di polemiche, per la decisione che la indirizza definitivamente sui binari biancocelesti. Si parta dalla fine, dunque. Minuto 39 della ripresa, contesa bloccata sull'1-1, Mauri imbuca per Klose che a tu per tu con Agazzi alza il lob: il pallone si spegne sulla parte superiore della rete, mentre l'uscita disperata del portiere rossoblù finisce per abbattere il tedesco. Orsato indica il dischetto e manda su tutte le furie il Cagliari, che chiude sconfitto (per la trasformazione di Candreva) e in 9 uomini. Al momento del contatto (ineccepibile) il pallone è in gioco, anche se non più a disposizione di Klose: alle pieghe del regolamento la risoluzione dell'enigma. RITMI ALTI - L'emergenza difensiva in casa isolana costringe Pulga e Lopez a una retroguardia inedita, a centrocampo Nainggolan si posiziona alle spalle di Ibarbo e Sau, col compito di inserirsi e di infastidire Ledesma. Petkovic preferisce Lulic a Candreva e il bosniaco al 12' guida la prima azione degna di nota del match: sgroppata di 50 metri sull'out mancino, tocco per Klose che di prima cerca Hernanes, anticipato al momento della conclusione dal limite. La sfera torna a Lulic, che ignora Mauri e va col pallonetto dai 18 metri: pallone alto. La contesa sale di colpi dopo il quarto d'ora. Al 17' Hernanes colpisce la traversa su punizione, un minuto più tardi una sfuriata di Ibarbo manda in tilt il reparto arretrato biancoceleste. Il cross rasoterra del colombiano è lucidissimo, quanto il tocco di prima intenzione di Sau per Nainggolan: sulla conclusione del belga piomba però un sontuoso Marchetti, che salva la porta in collaborazione con Dias. Il pressing isolano costringe la Lazio ad affrettare le giocate, Ledesma è l'uomo che ne risente maggiormente: il surrogato dell'argentino è Alvaro Gonzalez, che alla mezz'ora inventa in verticale per Mauri. Stop di petto e apertura per Lulic, diagonale mancino bloccato da Agazzi. SAU SCATENA I SUOI  - Orsato manda negli spogliatoi Pulga per proteste, dopo aver graziato dal giallo Dessena, Biava, Avelar e Conti. È il 38' quando si materializza la chance più grande della sfida. Hernanes sventaglia per Lulic, Klose intercetta la traiettoria del lancio, mettendo a terra un pallone impossibile: l'ex Bayern è lanciato, salta Agazzi ma al momento di concludere cerca la finezza sul palo lontano, per evitare il rientro di due difensori. Risultato ottenuto ma pallone che sfila a lato. La Lazio rischia grosso in chiusura di tempo: Dias si addormenta e si aggrappa a Sau lanciato verso la porta, provvidenziale il rientro di Radu, che "trasforma" il rosso in giallo, negando la chiara occasione da gol. Nessun cambio all'intervallo, al 5' i padroni di casa tornano a maledire i legni: Ekdal devia un angolo di Mauri, Biava non arriva in tuffo e il palo salva Agazzi. Lopez ci crede e inserisce Cossu per Dessena, al 17' il Cagliari passa. Sau riceve ai 18 metri, si porta il pallone sul destro e punisce un'uscita timida di Dias: diagonale perfetto, pallone nell'angolino, 0-1 e sesto centro stagionale per "Pattolino". REAZIONE VINCENTE  - Petkovic ridisegna i suoi col 3-4-3, lanciando Floccari e Candreva al fianco di Klose. Manovra perfetta al 28', con Mauri che serve Hernanes al limite dell'area: il brasiliano è troppo soft nell'assist per Candreva, Nainggolan arriva come un treno e chiude in corner. Il Cagliari perde colpi, al 34' Agazzi lo tiene vivo con una gran risposta sul tiro del solito Candreva, entrato alla grande in partita. Sugli sviluppi dell'angolo nasce l'1-1. Biava prolunga in torsione il corner da destra, sul palo lontano spunta Konko (spinto dal compagno Floccari) che tira fuori dal cilindro un esterno destro di controbalzo che vale il pari. È il preludio all'episodio che gira definitivamente una sfida che, nel primo tempo, aveva anche vissuto una sorta di remake della vicenda di Busto Arsizio di qualche giorno fa: l'Olimpico sommerge di fischi qualche ululato rifilato a Ibarbo, Orsato chiama a raccolta i capitani e predica calma, trovando riscontro in un secondo privo di intemperanze. Il finale del Cagliari è più in salita dello Zoncolan, complici le espulsioni ad Agazzi e Cossu: ne approfitta la Lazio, sempre più seconda in solitaria e pronta a incassare qualche regalo extra nella giornata di domani. Lazio-Cagliari 2-1 (0-0) Lazio (4-5-1): Marchetti 7; Konko 7, Biava 6.5, Dias 6 (29' st Ciani 6), Radu 5.5; Mauri 6, Hernanes 5.5, Ledesma 5.5 (29' st Floccari 6), Gonzalez 6 (18' st Candreva 6.5), Lulic 6; Klose 6. (Bizzarri, Carrizo, Cavanda, Diakitè, Scaloni, Brocchi, Cana, Kozak, Rozzi). All.: Petkovic Cagliari (4-1-2-1-2): Agazzi 6.5; Perico 5.5, Del Fabro 6, Rossettini 6, Avelar 5.5; Conti 6; Dessena 6 (11' st Cossu 5.5), Ekdal 6; Nainggolan 7; Ibarbo 7 (40' st Avramov sv), Sau 7 (30' st Nenè 5.5). All.: Pulga-Lopez Arbitro : Orsato di Schio Reti : 17' st Sau, 34' st Konko, 41' st rig. Candreva Ammoniti : Conti per proteste, Dessena e Dias per gioco falloso Espulsi : Agazzi per doppia ammonizione, Cossu e Pulga per proteste Recupero : 0 e 5' Leggi i commenti I commenti dei lettori 
ROMA - "Se il regolamento prevede che l'arbitro possa fischiare il rigore con il pallone ancora in campo, il Cagliari si attiene a tutto questo". Francesco Marroccu, direttore generale del Cagliari, non fa polemica al fischio finale del match con la Lazio, deciso da un rigore molto discusso dai giocatori rossoblù. "Rispettiamo la decisione, evidentemente saremo costretti a impegnarci di più per conquistare la salvezza". GLI ULULATI A IBARBO  - Il dg degli isolani, nel primo tempo, ha segnalato a Orsato alcuni ululati rivolti al colombiano Ibarbo. "Ho parlato con il quarto uomo e con l'arbitro, erano diventati troppo insistenti, mi sono limitato a questo. Sono episodi censurabili ma ritengo che in Serie A il livello dei direttori di gara sia tale da garantire il perfetto svolgimento di una partita di calcio. Non servono gesti eclatanti come successo a Busto Arsizio". La situazione di classifica del Cagliari si complica, Marroccu tiene i toni bassi. "I giocatori ora devono farsi una doccia e riordinare le idee, non siamo in silenzio per polemica ma evitare parole a caldo può tutelare le loro emozioni. Negli ultimi minuti ho invitato i giocatori alla calma e a pensare alla prossima partita, abbiamo un girone intero per ripartire". Leggi i commenti I commenti dei lettori 
Sarà tutto a tinte piemontesi l'esordio a Sanremo di Chiara Galiazzo, la giovane cantante padovana vincitrice dell'ultima edizione di X Factor e selezionata nella categoria “big” dell'edizione 2013 del festival della canzone italiana. I due brani inediti che verranno proposti a febbraio al Teatro Ariston, “L'esperienza dell'amore” e “Il Futuro che sarà”, scritti rispettivamente da Federico Zampaglione dei Tiromancino e da Francesco Bianconi dei Baustelle, saranno infatti registrati in uno studio a Moncalieri. E non solo. La Galiazzo, che fece scalpore quando comparve davanti alle telecamere del talent show con un inconsueto impermeabile a pois bianco e nero, ha preferito affidarsi alla stilista torinese Kristina Ti per le sue prossime apparizioni sul piccolo schermo. Senza contare un'altra presenza sabauda, quella di Luciana  Littizzetto, che accompagnerà Fabio Fazio nella conduzione del festival. Questa volta quindi niente cappotto “trovato nell'armadio della nonna”, come aveva confessato la cantante, ma uno stile più alla moda e sofisticato per cercare di sorprendere ancora. Esattamente come nella sesta ed ultima edizione di X Factor, dove Chiara è riuscita a trionfare dopo essere stata scartata ai provini del 2011 e a quelli di “Amici”, l'altro talent show condotto da Maria De Filippi, nel 2008. Due insuccessi che non hanno fatto perdere d'animo la neolaureata in economia all'università Cattolica di Milano, recentemente premiata con il Disco di Platino per l'ep “Due Respiri”, da cui è tratta l'omonima canzone scritta da Eros Ramazzotti, in vetta alle classifiche per diverse settimane. 
TRENTO - Ancora una tragedia della montagna in Val di Fiemme in Trentino. Una valanga ha travolto ed ucciso due esperti scialpinisti nella zona di Molina di Fiemme, non distante dall'Alpe del Cermis dove ieri sera hanno perso la vita ben sei turisti russi precipitati in un burrone mentre stavano percorrendo una pista da sci con la motoslitta. LE IMMAGINI Si tratta di due trentini che abitavano non distante, Claudio Ventura, di Carano, del Centro di addestramento alpino della polizia di Moena, e di Antonio Gianmoena, vigile del fuoco di Varena, entrambi intorno ai 40 anni. Erano partiti la mattina di ieri dal ponte delle Stue, dirigendosi nella valle omonima. I familiari avevano avuto loro notizie per l'ultima volta alle 11 della mattina. Stavano bene, nella neve, in una giornata di sole caldo, a Cima Becco. Il silenzio poi è calato. Alle 20 così sono scattate le ricerche. Si sono mossi trenta uomini del Soccorso alpino di Moena e della Val di Fiemme, con unità cinofile, con cani da valanga. Poco più di due ore dopo, alle 22.20, li hanno trovati in Val Cadino, sopra il lago della Busa. Li hanno individuati grazie all'Arva, lo strumento che appositamente chi va in montagna porta con sé per essere individuato quando non è visibile, come sotto una valanga. Proprio com'è accaduto stavolta. La massa di neve e il buio hanno però costretto i soccorritori a sospendere le operazioni di recupero delle salme. Lo faranno domani, alle prime luci dell'alba. Anche gli animi sono stanchi intanto, pure quelli dei soccorritori, primi ad amare la montagna e costretti invece in questi giorni a vederne il lato più tragico. Un'altra valanga si era abbattuta in Trentino nella mattina di ieri, non troppo distante, a Moena, sopra il rifugio Fuciade. Nelle vicinanze c'erano quattro scialpinisti altoatesini, che si erano appena tolti gli sci per percorrere a piedi il costone. Tutti salvi. Solo l'ultimo era stato sfiorato dalla massa di neve, procurandosi un trauma a una gamba. 
