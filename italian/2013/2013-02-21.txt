PLZEN (Repubblica Ceca) - Fuori dall'Europa. Ma Walter Mazzarri non si sente in colpa. "In questi tre anni e mezzo abbiamo ottenuto grazie alla nostra organizzazione dei risultati straordinari, perfino superiori al valore reale del Napoli. Partite come questa devono servirci anche per riflettere. Se rinunciamo ai nostri meccanismi collaudati e privilegiamo le iniziative personali non ci riesce nemmeno di fare gol. Ma la qualificazione l'avevamo compromessa già all'andata, non l'abbiamo persa stasera. Non sono arrabbiato per il ko con il Plzen, anche se speravo di fare di più", ha tirato le somme il tecnico azzurro, archiviando la qualificazione quasi come un passo falso fisiologico. "Nella scorsa stagione avevamo privilegiato la Champions, quest'anno abbiamo puntato sul campionato e abbiamo 14 punti in più in classifica". Più severa l'autocritica di Morgan De Sanctis, colpevole sulla prima rete subita dagli azzurri. "Bisognava far gol subito per mettere pressione al Viktoria, ma non ci siamo riusciti. Abbiamo disputato un buon primo tempo senza però trovare il vantaggio. Nella ripresa il nostro atteggiamento super offensivo ha consentito agli avversari di punirci in contropiede. E' difficile spiegare come è stato possibile perdere 3 a 0 all'andata, siamo stati sfortunati con tante occasioni non sfruttate. Oggi volevamo fare una prestazione importante, però non siamo riusciti a sbloccare il risultato e l'entusiasmo è venuto a mancare nel finale". Fine della corsa in Europa. Ma ora per il Napoli arrivano le sfide scudetto con Udinese e Juve. Leggi i commenti I commenti dei lettori 
Dopo aver detto arrivederci alla Coppa Italia, il Napoli saluta anche l'Europa League perdendo a Plzen per 2-0 e d'ora in poi dovrà concentrare tutte le proprie forze sul campionato, unico obiettivo rimasto per la squadra del presidente De Laurentiis. In Repubblica Ceca, gli uomini di Walter Mazzarri non sono riusciti a ribaltare lo 0-3 con cui il Viktoria Plzen una settimana fa si era imposto al San Paolo. E, anzi, dopo un approccio che in avvio era parso convincente, Maggio e compagni si sono gradualmente persi e al 6' della ripresa hanno subito la rete del vantaggio di Kovarik sulla quale non è stato esente da colpe De Sanctis, incapace di trattenere un tiro che non era parso irresistibile. Il Napoli, che era partito con il 4-3-3 e in avvio di ripresa ha cercato il tutto per tutto con gli innesti di Inler e Cavani che hanno trasformato il modulo in un ancor più offensivo 4-2-4, non è mai realmente riuscito a rendersi pericoloso dalle parti del portiere Kozacik. Al 29' contropiede della squadra di casa che si è involato quattro contro tre, palla al neo entrato Tecl che con una conclusione a girare ha infilato sul secondo palo l'immobile De Sanctis e ha chiuso la pratica per 2-0. 
PLZEN - Il Napoli abbandona l'Europa League nel peggiore dei modi, con un doppio ko che non lascia spazio a recriminazioni: dopo l'umiliante 0-3 del San Paolo, i partenopei cadono anche in Repubblica Ceca, per mano di un Viktoria Plzen che non è parso mai in difficoltà in questa gara di ritorno. La squadra di Vrba ha dimostrato di sapersi chiudere con ordine e ripartire in maniera mortifera, soprattutto nel secondo tempo, quando le reti di Kovarik e Tecl hanno reso ancor più amara una trasferta affrontata con parole bellicose ma poca convinzione. I cechi passano il turno con merito e ora attendono il Fenerbahçe, per un ottavo di finale che sembra alla loro portata. TRE PUNTE PER PROVARCI - Mazzarri presenta un inedito tridente Pandev-Calaiò-Insigne ma solo quest'ultimo, almeno nel primo tempo, riuscirà ad impensierire il portiere Kozacik in un paio di circostanze. I partenopei, però, appaiono molto sbilanciati e soffrono, soprattutto sulla corsia sinistra, gli inserimenti dei centrocampisti di casa, rischiando di capitolare in più di una circostanza sui pallone scaricati dal fondo per il centravanti Bakos (clamoroso il suo errore sottoporta al 28'). Il Napoli soffre e non mostra la cattiveria agonistica di una squadra che davvero crede nella rimonta: se ne accorge Mazzarri che, all'intervallo, ridisegna la squadra con l'inserimento di Cavani al posto di Donadel, passando al 4-2-4. LA DISFATTA NELLA RIPRESA - Gli accorgimenti tattici del tecnico di San Vincenzo, che inserisce anche Inler al posto dell'ammonito Behrami, si rivelano presto inutili. Al 6' della ripresa, infatti, Kovarik raccoglie il pallone spiovente di Rajtoral e lo calcia a rete con potenza, De Sanctis respinge ma si lascia sfuggire la sfera, che rimbalza beffarda oltre la linea bianca. La partita, di fatto, finisce qui ma il Viktoria la onora fino al termine, bucando ancora De Sanctis, stavolta incolpevole, in contropiede con Tecl e colpendo addirittura una traversa con Reznik. Cavani prova a fare un golletto per migliorare il suo bottino europeo, anche Insigne e Calaiò cercano il gol della bandiera, ma il risultato non cambierà più. Per il Napoli, la serata finisce con le scuse ai numerosi tifosi azzurri accorsi a Plzen, sotto una fitta nevicata, sperando di assistere ad un'impresa da raccontare ai nipotini ma inesorabilmente delusi dalla prova deludente della squadra di Mazzarri. VIKTORIA PLZEN-NAPOLI 2-0 (0-0) VIKTORIA PLZEN (4-2-3-1): Kozacik; Reznik, Cisovsky, Prochazka, Limbersky; Horvath, Darida; Rajtoral (37' st Fillo), Kolar (44' st Stipek), Kovarik; Bakos (12' st Tecl). (33 Pavlik, 2 Hejda, 7 Zeman, 12 Duris). All. Vrba NAPOLI (4-3-3): De Sanctis; Maggio, Gamberini (20' st Cannavaro), Rolando, Zuniga; Dzemaili, Donadel (1' st Inler), Behrami (1' st Cavani); Pandev, Calaio', Insigne. (22 Rosati, 14 Campagnaro, 13 El Kaddouri, 16 Mesto). All. Mazzarri ARBITRO : Kassai (Ung) RETI : nel st 5' Kovarik, 28' Tecl RECUPERO : 0' e 2' ANGOLI : 3-3 AMMONITI : Limbersky, Berhami, Donadel, Gamberini, Bakos, Cavani e Darida per gioco scorretto SPETTATORI : 12 mila Leggi i commenti I commenti dei lettori 

TEL AVIV - Siena resiste 15' a Tel-Aviv e poi s'inchina (92-61) al Maccabi cedendo al Barcellona (vittorioso in Turchia sul Fenerbahce di Pianigiani 99-66) la vetta solitaria del girone F della Top 16 di Eurolega. Alla fine per i campioni d'Italia gli unici a salvarsi sono stati Kangur e Brown (13 punti a testa). Ma poco ha potuto la Mens Sana contro una squadra che ha chiuso con ben 5 uomini in doppia cifra in cui hanno brillato soprattutto Smith e Ohayon, autori di 19 punti ciascuno. HICKMAN E SMITH SEGNANO LO STRAPPO DECISIVO - Sorretta da Kangur (10 punti nel primo quarto), la Montepaschi ha tenuto botta fino al 15' (27-26) poi però sono saliti sugli scudi Hickman e Smith che con 12 punti in due hanno consentito alla formazione israeliana di mettere a segno lo strappo decisivo (parziale di 14-3 in 3') che ha fatto precipitare Siena sotto 46-34 all'intervallo e poi addirittura a -21 al 28'. Grazie a Eze Siena ha avuto un sussulto d'orgoglio risalendo fino al 69-57 al 31' poi, però, con 4 punti di fila di Pnini (15 punti alla fine) il Maccabi si è riportato a debita distanza e, approfittando del crollo psicologico dei toscani, si è tolto anche la soddisfazione di chiudere toccando il massimo vantaggio di 31 punti a fil di sirena. Siena tornerà in campo la prossima settimana, ospitando il Fenerbahce dell'ex Pianigiani. Classifica : Barcellona 14 punti; Montepaschi Siena 12; Khimki, Caja Laboral, Olympiacos 8; Maccabi Electra 6; Fenerbahce 4; Besiktas 0. Leggi i commenti I commenti dei lettori 
