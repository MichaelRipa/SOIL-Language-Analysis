LA VALLETTA - La guerra di Mario si consuma nella notte maltese con la seconda doppietta in azzurro, meno suggestiva di quella con cui stese la Germania, ma fondamentale per portare l'Italia al prossimo Mondiale. Balotelli batte Malta 2-0, nella solita partita sofferta degli azzurri (come all'andata, stesso risultato), meno brillanti rispetto alla partita col Brasile, finiti nella trappola tutta italiana congegnata da Ghedin. E la squadra maltese ancora una volta si dispera, perché l'impresa poteva concretarsi nel primo tempo, quando Mifsud, l'eroe nazionale, ha sbagliato un rigore tirandolo addosso a Buffon e poi ha colpito una traversa da posizione impossibile. Fischi, ululati, cori offensivi. Balotelli è stato bersagliato dal primo minuto, ma ha risposto alla sua maniera. Ha sbloccato subito trasformando il rigore (15 centri su 15 in carriera, adesso) procurato da El Shaarawy, atterrato in modo pacchiano da Dimech. Ha raddoppiato prima del tè, con un tocco di precisione su cross di De Sciglio (positiva la sua prova). In mezzo, c'è stata una frazione horror della squadra di Prandelli, schierata con Giaccherini a sostegno delle due punte rossonere nel 4-3-1-2, ma incapace di trovare idee e ossigeno fra le maglie rosse di  un'avversaria blindata,  abile a difendersi nel 4-4-1-1, con due esterni bravi a ripiegare in copertura sulla terza linea, dieci uomini dietro la linea della palla, il solo Mifsud, stella locale con trascorsi in Bundesliga, lasciato libero di colpire. Un po' generoso il rigore concesso a Schembri per fallo di Buffon in uscita: lo stesso portiere azzurro ha neutralizzato, restando fermo, la botta centrale del centravanti di casa (15'). Che poi, dopo un dribbling a Bonucci, ha colpito la traversa da distanza quasi impossibile (19'). L'Italia? Due sortite di Montolivo, fuori bersaglio, e una punizione alta sempre di Mario, tutto qui. La ripresa, che prometteva scintille, s'è spenta dopo un quarto d'ora, il tempo di registrare un'occasione per parte. Il destro di Muscat è uscito di poco, la zampata di Giaccherini anche di meno. Poi, Malta è rimasta nel suo bunker, a contenere i danni, e l'Italia ha preferito amministrare. Balotelli ha tenuto i nervi saldi, ha reagito poco, è uscito fra gli applausi, alla fine, dopo aver sopportato insulti ("figlio di p...") e buu. A stare sulle sue spalle, il Brasile sembra più vicino. MALTA-ITALIA 0-2 (0-2) Malta (4-4-1-1): Haber; Camilleri, Dimech, Caruana, A. Muscat; Herrera, Sciberras, Briffa, Failla (37' st Cohen); Schembri, Mifsud (43' st Vella). In panchina: Hogg, Borg, Camilleri, Agius, P. Fenech, R. Fenech, R. Muscat. Allenatore: Ghedin. Italia (4-3-1-2): Buffon; Abate, Barzagli, Bonucci, De Sciglio; Montolivo, Pirlo, Marchisio; Giaccherini (16' st Candreva); Balotelli (41' st Gilardino), El Shaarawy (31' st Cerci). In panchina: Sirigu, De Sanctis, Astori, Maggio, Ranocchia, Diamanti, Florenzi, Poli, Giovinco. Allenatore: Prandelli Arbitro : Gozubuyuk (Olanda) Reti : 8' pt Balotelli (rig), 45' pt Balotelli Note : Serata ventosa, terreno in buone condizioni. Al 16' pt Buffon respinge il rigore calciato da Mifsud. Ammoniti: Buffon. Angoli: 7-2 per l'Italia. Recupero: 1'; 2'. Spettatori: 17.000 circa. Argomenti mondiali brasile 2014 nazionale italia mario balotelli Leggi i commenti I commenti dei lettori 
LA VALLETTA - "Ci siamo concessi qualche brivido". Gigi Buffon scherza sui 5' di sbandamento nel primo tempo degli azzurri che per poco non hanno portato al pareggio di Malta, sventato solo dal portierone azzurro, che ha respinto un rigore di Mifsud e dalla traversa. "Oggi c'erano condizioni un po' difficili, tirava vento, il campo era umido. E se affronti certe partite, non di cartello, non al massimo della concentrazione, possono arrivare delle difficoltà", spiega poi, tornando serio, il n. 1 della Juve. Buffon ha toccato quota 126 presenze in nazionale arrivando a -10 da Cannavaro. "Il record? Bisogna meritarselo, mi auguro che il percorso naturale sia quello e, se riesco a mantenermi attento anche fisicamente, mi auguro di fare anche qualcosa in più. Ma io dico sempre che passati i 30 si diventa come i cani: ogni anno vale per sette...". Sul fatto che Prandelli abbia puntato sui blocchi Juve e Milan il portiere azzurro è lapidario: "In questo momento è una scelta obbligata, giusta e logica". MONTOLIVO RINGRAZIA BALOTELLI - Riccardo Montolivo, dal canto suo, ringrazia Balotelli. "Per fortuna c'è Mario che ha risolto la partita... Abbiamo fatto fatica ad esprimerci questa sera. Sono contento per Balotelli. E' arrivato ad avere piena consapevolezza dei suoi mezzi e riesce anche a controllarsi di più, anche se a certi trattamenti dovrà abituarsi. Inoltre gioca a tutto campo, dal punto di vista del sacrificio e del gioco di squadra è eccezionale, l'abbiamo visto oggi e anche con il Brasile". Un plauso anche all'altro compagno di reparto, El Shaarawy. "Sta facendo una grandissima stagione, era chiaro che non poteva continuare con i ritmi che aveva tenuto fino a Natale. Come è normale, anche se spero che non succeda, che anche Balotelli prima o poi si fermi... Anche Stephan è un giocatore che si sacrifica molto. Nel Milan giocano con il 4-3-3, ma credo che entrambi possano giocare come coppia d'attacco e poi è importante per una Nazionale come la nostra interpretare più moduli". Danimarca-Bulgaria è finita in parità, un bene per l'Italia. "Era il risultato che auspicavamo, va benissimo il pareggio, ma adesso pensiamo alla sfida con la Repubblica Ceca che sarà difficile". DE SCIGLIO, ALTRA PROVA DA RICORDARE - De Sciglio si gode un'altra bella serata, dopo l'esordio con il Brasile. Stavolta ha messo lo zampino sullo 0-2 "Cerco sempre di fare quello che so fare, di giocare in modo semplice. Poi quando prendo confidenza provo a cercare anche di fare le cose più difficili e sono contento per l'assist per il gol del 2-0 che ci ha permesso di chiudere la partita". Il terzino rossonero si aspettava una gara così. "Malta è una squadra che si chiude e che è riuscita a metterci in difficoltà. Ma lo sapevamo. Io credo che complessivamente possiamo ritenerci soddisfatti della nostra prova". C'è chi in lui vede il nuovo Maldini. "Il paragone è bellissimo, quello che ha fatto Maldini è qualcosa di incredibile, spero di fare magari solo la metà di quello che ha fatto lui", conclude De Sciglio. L'ADDIO DI DE SANCTIS - Nella serata di gioia c'è comunque una nota stonata, quella di Morgan De Sanctis che, nel giorno del 36° compleanno annuncia il ritiro dall'azzurro: "Ieri sera ho parlato con Gigi, mi ha detto che ha intenzione giocare per altri 10 anni, quindi non ho visto più possibilità...", prova a scherzare. Poi torna serio e sottolinea. "Alla mia età sportiva si fanno riflessioni a 360 gradi, ed è bene dare spazio al nuovo che avanza. La scelta di lasciare questo gruppo non è facile. Ha valori tecnici ed umani importanti". De Sanctis dice di lasciare il posto in buona mani: "Ci sono Sirigu, Marchetti ed un gruppo di portieri fortissimo che dovrà aspettare qualche anno. Possiamo dormire tranquilli". Argomenti nazionale italia gianluigi buffon morgan de sanctis riccardo montolivo Leggi i commenti I commenti dei lettori 
È già finita l'avventura dei baby calciatori liguri impegnati in Sardegna nel Trofeo delle Regioni. Tutte eliminate, infatti, le nostre Rappresentatiive e le sfide incrociate di oggi con la Calabria, per altro ininfluenti ai fini della classifica, si sono chiuse con una sconfitta (Juniores) e due pareggi (Allievi e Giovanissimi). Gli Juniores di Gino Andreani sono stati battuti con il minimo scarto (0-1) dalla Calabria che addirittura può ora ambire al primo posto nel girone e alla qualificazione. Questa la formazione schierata da Andreani (4-4-2): Benedini - Cuman, Corti, Negro (21' st Tornatore), Gagliardo - Petralia (10' st Guardone), Meneghetti, Arena (15' pt Mangione), Maralino - Balestrero, Canu. Gli Allievi hanno pareggiato per 1 a 1. Il gol della Liguria è stato segnato da Damonte al 25' del primo tempo, pareggio calabrese ad una manciata di minuti dal novantesimo. Questa la formazione schierata da Lanna: Geraci, Asconio, Bruzzone; Carrus, Damonte, Falzone (18' st Denaro); Guerra, Nacci, Porqueddu (29' st Meo), Righetti (29' st Della Cella), Simari. Pirotecnico pareggio per 4 a 4 per i Giovanissimi allenati da Tonelli che hanno dato una dimostrazione di carattere, riuscendo a riacciuffare il risultato al quarto dei cinque minuti di recupero con Leonardo. Di Casagrande, Bruzzone e Boracchi gli altri gol della squadra ligure. Questa la formazione schierata da Tonelli: Vinciguerra, Ambrosini, Battaglia, Boracchi (28'st Gentile), Casagrande, Fazzini, Rignanese (39'pt Di Moise), Gueribi (39'pt Bruzzone), Leonardo (44'pt Malafronte), Martelli (26'pt Fattori), Susini. Argomenti liguria calcio 
Il Comune ridisegna la viabilità a Chiaia. Ecco la nota diffusa da Palazzo San Giacomo con tutte le notizie utili: a partire da venerdì 29 marzo saranno attuate modifiche alla viabilità di  via Francesco Caracciolo e viale Anton Dohrn. A seguito del  cedimento di un'ala del palazzo situato al civico 72 della  Riviera di  Chiaia, ad angolo con via Arco Mirelli, è stato necessario modificare  con urgenza il normale dispositivo di circolazione, che prevedeva l'utilizzo a doppio senso di tale strada. Allo  scopo di migliorare la circolazione veicolare, evitando intersezioni e ritardi con conseguenti fenomeni di code e congestione, anche in vista delle festività pasquali e dell'evento "America's Cup World  Series", che per il secondo anno consecutivo si svolgerà a Napoli, da  venerdì 29 marzo saranno apportate le seguenti  modifiche: Sarà riaperto al transito veicolare  viale Anton Dohrn con l'istituzione del doppio senso di  circolazione; sullo stesso viale Dohrn sarà istituito: il limite massimo  di velocità 30 Km/h; il divieto di sosta permanente con rimozione coatta  ambo i lati nel tratto tra piazza della Repubblica e altezza ingresso  Circolo del Tennis; n. 6 posti per diversamente abili nel tratto fronte  il Circolo del Tennis direzione piazza Vittoria in posizione  parallelamente al marciapiede, in prosieguo al cantiere della Linea 6 della Metropolitana di Napoli; un'area di sosta per i taxi parallela  al marciapiede lato villa Comunale; la modifica della sosta  regolamentata a pagamento senza custodia (cosiddette "strisce blu")  dalla posizione a pettine a quella parallela al  marciapiede. Via Francesco Caracciolo sarà  chiusa al transito veicolare nel tratto tra viale Dohrn e piazza della  Repubblica; sarà invertito il transito veicolare nei tratti di  via Sannazaro/via Mergellina e di via Sannazaro/ piazza della  Repubblica e, pertanto, la circolazione veicolare sarà consentita: nel primo tratto, da via Sannazaro a via Mergellina, nel secondo tratto da  via Sannazaro a piazza della Repubblica; sarà istituito il limite  massimo di velocità a 30 Km/h. In viale  Antonio Gramsci sarà invertito l'attuale senso unico di circolazione e,  pertanto, i veicoli potranno circolare  da piazza della Repubblica a  piazza Sannazaro con il limite massimo di velocità a 30  Km/h. In via Tommaso Campanella sarà invertito  l'attuale senso unico di circolazione e, pertanto, i veicoli potranno  circolare da via Francesco Caracciolo a viale  Gramsci. In via Francesco Galiani sarà invertito  l'attuale senso unico di circolazione e, pertanto, i veicoli potranno  circolare da via Francesco Caracciolo a viale  Gramsci. In via Giambattista Pergolesi saranno  invertiti gli attuali sensi di  marcia, pertanto, I veicoli  potranno circolare da via Francesco Caracciolo a viale Antonio Gramsci e  da Largo Torretta a viale Antonio Gramsci. In  via Mergellina sarà sospesa la corsia preferenziale destinata ai mezzi di trasporto pubblico e, pertanto, tutti i veicoli potranno circolare a  doppio senso di circolazione. In piazza Jacopo Sannazaro saranno istituite alcune isole di traffico a  separazione dei sensi di marcia alla confluenza con viale Antonio  Gramsci, via Sannazaro e via Mergellina; una corsia di marcia per la  svolta a sinistra da viale Gramsci in direzione via Sannazaro; sarà  riaperta la corsia di collegamento di via Mergellina con via Sannazaro,  con la conseguente rimozione delle fioriere e la revoca delle aree di  sosta regolamentata a tariffa oraria senza custodia (cosiddette "strisce  blu") e di quella dei motorini. In via  Jacopo Sannazaro sarà invertito l'attuale senso di marcia dei veicoli e pertanto si potrà circolare da piazza Sannazaro a via  Francesco Caracciolo. In via Giordano  Bruno sarà sospesa la corsia preferenziale, con conseguente  istituzione del doppio senso di circolazione per tutti i veicoli. 
LA VALLETTA - Cesare Prandelli incassa tre punti preziosi sulla strada verso Brasile 2014 ma non può dirsi soddisfatto della prova degli azzurri a Malta, dove alla Nazionale manca la giusta cattiveria. Il ct elogia Buffon e Balotelli, protagonisti della serata, ma non può non sottolineare le pecche della sua squadra: "Non abbiamo messo in campo la giusta intensità in fase conclusiva - dichiara a caldo il tecnico di Orzinuovi - ma era importante vincere e l'abbiamo fatto. Balotelli ha mantenuto un giusto equilibrio, Buffon ha compiuto un intervento da vero capitano". "TROPPO LENTI" - "Sapevamo di non trovare spazi, siamo stati troppo lenti nella costruzione e quindi siamo andati in difficoltà, pur mantenendo il possesso palla per tutta la partita - è il pensiero di Prandelli - c'è mancata un po' di intensità in fase conclusiva. C'era troppa distanza tra difensori e centrocampisti e il vento condiziona i passaggi a distanza. Era importante vincere, abbiamo fatto bene alcune cose, meno altre. Cosa portiamo a casa da queste ultime due partite? L'ottima prestazione con il Brasile e questi tre punti. Sappiamo che, quando ci sono squadre organizzate e aggressive, dobbiamo essere più veloci nella manovra". "BUFFON CAPITANO VERO" - Le prime pagine sono tutte per Mario Balotelli, autore della doppietta decisiva e martoriato dagli interventi fallosi dei maltesi, e Gigi Buffon che, parando il rigore di Mifsud nel primo tempo, ha facilitato di molto le cose agli azzurri: "La parata di Buffon è arrivata nel momento particolare, da capitano - riconosce Prandelli - Balotelli si deve abituare a certi atteggiamenti degli avversari, cercheranno di provocarlo e dovrà essere bravo lui a mantenere l'equilibrio, come stasera". Argomenti nazionale italia cesare prandelli Leggi i commenti I commenti dei lettori 
