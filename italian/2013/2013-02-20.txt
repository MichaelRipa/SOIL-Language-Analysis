MILANO - "E' la vittoria dei ragazzi e della società". Massimiliano Allegri fa il modesto dopo il capolavoro con il Milan. E piuttosto che prendersi i meriti loda gli altri: " Merito dei ragazzi che hanno disputto una partita eccezionale e della società che ha avuto la forza e il coraggio all'inizio di tenermi e non esonerarmi, ricostruendo su questi giocatori e inserendo un elemento importante come Balotelli". BRAVI IN DIFESA E NELLE RIPARTENZE - Il tecnico rossonero racconta così la gara: " Siamo stati bravi nella fase difensiva e nelle ripartenze. Bravi a intercettare le loro traiettorie di passaggio, perché il loro possesso palla dopo un po' ti sfinisce. Nel primo tempo potevamo addirittura sfruttare meglio alcune situazioni e forse potevamo cercare il 3-0 nel finale in una situazione in cui eravamo in tre contro Puyol. La vittoria è meritata. Pazzini? Ha giocato una partita importante. L'ho scelto perché Piquet e Puyol soffrono molto le palle alte e poi perché è bravo a cercare la profondità. Tanto sacrificio comunque l'abbiamo ottenuto da parte di tutti. Se non lo fai contro il Barcellona è difficile fare risultato". ROURA DICE CHE PASSERANNO? NON SAREI COSI' SICURO - Roura si è detto sicuro di passare malgrado il doppio svantaggio. Allegri sorride: " Di sicuro nel calcio non c'è mai nulla... Se ci faranno tre gol a zero gli diremo bravi e andremo a casa, altrimenti andremo avanti noi... Di sicuro nessuno si aspettava di andare al Camp Nou in vantaggio di due reti.... La terza che non abbiamo segnato oggi cercheremo di farla lì... Di certo a Barcellona servirà una partita migliore di questa, specialmente in fase offensiva" IN CRESCITA SOTTO TUTTI GLI ASPETTI - Il segreto della prestazione dei rossoneri per Allegri è presto spiegato: "Stiamo migliorando come lavoro d' assieme e come condizione fisica. Siamo anche riusciti a tenere bene palla nel finale, nonostante qualche leggerezza. Il derby? Sarà un altro bel test in tal senso. Dovremo metterci alle spalle questa grandissima serata ma contro l'Inter ci giocheremo il 3° posto, che possiamo mantenere solo facendo risultati". MUNTARI. IL MIO GOL PIU' IMPORTANTE - Sulley Muntari è al settimo cielo per un gol che per potrebbe avere una valenza fondamentale: " E' di sicuro, il gol più importante che ho segnato in carriera", dice. " E' una vittoria molto importante. Sappiamo che a Barcellona non sarà facile, ma possiamo farcela''. Muntari ha dato atto ad Allegri di aver organizzato al meglio la squadra, ma ha sottolineato che i giocatori sono stati ''disciplinati in campo, bloccando il gioco del Barca. Messi? Lui è molto rapido ma oggi non c'era spazio, eravamo sempre in tanti su ogni pallone". AMBROSINI: NON ABBIAMO CONCESSO NULLA - Massimo Ambrosini loda la concentrazione della squadra: " Abbiamo fatto una partita molto attenta, quella che dovevamo fare, senza concedere praticamente nulla. E' un'impresa, ma è solo il primo tempo della sfida con il Barcellona: ora dobbiamo andare in Spagna, certo con più possibilità di passare il turno. Attenzione a pensare di aver fatto qualcosa di definitivo, sarebbe un errore madornale". MONTOLIVO: A BARCELLONA SARA' BATTAGLIA - Riccardo Montolivo, uno dei migliori, è dello stesso avviso del compagno di reparto: "Oggi abbiamo chiuso tutti gli spazi e siamo ripartiti per renderci pericolosi. Il primo tempo è andato molto bene, ora ci aspetta la battaglia di Barcellona. E' un risultato inaspettato perché affrontavamo la squadra più forte al mondo. Al ritorno dovremo ripetere la partita odierna. Una bella serata, da dedicare a tutto l'ambiente e al presidente. Ora affronteremo il derby con più entusiasmo, anche se è un lungo periodo che stiamo giocando un bel calcio. Siamo diventati una squadra vera dalla partita contro la Juve in poi, un match che ci ha dato molta fiducia e ci ha fatto credere che potevamo rientrare tra le prime in campionato". ABBIATI APPLAUDE GLI ATTACCANTI - Abbiati, infine, dà una spiegazione in più al successo rossonero: " Sono stati bravi soprattutto Pazzini, El Shaarawy e Boateng a ripartire e coprire in fase difensiva", dice. Ma non è che il Barcellona è stato presuntuoso? ''Assolutamente no, i catalani ci rispettano e lo hanno dimostrato nel corso di questi anni'', è la risposta del milanista. Leggi i commenti I commenti dei lettori 
Due vittime nell'incendio che si è sviluppato in serata nel campo nomadi di Giugliano, in via Santa Caterina da Siena. Stando alle prime informazioni, si tratterebbe di due immigrati che si trovavano all'interno di una baracca. E' scattata l'indagine sul rogo, per capire se si tratti di un corto circuito o se ci siano altre cause. Sono tre le baracche distrutte dalle fiamme. Sul posto sono intervenuti carabinieri e vigili del fuoco. Sono entrambi dell'Est Europa le due persone che hanno perso la vita nell'incendio. I carabinieri ritengono che le fiamme siano scoppiate per cause accidentali. L'ipotesi ritenuta più probabile è che sia stato acceso un fuoco per riscaldare una baracca che si è poi propagato al resto della struttura. Nella zona, in mezzo a cumuli di immondizia, vi sono alcune baracche di fortuna, realizzate con lamiere e altro materiale di risulta, nel quale si rifugiano persone senza casa, soprattutto extracomunitari e immigrati dall' Est Europa. Le baracche si trovano nei pressi di un cavalcavia alla periferia della città. I cadaveri sono stati trovati dai vigili del fuoco intervenuti per spegnere le fiamme. Le immagini di una telecamera installata nelle scorse settimane proprio per contrastare lo sversamento illecito dei rifiuti potrebbero dare una svolta alle indagini sulla morte dei due immigrati morti carbonizzati. I carabinieri stanno verificando se le fiamme che hanno divorato la baracca siano state appiccate da qualcuno che ha incendiato uno dei cumuli di rifiuti oppure il fuoco si sia propagato da una stufetta che i due stranieri avevano all'interno della baracca per cercare di proteggersi dal freddo. Quest'ultima, al momento, appare l'ipotesi più probabile. La zona dove è avvenuto il fatto è alla periferia della città, quasi ai confini con Aversa, un'area dove sono sversati rifiuti di ogni genere e che più volte sono stati dati alle fiamme. 
NASCOSTO vicino a un cassonetto dei rifiuti all'esterno di un liceo, aspetta che passino le alunne per molestarle. In una mano ha un bicchiere di carta, al collo è appeso un cartello con la scritta: "Ho fame". Molesta due minorenni - quattordicenni - che lo denunciano e lo fanno arrestare. Ma il molestatore stesso è un minorenne. Ha sedici anni, è un ragazzo rom senza fissa dimora che ora è stato trasferito al centro di Prima accoglienza dei Colli Aminei. Il ragazzo è stato denunciato da alcune alunne del liceo "Giovan Battista Vico" di via Salvator Rosa, che hanno spiegato alla polizia diretta dal vice questore Raffaele Pelliccia di quel percorso obbligato lungo l'uscita secondaria dell'istituto. Secondo quanto raccontato dalle vittime, il ragazzo le bloccava lungo il vialetto mostrando loro i genitali oppure le palpeggiava. Gli agenti hanno quindi eseguito alcuni servizi di controllo e hanno bloccato il rom che, alla loro vista, ha tentato la fuga ma è stato bloccato. 
ISTANBUL - "L'arrivo di due campioni non basta per renderci i favoriti". Fatih Terim, alla vigilia, aveva parlato chiaro: vietato sottovalutare lo Schalke 04. Il campo gli ha dato ragione: più talento per il Galatasaray, più organizzazione tattica per i tedeschi, bravi nel non abbandonare emotivamente il match dopo il prematuro svantaggio ed efficacissimi in ripartenza, nonostante la pessima serata vissuta da Klaas Jan Huntelaar. VANTAGGIO TURCO  - "L'imperatore" schiera dal primo minuto sia Drogba che Sneijder: l'ivoriano affianca Yilmaz, l'ex interista parte da sinistra nel 4-4-2 ma è il regista dei suoi, pronto ad accentrarsi per lasciare spazio sull'out mancino alle discese di Riera. Tedeschi arrembanti già al primo giro d'orologio: gran destro di Jones, Muslera risponde presente. Al 12' esplode l'Ali Sami Yen, la firma è quella del solito Yilmaz: controllo a seguire in corsa sull'assist di Selcuk Inan, sombrero ai danni di Höwedes e sassata dal cuore dell'area, nulla da fare per Hildebrand. I turchi rischiano grosso al quarto d'ora: Höwedes cerca di farsi perdonare girando di testa sugli sviluppi di un angolo, Huntelaar da mezzo metro non riesce a ribadire in rete. LA FORZA DEL CONTROPIEDE  - Sneijder e Drogba, appena arrivati, riescono a combinare di puro talento: imbucata dell'olandese per l'ex Chelsea al minuto 18, diagonale sinistro, Hildebrand respinge, Altintop va in tap-in a colpo sicuro ma la traversa gli nega il 2-0. Al 38' Drogba scatena la corsa di Yilmaz, il sinistro del bomber è messo in angolo da Hildebrand. In chiusura di frazione i turchi si scoprono troppo e finiscono per subire il gol pari. Nounkeu regala palla in disimpegno, Huntelaar scatena la velocità di Farfan e Jones va a chiudere il 2 contro 1, insaccando con il destro l'assist del peruviano. All'intervallo Terim, che a tratti aveva cambiato l'assetto tattico in un 4-2-3-1, inserisce Amrabat, lasciando negli spogliatoi Sneijder. Brivido Schalke in avvio di ripresa: sinistro di Farfan, Sarioglu salva in chiusura disperata. SPRECANO I BOMBER - Al 65' Drogba fa e disfa: l'ivoriano ruba palla a Höwedes e lancia Yilmaz a tu per tu con Hildebrand, ignorando il fuorigioco del compagno di reparto e sprecando una ghiottissima occasione per raddoppiare. Lo imita, suo malgrado, Huntelaar: Draxler al cross per il Cacciatore, destro al volo da posizione favorevole, pallone in curva. L'errore costa caro all'ex milanista, che si accomoda in panchina: dentro Pukki per i 15' finali. La partita si infiamma, Yilmaz raccoglie una sponda aerea di Drogba e incrocia da destra, fuori di un soffio. La risposta è affidata a Draxler: conclusione da fuori, Muslera lascia sfilare sul fondo. Finisce 1-1, un risultato che fa decisamente più comodo allo Schalke: Terim aveva avvisato i suoi, ora dovrà centrare l'impresa a Gelsenkirchen. Galatasaray-Schalke 1-1 (1-1) Galatasaray (4-4-2): Muslera; Sarioglu (39' st Bulut), Kaya, Nounkeu, Riera; Altintop (21' st Eboué), Inan, Melo, Sneijder (1' st Amrabat); Drogba, Burak Yilmaz. (Iscan, Balta, Eboué, Kurtulus, Colak). All.: Terim Schalke 04 (4-2-3-1): Hildebrand; Höger, Höwedes, Matip, Kolasinac; Jones, Neustädter; Farfan, Draxler (39' st Barnetta), Bastos; Huntelaar. (Fährmann, Metzelder, Fuchs, Meyer, Obasi, Pukki). All.: Keller Arbitro : Collum (SCO) Reti : 12' pt Yilmaz, 45' pt Jones Ammoniti : Muslera, Nounkeu, Inan, Amrabat, Kolasinac, Höger e Jones Leggi i commenti I commenti dei lettori 
Ha fatto un passo avanti oggi, con la presentazione, il progetto di riqualificazione che il Comune di Venezia, assieme all'autorità portuale e ad altri attori, intende mettere in atto per un'area di 44mila metri quadri a ridosso del terminal croceristico della città. "Abbiamo definito tutti gli aspetti procedurali e ora la realizzazione del nuovo garage multipiano può partire. Un importante progetto di riqualificazione che trasformerà quest'area in uno spazio urbano fruibile sia dai cittadini sia dagli utenti del porto per quella che sarà una nuova porta di accesso a Venezia", ha spiegato il sindaco Giorgio Orsoni presentando a Cà Farsetti, sede del municipio, il progetto del cosiddetto "garage multipiano", nella zona nota come "ex locomotive" in area demaniale marittima. Si tratta di un'opera da tempo attesa e che sarà realizzata, grazie all'intesa tra Comune di Venezia e Autorità portuale, proprietaria dei terreni, in project financing. Il progetto di APV Investimenti, una società dell'Autorità Portuale di Venezia, è stato realizzato dal team dell'architetto Mauro Galantino, con un concorso internazionale, ed è ora pronto per essere affidato ad un investitore privato che gestirà tutti i servizi ricettivi e commerciali. Nell'area di 44mila metri quadrati, a ridosso del terminal crocieristico, sono previsti un grande garage multipiano a servizio del porto (1099 posti auto) e della città (1248 posti gestiti da Avm) e aree per il tempo libero e la cultura, comprendenti uffici, negozi, un auditorium, un ristorante, un albergo e una grande piazza. Nelle intenzioni del sindaco questa ampia zona, grande all'incirca come piazza San Marco, diventerà una nuovo luogo d'incontro, accessibile e fruibile dai cittadini sia di Venezia che di Mestre. Soddisfazione è stata espressa dal presidente dell'Autorità portuale di Venezia, Paolo Costa, che ha sottolineato la valenza dell'opera, che cambierà il volto di un'area attualmente sottoutilizzata e dove le diverse attività che vi si svolgono, troveranno spazi adeguati. "Inoltre - ha spiegato Costa - tutte le scelte costruttive sono state pensate in un'ottica sostenibile ed ecocompatibile". 
MILANO - "Se fossimo stati più lucidi, avremmo potuto cercare il 3-0". Se qualcuno, alla vigilia del duello con l'inarrivabile  Barcellona, avesse pronosticato il commento di Allegri alla partita, l'avrebbero preso per Pazzo. Invece la chiosa, alla luce della magnifica serata milanista, è del tutto pertinente. Adesso il Milan è favoritissimo per la qualificazione ai quarti della Champions League e non si parla tanto di Messi e delle meraviglie che avrebbe dovuto mostrare, quanto di Boateng rinato, di El Shaarawy talento sempre più europeo e naturalmente di Allegri. Non c'è dubbio, infatti, che il modo in cui l'allenatore ha preparato questa sfida sia stato la dimostrazione esatta di quanto fossero ingiustificate le critiche di Berlusconi nei suoi confronti. La perfetta tattica del Milan stride con quella approssimativa del  Barcellona, di sicuro penalizzato dal fatto che il suo tecnico Vilanova, in terapia a New York, non abbia potuto dirigere personalmente la squadra, demandando il compito al suo vice Roura, che proprio a San Siro contro il Milan, nell'89, vide stroncata la carriera di calciatore da un fortuito contrasto con Van Basten, e al Meazza ha vissuto una pagina nerissima della carriera di allenatore. Avrebbero dovuto aiutarlo i tantissimi campioni veterani e il loro celebre gioco a memoria. Invece l'hanno affossato: perfino la rete di passaggi fitti diventa prevedibile, se non viene accompagnata dalla necessaria velocità. Sembra passato un secolo da quando l'anno scorso, più o meno di questi tempi, Ibrahimovic entrò inferocito nello spogliatoio dell'Emirates Stadium di Londra, dopo la disfatta con l'Arsenal, e bistrattò Allegri davanti a tutti, rinfacciandogli l'eccesso di difensivismo e il rischio di una clamorosa eliminazione in rimonta, malgrado il 4-0 dell'andata a San Siro. Quel precedente, anche se questo è un Milan più giovane e non può schierare Balotelli in Champions, è abbastanza fresco per non essere stato dimenticato. Non sarà facile, al Camp Nou, resistere all'orgoglioso ritorno di una squadra di campioni formidabili e di Messi, che rimane il più forte calciatore del mondo. Non sarà facile, ma è più che mai possibile. Due squadre tra le prime otto d'Europa  -  la Juve che ha già prenotato i quarti e questo imprevedibile Milan  -  per il calcio italiano in crisi finanziaria sarebbero un piccolo trionfo. E la dimostrazione che i soldi non sempre vincono. MILAN-BARCELLONA 2-0 (0-0) Milan (4-3-1-2): Abbiati, Abate, Mexes, Zapata, Constant, Montolivo, Ambrosini, Muntari, Boateng, Pazzini (29' st Niang), El Shaarawy (43' st Traore'). (1 Amelia, 76 Yepes, 2 De Sciglio, 36 Cristante, 22 Bojan). All.: Allegri. Barcellona (4-3-3): Valdes, Dani Alves, Pique', Puyol, Jordi Alba, Xavi, Busquets, Fabregas (17' st Sanchez), Pedro, Messi, Iniesta. (13 Pinto, 19 Montoya, 14 Mascherano, 25 Song, 11 Thiago, 37 Tello). All.: Roura. Arbitro : Thomson (Scozia). Reti : nel st 12' Boateng, 36' Muntari. Angoli : 4-3 per Barcellona Recupero : 0' e 5' Ammoniti : Mexes, Traorè e Busquets per gioco falloso, Piquè per proteste. Spettatori : 75.932 per un incasso di 4.659.762 Leggi i commenti I commenti dei lettori 
Solventi, spazzole, spugne abrasive e buona volontà. Sfidando il freddo quasi polare l'altra sera un gruppo di volontari ha deciso di ripulire il perimetro esterno del campanile del monastero di Santa Chiara. Nei giorni scorsi alcune vistose scritte realizzate con una vernice spray blu erano apparse sul marmo del basamento dello storico campanile del 1300, restaurato solo alcuni mesi fa, ma porre rimedio a questo sfregio è stato tutt'altro che semplice: "Tre secondi per imbrattare, tre ore per ripulire", sbotta il presidente della seconda Municipalità Francesco Chirico, che si è rimboccato le maniche in prima persona per togliere via le scritte dal campanile. Un intervento di pulitura in tempi così rapidi, spiega il consigliere della seconda Municipalità Pino De Stasio, si è reso possibile "solo grazie all'autotassazione e alla disponibilità di due restauratrici accreditate presso la Sovrintendenza, Maria Rosaria Vigorito e Barbara Balbi, che ci hanno dato la propria disponibilità a offrire questo servizio in maniera del tutto gratuita". Prima che le scritte venissero cancellate del tutto, di olio di gomito ne è servito parecchio - l'intervento è durato infatti più di due ore, fra la curiosità soddisfatta dei passanti - ma alla fine il marmo bianco del basamento è tornato al suo originario splendore. Per ottenere questo risultato si è rivelata determinante la pellicola protettiva a base di paraffina applicata sul perimetro esterno del campanile di Santa Chiara nel corso dell'ultimo restauro. Un accorgimento che ha impedito al marmo di assorbire completamente la vernice, rendendone anche più semplice la rimozione. "Ciò non toglie che un piccolo idiota possa fare un grande danno - commenta De Stasio - E questa ne è la dimostrazione. L'unica soluzione per cercare di arginare il problema sarebbe quella di creare delle piccole squadre che operino all'interno di ogni Municipalità". Si tratterebbe quindi di mettere a disposizione di ogni Parlamentino un gruppo di 3 o 4 restauratori pronti a intervenire in situazioni emergenziali che possano mettere a repentaglio il patrimonio storico-architettonico della città. Naturalmente per concretizzare questa proposta servirebbero anche delle risorse economiche di cui adesso non c'è alcuna traccia. Uscire dal limbo del volontariato non è quindi semplice: "Basterebbe un semplice forfait mensile - spiegano le due restauratrici - mica uno stipendio. Siamo anche disponibili ad avviare un ciclo di incontri nelle scuole per far capire ai ragazzi che genere di danno può arrecare una vernice spray applicata su un monumento". E quando le scritte blu sono ormai del tutto rimosse, alcuni dubbi continuano ad aleggiare sulle sorti del campanile. Su tutti l'assenza di un sistema di videosorveglianza in via Santa Chiara - le telecamere sono invece presenti in via Benedetto Croce - che scoraggi atti di vandalismo di questo tipo. Ma potrebbe esserci dell'altro: "Francamente non credo che questi sfregi siano opera di un ragazzino innamorato - spiega ancora De Stasio - alcune scritte sono poste a un'altezza di quasi due metri. Si presentano all'apparenza come innocue esternazioni sentimentali, ma io credo che possa esserci anche dell'altro". In passato il muro del campanile era stato infatti sistematicamente imbrattato da scritte realizzate da alcuni gruppi di ultras e che sono state rimosse solo dopo diverso tempo. Forse troppo. Tanto che gli aloni formatisi sul marmo sono ancora oggi ben visibili. 
