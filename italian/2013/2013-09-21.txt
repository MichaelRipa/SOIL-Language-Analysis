Era una latitanza dorata e d'affari quella di Francesco Nirta, 49 anni, boss dell'omonima cosca di San Luca, arrestato dopo 6 anni di ricerche dalla polizia olandese su indicazioni di quella italiana. Al momento dell'irruzione degli agenti, infatti, il boss era in compagnia di un calabrese e tre marocchini ritenuti elementi di primo piano della rete del narcotraffico internazionale e nell'appartamento sono stati trovati 40 chili di cocaina e 20 mila euro in contanti. Ma non era la droga il motivo per cui Nirta, figlio del boss Giuseppe (73) "U Versu", era ricercato. I segugi della squadra mobile di Reggio Calabria gli davano la caccia ritenendolo uno dei protagonisti della faida di San Luca che ha visto contrapposti per anni i Nirta-Strangio ai Pelle-Vottari, con decine di morti lasciati sul terreno. Una faida culminata nella strage di Duisburg del Ferragosto 2007 con sei morti ammazzati. Nirta, almeno fino ad ora, è risultato estraneo alla strage, ma è stato condannato all'ergastolo in primo grado per associazione mafiosa e per l'omicidio di Bruno Pizzata, ritenuto legato ai Pelle-Vottari, ucciso il 4 gennaio 2007. Un delitto che secondo gli investigatori costituì una prima risposta alla strage del Natale precedente quando i killer dei Pelle-Vottari spararono nel giardino dell'abitazione di Francesco Nirta uccidendo la cognata Maria Strangio e ferendo altre quattro persone tra le quali un bambino, lo stesso Nirta ed il fratello Giovanni Luca Nirta, indicato come il capo della cosca. Dopo quell'episodio, Nirta, insieme ad altri componenti della famiglia, si era reso volontariamente irreperibile. Fino a quando non è stato individuato. Il latitante è stato scovato grazie alle indagini coordinate dalla Dda di Reggio Calabria ed alla cooperazione tra la Polizia italiana e quella olandese tramite l'Interpol in un appartamento di Nieuwegwin, cittadina olandese del distretto di Utrecht. Indagini condotte dalla squadra mobile di Reggio Calabria e dallo Sco che, ha tenuto a sottolineare il procuratore di Reggio Calabria Federico Cafiero De Raho, contrariamente a quanto avvenuto in altre occasioni in passato, è andata avanti nella massima riservatezza e senza fughe di notizie in favore dei ricercati. Anche Nirta, dunque, così come altri affiliati alla cosca aveva cercato di sfuggire all'arresto rifugiandosi in Olanda. In quel Paese, infatti, era finita la latitanza di Giuseppe Nirta e Giovanni Strangio, quest'ultimo ritenuto l'ideatore ed uno degli autori della strage di Duisburg. Complimenti per l'arresto di Nirta sono venuti, tra gli altri, dal ministro dell'Interno Angelino Alfano, dal viceministro dell'Interno Filippo Bubbico e dal capo della polizia Alessandro Pansa. Ma Nirta non è il solo latitante arrestato dalla polizia. La squadra mobile di Roma ha ammanettato sulla spiaggia di Palinuro (Salerno) Massimiliano Sestito (42), ricercato dall'agosto scorso dopo essersi sottratto al regime di semilibertà. Indicato come uno degli appartenenti alla cosca Iozzo-Chiefari-Procopio, attiva nella zona di Soverato, nel catanzarese, Sestito, il 20 agosto 1991, allora poco più che ventenne, uccise a colpi di pistola l'appuntato dei carabinieri Renato Lio nel tentativo di forzare un posto di blocco. Per quell'episodio fu condannato all'ergastolo, pena poi ridotta in appello a 30 anni. Argomenti cocaina 'ndrangheta francesco nirta 
None Leggi i commenti I commenti dei lettori 
NAIROBI - Giornata di guerra e terrore a Nairobi. Un commando composto da almeno una decina di terroristi ha dato l'assalto ad un centro commerciale nel cuore della città, il Westgate, frequentato soprattutto da stranieri e facoltosi residenti, uccidendo 39 persone e ferendone almeno 150. L'assalto è stato rivendicato dal gruppo islamico Shabaab, che ha la sua base principale in Somalia e che è legato ad Al-Qaeda. La battaglia tra terroristi è forze speciali keniote è proseguita per tutta la giornata e anche nella notte: all'interno del centro commerciale ci sono decine e decine di ostaggi ancora prigionieri del commando.  Tra le vittime c'è anche un cittadino somalo sposato con un'italiana, mentre tra i feriti ci sarebbero quattro americani. Uccisi due cittadini francesi, secondo le notizie diffuse dal ministero degli Esteri di Parigi ed anche due canadesi, tra cui una diplomatica. Il commando ha risparmiato invece tutti i musulmani, consentendo loro di abbandonare il centro commerciale. Dura condanna da parte del governo americano e del Consiglio di sicurezza delle Nazioni Unite. La Farnesina conferma: tutti gli italiani presenti sono in salvo e non hanno riportato ferite. In un primo tempo sembrava che la strage fosse conseguente ad un tentativo di rapina andato a male, ma più tardi, una rivendicazione su Tweeter da parte dei terroristi affiliati agli Shabaab, ha confermato che l'assalto era proprio opera di un commando armato che, come sembra dal messaggio diffuso sul web, abbia voluto punire il Kenia per i suoi interventi militari in Somalia. Il sito tweeter degli Shabaab è stato immediatamente oscurato dal social network, così come è avvenuto già tre volte negli ultimi mesi, dopo azioni compiute dall'organizzazione terroristica e rivendicate attraverso Internet. In serata, la polizia e l'esercito kenyota hanno confermato che i terroristi sono tuttora asserragliati all'interno del Nakumatt, uno dei supermarket del centro e che con loro ci sono almeno 36 ostaggi. Cinque di loro, in nottata, sono state liberati, mentre le forze di sicurezza hanno avviato una operazione volta a sbloccare la situazione, da ore in fase di stallo. Lo hanno riferito dei funzionari della sicurezza kenyota. Gli ostaggi del gruppo islamista si troverebbero "in vari punti" dell'edificio, secondo quanto precisato dal governo kenyota. Tuttora ignoto il numero delle persone coinvolte mentre la zona è circondata dalle forze di sicurezza. "I livelli superiori dell' edificio sono stati messi in sicurezza", ha dichiarato su Twitter il Centro nazionale anti catastrofi, ma "nessuna comunicazione ha potuto essere stabilita" con i terroristi. Secondo il Centro nazionale operativo per le catastrofi, il numero dei commercianti e impiegati ancora in ostaggio è incerto, ma esercito e polizia presidiano ora massicciamente la zona, ad oltre dodici ore dall'inizio dell'attacco. "Le operazioni proseguono - ha dichiarato un responsabile della sicurezza kenyota, armata e in borghese, presente sul luogo dell'attacco. "Libereremo tutte le persone che sono ancora all'interno", ha detto, precisando di non poter rivelare i dettagli delle operazioni in corso ma che "tutto quello che può essere fatto si sta facendo". Intanto, il primo ministro canadese Stephen Harper ha fatto sapere, con una nota del suo gabinetto, che tra le 39 vittime accertate dell'assalto vi sarebbero due canadesi: la diplomatica Annemarie Desloges e un'altra persona che era con lei, non identificata. Anne-Marie Desloges era anche un agente di collegamento con l' Agenzia dei servizi frontalieri del Canada. "Gli attacchi terroristici come questo - ha detto Stephen Harper in una nota - mirano a minare i valori e i modi di vita cari ai Canadesi, e riaffermano il nostro bisogno di continuare ad adottare misure vigorose per proteggere la sicurezza dei canadesi ovunque essi siano nel mondo". Il premier canadese ha poi assicurato alle autorità kenyane che il personale canadese presente sul posto è pronto a offrire 'tutto l'aiuto possibile affinchè gli autori di questo attacco odioso siano assicurati alla giustizia" Drammatiche le testimonianze di chi è riuscito a sfuggire alla sparatoria e alle bombe a mano: "Sparavano a chiunque si trovasse nel loro mirino" hanno detto. Ma hanno anche confermato che gli appartenenti al commando invitavano gli islamici a farsi riconoscere e quindi venivano accompagnati all'uscita dagli uomini appartenenti al gruppo terrorista. "I morti nell'attacco al centro commerciale Westgate di Nairobi sono almeno 39 e 150 i feriti": lo ha ulteriormente confermato nella serata di ieri  il presidente Uhuru Kenyatta. Il presidente keniota  ha aggiunto di aver perso, "alcuni familiari molto vicini", nell'attacco e ha denunciato che, "i terroristi...responsabili di questo atto codardo puntano a dividere i kenioti", ma, ha aggiunto, "abbiamo respinto attacchi terroristici prima. Li sconfiggeremo ancora una volta".   "Le nostre forze di sicurezza  sono ancora impegnate" nelle operazioni, "per neutralizzare gli aggressori e rendere sicuro", il centro commerciale Westgate di Nairobi ha sottolineato Kenyatta. Argomenti nairobi attentato kenia al-shabaab centro commerciale westgate 
None Leggi i commenti I commenti dei lettori 
ROMA - Empoli in fuga al termine della quinta giornata del campionato cadetto. La squadra di Sarri sembra soffrire al cospetto del fanalino di coda Padova, va in svantaggio nel primo tempo ma alla fine riesce a ribaltare alla grande il punteggio e toccare quota 13 in classifica, +4 rispetto alle seconde della classe (Cesena e Virtus Lanciano). Il Padova di Marcolin (panchina in bilico), ancora a zero punti e zero gol segnati, riesce a passare in vantaggio in avvio di gara con Pasquato, sembra tenere l'assalto empolese, ma nella ripresa deve piegarsi alle reti di Maccarone, Tonelli e Tavano (nell'ultima mezz'ora) che fanno rimanere i biancoscudati ancora a 0 in classifica. Dietro insegue il Cesena di Bisoli che non conosce mezze misure in questo avvio di stagione e torna a respirare aria di alta classifica. Dopo aver vinto le prime due gare ed aver perso le successive due, oggi è tornato alla vittoria sul Carpi (4-1) grazie all'autorete di Liviero nel primo tempo, alla rete di D'Alessandro ed alla doppietta di Succi nella ripresa confermandosi almeno in questa prima parte una delle squadre da battere. Pesanti ko interni per Brescia e Pescara, piegate rispettivamente da Crotone e Bari. Le rondinelle hanno subito i calabresi nella parte finale del primo tempo subendo due reti (Bernardeschi e Pettinari) e riuscendo solo in parte a rimediare nella ripresa (di Di Cesare la rete dell'1-2 finale), mentre una rete di Galano al 12' della prima frazione ha regalato tre preziosissimi punti al Bari che ha sbancato l'Adriatico di Pescara, con la squadra di Marino uscita dal campo tra i fischi del pubblico. Si ferma a Modena la lunga scia senza sconfitte del Trapani di Boscaglia, piegato da una doppietta di Babacar e con gli emiliani che raggiungono i siciliani a quota 8 in classifica. Djuric aveva rimesso in partita i granata, nel finale Mazzarani ha fissato il punteggio sul 3-1 finale. Pari con gol tra Avellino e Varese (Arini risponde a Rea, poi il campano Castaldo si fa parare un rigore), quindi tra Reggina-Novara e Siena-Ternana. In svantaggio entrambe le squadre di casa alla fine del primo tempo (autorete di Colucci per i piemontesi e Antenucci per i ternani), nella ripresa sono riuscite a rimediare grazie al neo entrato Fischnaller ed a Giannetti, alla terza rete stagionale. Infine, dopo un avvio disastroso con tre ko e un pari, la Juve Stabia trova la prima vittoria stagionale espugnando il difficile campo del Cittadella, anch'esso ancora senza vittorie. Lanzaro nel primo tempo e Sowe nella ripresa gli autori delle reti che hanno deciso il match a favore degli stabiesi. Martedì si torna in campo per il primo turno infrasettimanale. Bari-Palermo, Empoli-Siena, Pescara-Avellino e Trapani-Cesena i match clou. Argomenti serie b Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
