
A Marcello Dell'Utri "temo che dovremo chiedere un grande sacrificio perchè una sua  candidatura porterebbe su di noi critiche di chi, come la sinistra,  profitterebbe di queste presenze". Lo ha detto Silvio Berlusconi rispondendo alle domande dei giornalisti a Italia Domanda su Canale 5 in merito alla presenza di condannati nelle liste del Pdl. Proprio oggi il procuratore generale della Corte d'appelo di Palermo Luigi Patronaggio ha chiesto la conferma della condanna a 7 anni per il senatore. Secondo Patronaggio, "caduto Craxi, la mafia pose le sue attenzioni su Forza Italia". Affermazioni che Berlusconi liquida come "criminali e lontanissime dalla verità". Nel corso della trasmissione l'ex premier è tornato ad attaccare il governo di Mario Monti che, ha detto, "ha agito con maggiori poteri di quello fascista. Ha usato il decreto legge anche per cose ordinarie". Riferendosi al "tradimento" di Gianfranco Fini, ritenuto responsabile della caduta del suo governo, Berlusconi ha parlato di "suicidio politico" che il presidente della Camera avrebbe compiuto, secondo il Cavaliere, "dietro la promessa di diventare premier di una maggioranza di centrosinistra". Il presidente del Pdl ha anche preso posizione sulla situazione nel Mali, affermando che "in questo momento" si asterrebbe "da qualunque intervento". Secondo l'ex premier, "l'Italia ha già dato nei Balcani, in Iraq, Afghanistan. Questa particolare azione non ci vede in alcun modo coinvolti e la Francia ha tutte le disponibilità necessarie", ha concluso. Parole che si scontrano con quelle del candidato premier del centrosinistra, Pier Luigi Bersani, che proprio oggi si è detto favorevole a un eventuale coinvolgimento italiano nel conflitto. Argomenti elezioni politiche 2013 Leggi i commenti I commenti dei lettori 
La legge salva Ilva, "pur in pendenza del  giudizio della Corte Costituzionale, deve essere applicata dalle  istituzioni e dall'azienda", che conferma il proprio impegno al rispetto  delle prescrizioni Aia e alla tutela dell'occupazione", "assicurando il  regolare pagamento delle retribuzioni a tutti i lavoratori". Così il  premier Monti al termine del vertice a palazzo Chigi con sindacati, azienda e Vendola. RITIRATO LO SCIOPERO "La norma è molto chiara", ha precisato in conferenza stampa il ministro dell'Ambiente Corrado Clini: "la legge prevede che l'azienda rientri nella disponibilità dei prodotti finiti per la loro commercializzazione. Questo prevede la legge e lo abbiamo ribadito". La leader Cgil Susanna Camusso ha sottolineato che il decreto "è la chiave per risanare la città di Taranto, la fabbrica e per garantire il lavoro a 20mila persone". "All'esito della riunione - si legge nella nota congiunta letta da Monti al termine del vertice - tutte le parti hanno dichiarato il convincimento che, nell'assoluto rispetto della Magistratura e nell'intento comune prioritario di tutelare l'ambiente e la salute dei lavoratori e dei cittadini di Taranto, ed in attesa del giudizio di costituzionalità in corso, debba essere applicata integralmente e immediatamente la legge (decreto-legge 3 dicembre 2012 n. 207 convertito in legge 24 dicembre 2012 n. 231) da parte di tutti i soggetti interessati, così da innescare il circolo virtuoso risanamento ambientale/tutela della salute/tutela dell'occupazione che deve risolvere il problema ILVA di Taranto". "In quest'ottica le parti affermano che la legge, pur in pendenza del giudizio della Corte costituzionale, deve essere applicata dalle istituzioni e dall'azienda. L'azienda conferma il proprio impegno al rispetto delle prescrizioni dell'AIA e alla tutela dell'occupazione, sotto la vigilanza del Garante nominato dal Consiglio dei Ministri l'11 gennaio 2013, assicurando - conclude la nota- il regolare pagamento delle retribuzioni a tutti i lavoratori. Che la situazione dell'Ilva fosse diventata esplosiva lo aveva sottolineato, prima del vertice, il governatore pugliese Nichi Vendola. "Ho detto a Monti - ha dichiarato ai cronisti - che c'era la necessità di fare il punto perchè non credo che si debba aspettare che scoppi l'incendio per chiamare i pompieri. Ci sono 12 mila stipendi da pagare e non ci sono i soldi". Vendola ha definito poi "indispensabile" che la Corte Costituzionale valuti quanto prima l'ammissibilità del ricorso presentato dalla Procura della Repubblica che solleva il conflitto di attribuzione fra poteri dello Stato sulla legge 231 del dicembre 2012. L'udienza è stata già fissata per il 13 febbraio. La giornata convulsa era iniziata di buon'ora con i presidi dinanzi ai cancelli dello stabilimento. E alla linea dura dei 'cislini', in sciopero dalle 14 di ieri, si è aggiunta poco dopo l'Unione sindacale di Base (Usb), chiedendo, tra l'altro, una legge speciale per Taranto e i suoi lavoratori. Situazione diventata incandescente che ha costretto all'ora di pranzo il Prefetto, Claudio Sammartino, a convocare d'urgenza una riunione del Comitato provinciale per la sicurezza e l'ordine pubblico, allargata a sindacati e vertici Ilva. Si è deciso un monitoraggio costante della situazione degli impianti, ma la prosecuzione degli scioperi potrebbe creare problemi di copertura delle 'comandate', cioè dei gruppi di lavoratori addetti alla sicurezza degli impianti stessi. Linea dura della Fim non condivisa da Fiom e Uilm, che hanno ribadito l'importanza dell'incontro con Ferrante del prossimo 22 gennaio e dell'arrivo a Taranto, il giorno dopo, del ministro dell'Ambiente, Corrado Clini, insieme al Garante per l'attuazione dell'Aia e al Commissario per la bonifica dell'area ionica. Lo stesso Clini, in una riunione odierna del Consiglio dei ministri, ha confermato "l'impegno per la piena attuazione della legge 231 del 24 dicembre per accelerare il risanamento ambientale" dell'Ilva. A scendere in campo sulla vicenda Ilva sono stati, a questo punto, anche i leader dei sindacati. "Vorremmo dire al governo - ha dichiarato il segretario generale della Cgil, Susanna Camusso - preparate la linea di uscita perchè, se l'azienda non rispetta i suoi impegni, noi riproporremo il tema che l'impianto di Taranto è troppo importante per poter semplicemente lasciare ad una famiglia la decisione sulla siderurgia italiana". Anche per Luigi Angeletti (Uil) "la situazione dell'Ilva sta precipitando" e "allo stato, le probabilità di una catastrofe occupazionale ed economica stanno crescendo". Resta da capire se la gente di Taranto accetterà che nel suo futuro ci sia ancora l'Ilva. Una prima indicazione si potrà avere fra tre mesi perchè il sindaco di Taranto, Ippazio Stefano, dopo aver ricevuto il parere del Comitato dei garanti, ha fissato per il 14 aprile prossimo il referendum consultivo sulla chiusura totale o parziale dell'Ilva, proposto nel 2007 dal Comitato 'Taranto Futura' e già oggetto di ricorso in sede di giustizia amministrativa. Si moltiplicano, intanto, le iniziative giudiziarie contro l'Ilva per i danni alla salute causati dall'inquinamento. Gli eredi di un ex operaio dell'Ilva e di un vivaista che lavorava nei pressi dei nastri trasportatori del siderurgico hanno depositato alla Procura di Taranto una istanza con la quale si chiede il sequestro conservativo delle quote societarie (10,62% del capitale sociale) detenute dal gruppo Riva con la società Riva Fire nell'Alitalia. 
La libertà e il pluralismo dei media sono sotto attacco in Europa. L'erosione del diritto a un'informazione indipendente, libera e plurale è una minaccia al pieno esercizio della cittadinanza europea. Ma è un diritto che i cittadini europei possono rivendicare, firmando oggi a sostegno dell'Iniziativa Europea per il Pluralismo dei Media. Chiediamo all'Europa, grazie al nuovo strumento di democrazia diretta previsto dal Trattato di Lisbona, l'Iniziativa dei Cittadini Europei1, di salvaguardare con norme comuni e vincolanti il diritto a un'informazione indipendente e pluralista, come sancito dalla Carta dei Diritti Fondamentali dell'Unione Europea. ECCO DOVE FIRMARE L'Italia per troppo tempo è stata un esempio negativo, con un servizio pubblico radiotelevisivo assoggettato alla politica, oltre alla commistione del potere economico, politico e mediatico consentita per legge, legittimando così un conflitto d'interesse senza pari al mondo. E purtroppo abbiamo fatto scuola: il peggioramento della normativa nel nostro paese è stato seguito da mosse restrittive anche in altri, come l'Ungheria, la Bulgaria e la Romania. Anche in un paese con un sistema mediatico maturo come la Gran Bretagna, le inchieste in corso sul gruppo Murdoch stanno dimostrando come è la democrazia a soffrire in situazioni di concentrazione eccessiva dei media. L'Iniziativa dei Cittadini Europei per il Pluralismo e la Libertà dei Media, che raccoglie oltre cento tra associazioni e organizzazioni della società civile in tutta Europa, gode anche del sostegno di numerose testate giornalistiche, di personalità del mondo della cultura, dello spettacolo, della politica e delle università. La nostra ambizione è quella di mobilitare i cittadini per rivendicare l'impegno delle istituzioni europee a sostegno dei diritti civili e delle libertà fondamentali, anche quando gli Stati li trascurano, come sempre più sta avvenendo. Chiediamo, in particolare: 1) Una legislazione efficace per evitare la concentrazione della proprietà dei media e della pubblicità; 2) una garanzia di indipendenza degli organi di controllo rispetto al potere politico; 3) la definizione del conflitto di interessi per evitare che i magnati dei mezzi di informazione occupino alte cariche politiche; 4) sistemi di monitoraggio europei più chiari per verificare con regolarità lo stato di salute e l'indipendenza dei media negli Stati Membri. Per questo abbiamo bisogno di raggiungere un milione di firme, un numero che permetterà all'Iniziativa e a tutti i cittadini che partecipano alla campagna di aprire un nuovo processo legislativo a livello Europeo. Firmare è semplice e può essere fatto anche online. Unisciti a noi per difendere i tuoi diritti: www.mediainitiative.eu Leggi i commenti I commenti dei lettori 

LA BOHÈME DI PUCCINI Alle 20 al Teatro Regio in piazza Castello 215 è in programma “La  Bohème” di Giacomo Puccini,  su libretto di Giuseppe Giacosa e Luigi  Illica dal romanzo “Scènes de la vie de Bohème” di Henri Murger. In  scena, l’Orchestra e Coro del Teatro Regio diretti da Renato Palumbo e  Claudio Fenoglio, per la regia di Vittorio Borrelli. Info 011/8815241-2 e www.teatroregio.torino.it “la Repubblica” dei piccoli ELSA MORANTE RAGAZZINA Alle 16 in sala lettura al Circolo dei Lettori in via Bogino 9 “Spazo ai  bambini” con “Le straordinarie avventure di Caterina” che inaugurano i  tre reading del progetto a cura di Fondazione del Teatro Stabile di  Torino “Intorno a “La serata a Colono”” dedicato a Elsa Morante, con le  letture dai racconti della scrittrice appena quattordicenne. Ingresso  libero; info www.circololettori.it PRODE CAVALIERE Alle 15.30 al Borgo Medievale del Valentino, si tiene l’attività per  famiglie “Il prode cavaliere” in occasione della mostra “Ricetti del  Piemonte. I castelli del popolo”, per avvicinare i bambini al tema delle  fortificazioni medievali e della vita quotidiana. Info 011/4431701 . ATROKIDS LUNARI Alle 11 alla Feltrinelli Express di Porta Nuova i bimbi si avvicinano al  mondo dell'astrofisica giocando a costruire un astronauta, un diorama  lunare e il modulo di atterraggio lunare dell'Apollo 11 nel corso  dell’incontro “Astrokids: atterriamo sulla Luna?” organizzato in  collaborazione con l'Inaf - Osservatorio Astrofisico di Torino. Info 011/563981 . ANIMALI O DEI? Appuntamento alle 10.30 (anche domani) al Museo Egizio di via Accademia  delle Scienze, con il percorso di visita con laboratorio per famiglie  dal titolo “Animali o dei?” per scoprire gli aspetti più curiosi delle  divinità egiziane zoomorfe. Info e prenotazione 011/4406903 . ELLE COME LAMPO Oggi e domani dalle 14 alle 19 ad A come Ambiente in corso Umbria 84/90  si gioca e impara sul tema “Lampi: un omaggio agli inventori che hanno  portato la corrente elettrica nelle nostre case” nel corso di due lunghi  pomeriggi di immagini, giochi ed esperimenti elettrizzanti nei  laboratori e negli spazi espostivi del museo. Info 011/0702535 e www.museoambiente.org GONFIALOPOLI!!! Dalle 10 alle 13 e dalle 15 alle 20 appuntamento per tutti i bambini da 0  a 12 anni nella Corte della Ristorazione del centro commerciale 8  Gallery del Lingotto con i trecento metri quadri di giochi, percorsi,  scivoli gonfiabili e percorsi di psicomotricità di “Gonfialopoli”. Info www.8gallery.it FANTASIA&FORME Attività per ragazzi da 8 a 12 anni al Castello di Miradolo “Le forme  della fantasia”, in occasione della mostra dedicata a Luigi Spazzapan  organizzata dalla Fondazione Cosso. Dalle 15.30 elle 17.30 si realizza  un'opera grafica o pittorica che trae spunto dalle opere presenti in  mostra e biscotti dalle forme geometriche. Info e prenotazione 0121/502761 e www.fondazionecosso.it INCONTRI & EVENTI RASSEGNA FOTO CEDAS Fino al 31 gennaio (e oggi fino alle 23) la Galleria Fifaf di via Pietro  Santarosa 7/a ospita la “Rassegna Fotografi Cedas”: in esposizione,  sessanta scatti selezionati tra i centosessanta inviati da  quarantacinque autori partecipanti: dall'architettura, al paesaggio, il  ritratto, lo sport. OTIUM MEDITATIVO Dalle 10.30 alle 13 in sala grande al Circolo dei Lettori in via Bogino  9, la docente di biodanza Anna Genga propone una lezione su “Unità e  armonia” nell’ambito di “Tempo pieno. Scuola di otium meditativo”.  Ingresso 8/5 euro; info www.circololettori.it L’IMPERO ACQUATICO Alle 18 in sala grande al Circolo dei Lettori in via Bogino 9, Massimo  Livi Bacci presenta il volume “Amazzonia. L'impero dell'acqua.  1500-1800” (il Mulino) con Davide Dominici, docente di Antropologia  all’università di Bologna, Massimo Firpo, docente di Storia moderna alla  Normale di Pisa e Anna Nadotti, critica letteraria. Info www.circololettori.it MUSICA L’ACCADEMIA DELLA VOCE Pe “Les Soirées Musicali”, alle 17 nell’aula magna del Politecnico in  corso Duca degli Abruzzi 24, il Coro dell'Accademia della Voce di Torino  diretto da Sonia Franzese si esibisce in un concerto di arie d'opera,  con il soprano Silvia Mapelli, il tenore Giorgio Casciarri e Sergio  Merletti al pianoforte, su musiche di Giuseppe Verdi. Info 011/6504422 . UNE NUIT FRANCAISE Alle 21 in sala grande al Circolo dei Lettori in via Bogino 9 va in  scena il concerto “Nuit Française”: l’Eclettic Duo composto da Emanuele  Francesconi al pianoforte e Cècile Delzant al violino, porta sul palco  le note di Bach, Mozart, Gershwin, Ravel e Chick Corea, tra spartiti e  improvvisazioni. Ingresso libero fino a esaurimento posti; info www.circololettori.it BOOM BOOM BROTHERS Alle 22 al Magazzino di Gilgamesh in piazza Moncenisio 13bis, sono di  scena i Boom Boom Brothers: Beppe Nicolosi, Massimo Altieri,  Michelangelo Di Gioia, Dario Marocco e Marco Pisano per una serata che  spazia dal Chicago Blues alla Zydeco Music, alternando sonorità  elettriche, ad altre caratteristiche della tradizione popolare della  Louisiana. Info www.magazzinodigilgamesh.it RADIO LONDRA FOLK Al Folk Club in via Perrone 3bis, alle 21.30 il percussionista Enzo  Zirilli presenta, nell'ambito della rassegna “Radio Londra”, il pianista  e cantante Gareth Williams, ai vertici del brit-jazz negli ultimi  venticinque anni. Ingresso 15/8 euro; info www.folkclub.it MKF A MAISON MUSIQUE Dalle 19 alle 21.45 alla Maison Musiche in via Rosta 23 a Rivoli, si  ballano le danze popolari con il Trio Mkf, ovvero il nuovo progetto  degli organettisti Norbert Pignol e Stephan Milleret, coadiuvati da  Daniel Bartoletti ai campionatori oltre che alla chitarra e alla voce,  che strizza l'occhio all'elettronica. Ospite speciale il mitico  organettista valdostano Vincent Boniface. Ingresso 12 euro; info www.maisonmusique.it JESUS CHRIST SUPERSTAR Alle 21 al Teatro Concordia di Venaria va in scena il musical “Jesus  Christ Superstar”: la nuova produzione firmata Accademia dello  Spettacolo e Fondazione Via Maestra che vede protagonisti oltre quaranta  giovani attori della Scuola di Formazione dell’Attore, un centro di  eccellenza nazionale nella formazione alle arti sceniche. Info www.accademiadellospettacolo. it MICROPHONE MASTA Dalle 22 una vera e propria battaglia di rime e beatbox in programma sul  palco dell’Hiroshima Mon Amour in via Bossoli 83: in giuria Maury B,  Dank (freestyle champion) e Skiller (world beatbox champion) Oltre alla  sfida “Live showcase” di Donald D (direttamente da New York City BoogieDown Bronx) con dj Kamo (Genova) che presentano il  singolo “Best Dj's in town” del nuovo album di dj Kamo (Changes -  B.M.Records). Durante la serata saranno girate le immagini del video di  Maury B con dj SHocca “Into my gate”. Ingresso 10 euro; info www.hiroshimamonamour.org DANZA INTERVENTION #2 Cosa accade quando un duo di artisti italo-israeliano esplora La  Lavanderia a Vapore di Collegno espandendo le proprie e le altrui  potenzialità? Lo spettacolo “Matanicola” opera del coreografo e  performer israeliano oggi residente a Berlino, Matan Zamir e  dell’italiano Nicola Mascia. Ingresso 10/8 euro; info www.lavanderiavapore.it TEATRO LA PASSIONE DI LAURA Alle 21 al Garybaldi Teatro di Settimo va in scena “Passione” con Laura  Curino, per la regia di Roberto Tarasco: dai condomìni della cintura  torinese, dove la rapida immigrazione del dopoguerra mescolava dialetti e  abitudini, la storica pièce, che debuttò nel 1992, racconta della  scoperta del teatro. Info 011/643038 . LE ULTIME DUE DI FABER Oggi alle 21 e domani alle 19, ultime due repliche al Tangram Teatro di  via don Orione 5 per lo spettacolo “Fda Bocca di Rosa e altre storie”:  l'omaggio al genio, alla figura e alla musica di Fabrizio De Andrè,  giunto al quattordicesimo anno di repliche. Ingresso 12/10/8 euro; info 011/338698 . IO, GIACOMO LEOPARDI Alle 21 all’Alfa Teatro in via Casalborgone 16/a va in scena lo  spettacolo “Io, Giacomo Leopardi” con la compagnia genovese Teatro  Garage, su musiche di Francesco Nardi per la regia di Lorenzo Costa.  Info www.alfateatro.com MAGDALENE A TEATRO Alle 21 alla Cavallerizza Reale in via Verdi 8 va in scena “Magdalene”  con il Teatro d’Arte su testo e per la regia di Claudio Ottavi  Fabbrianesi e con Federica Valenti, Alessandra Pittaro, Monica Prato,  Giulia Rigobello, Rossana Peraccio, Patrizia Scianca, Arianna Lodato. REQUIEM FOR PINOCCHIO L'Associazione Culturale Avec2 presenta al teatro Giulia di Barolo in  piazza Santa Giulia 2/bis (alle 16 per i ragazzi a partire da 12 anni e  alle 21.30 nella versione integrale) lo spettacolo “Requiem per  Pinocchio” di e con Simone Perinelli con la compagnia Leviedelfool. Info www.avecteatro.it NEL BOSCO PROFUMATO Alle 21 alla Casa del Teatro Ragazzi e Giovani in corso Galileo Ferraris  266/c va in scena lo spettacolo di teatro e sensi per bambini dai 3  anni “Babù e il bosco dei profumi” di Roberta Triggiani, durante il  quale i più piccini potranno toccare, annusare, le piante aromatiche, e  poi portarle a casa, interpretato da Eleonora Mino e Tiziana Martello:  fata Nocciola e fata Robinia. Info 011/19740280 e www. fondazionetrg.it YO YO PIEDIRUOTA Alle 21 (e domani alle 16.30) alla Casa del Teatro Ragazzi e Giovani in  corso Galileo Ferraris 266/c va in scena lo spettacolo “Yo Yo  Piediruota” di Santibriganti Teatro, spettacolo che nasce dal desiderio  di raccontare la disabilità che incontra l'abilità (menzione della  giuria al Giocateatro Torino 2012 "per aver saputo raccontare l’amicizia  che va al di là delle barriere" ). Lo spettacolo è organizzato in  collaborazione con la Fondazione Paideia. Info 011/19740280 e www. fondazionetrg.it STORIE PROPRIO COSI' Alle 18 di oggi e domani al Museo Regionale di Scienze Naturali in via  Giolitti 36 va in scena “Storie proprio così” di Rudyard Kipling con  Francesca Vettori alla voce e Laura Culver ai suoni. Ingresso 6/4 euro;  info www.liberipensatori.net IL POETA E LA FUNAMBOLA Per la rassegna teatrale “Eclettica”, BellAarte ospita alle 21.15 nella  sala di via Bellardi 116, lo spettacolo “Neve”, testo di Maxence Fermine  che racconta la storia d’amore fra un poeta e una funambola nel  Giappone di fine Ottocento, con Valentina Veratrini e Maurizio  Bilardello. Info 011/7727867 e 320/6990599. CINEMA VAMPIRI AL CINEMA Il Cicap Piemonte in collaborazione con l'Associazione Museo Nazionale  del Cinema organizza la serata speciale “Vampiri & Cinema” alle  20.45 al Cecchi Point in via Cecchi 17: Matteo Borrini, archeologo e  antropologo forense e Fabio Pezzetti Tonion, esperto cinematografico,  parleranno della leggendaria figura del vampiro. Per concludere sarà  proiettato il film “Lasciami entrare” di Tomas Alfredson. Ingresso  libero. 
LA SERENA (CILE) - Cyril Despres e Stephane Peterhansel hanno gestito con padronanza la situazione e ora sono a un passo dal trionfo nella Dakar 2013, rispettivamente nella categoria moto e auto. LOPEZ DETTA LEGGE IN CASA E GUADAGNA IL 2° POSTO - Nella 13/a e penultima tappa del rally raid più famoso del mondo, che ha portato la carovana da Copiapò a La Serena, con un percorso di 735 km complessivi in territorio cileno, di cui 441 cronometrati, il 'padrone di casà Francisco "Chaleco" Lopez è stato protagonista di una performance di prima classe nelle due ruote, in sella alla sua Ktm, ottenendo la quarta vittoria di tappa in questa edizione e soprattutto salendo al secondo posto in classifica generale a spese del portoghese Ruben Faria, anch'egli su Ktm, alla vigilia della frazione conclusiva che sabato porterà i concorrenti nella capitale Santiago (502 km, dei quali 128 di prova speciale). DESPRES VEDE IL 5° TRIONFO ALLA DAKAR - Sul terreno di casa, del resto, "Chaleco" ha ben pochi rivali, come dimostra il fatto che quattro delle sei vittorie prima di questa 35/a edizione le ha ottenuto nel suo Cile. Al traguardo ha battuto il francese Cyril Despres (Ktm), secondo a 5'25". Quattro secondi più indietro il portoghese Paulo Goncalves con la Husqvarna. Ma l'obiettivo più significativo per il sudamericano è stato quello di distanziare l'altro lusitano Faria, che ha chiuso al 15° posto a 14'27". Come risultato, in classifica generale, mentre Despres rimane saldamente in testa, "Chaleco" Lopez è balzato al secondo posto a 8'15" dal francese che sta per centrare la cinquina vincente (si è imposto già nel 2005, 2007, 2010 e 2012), mentre Faria scivola in terza posizione a 10'04". Quarto è lo slovacco Ivan Jakes con un ritardo di 24'45". AUTO: TAPPA A GORDON, PETERHANSEL DA 10 E LODE - Tra le auto, invece, lo statunitense Robby Gordon, alla guida del suo Hummer, ha vinto la 13/a tappa. Alle sue spalle staccato di 22" il francese Chicherit e il suo SMG. Terzo di tappa l'argentino Terranova che con la sua BMW è arrivato con 4'41" di ritardo. In quarta posizione la Toyota del sudafricano Ginierl De Villiers a 8'08". Nono posto per il francese Stephane Peterhansel a 13'51". Il pilota della Mini è comunque saldamente al comando della classifica generale con 44'38" su De Villiers ad una giornata dall'arrivo trionfale a Santiago del Cile per il suo decimo successo personale alla Dakar. Argomenti dakar 2013 Leggi i commenti I commenti dei lettori 
