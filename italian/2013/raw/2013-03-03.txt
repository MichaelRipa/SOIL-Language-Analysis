PORT SAID (Egitto) - Due agenti di polizia e due civili uccisi, almeno 325 persone ferite. E' il bilancio di una nuova ondata di scontri che oggi ha devastato la città di Port Said, in Egitto. Le violenze , che ormai periodicamente da tre settimane si susseguono nella città, sono state innescate dalla decisione delle autorità di trasferire 39 detenuti in attesa della sentenza sui disordini che nel febbraio dell'anno scorso, durante una partita di calcio, provocarono la morte di 70 persone. Con la polizia si sono confrontate circa 200 persone, i familiari dei detenuti, che si sono radunate davanti al carcere dopo che si erano diffuse voci sul trasferimento dei prigionieri. L'eco degli scontri nel nord-est del Paese è giunta in modo limitato nella capitale, Il Cairo, dove per due giorni è stato in visita il segretario di Stato americano John Kerry. Alcuni manifestanti tra quelli che da tre mesi danno vita ad un sit-in permanente a piazza Tahrir contro il governo egiziano hanno dato fuoco a due veicoli della polizia vicino al museo egizio. Kerry ha promesso aiuti per uscire dalla profonda crisi economica che sta mettendo l'Egitto in ginocchio. Al tempo stesso, ha però chiesto al presidente Mohamed Morsi, espressione dei Fratelli Musulmani, di fare "più sforzi e più compromessi" per riportare stabilità nel Paese. Dagli Stati Uniti arriveranno subito 250 milioni di dollari, ha annunciato il numero uno del dipartimento di Stato, spiegando che i primi 190 milioni (di un totale di 450 stanziati) giungeranno al Tesoro egiziano mentre gli altri 60 saranno destinati a un fondo per lo sviluppo delle imprese locali. Il capo della diplomazia americana aveva incontrato ieri sei delle 11 figure dell'opposizione invitate al  colloquio. Quelli che non si sono presentati hanno fatto sapere di avere boicottato l'incontro a causa dell'insistenza degli Stati Uniti sul fatto che tutti gli egiziani dovrebbero partecipare alle elezioni generali del prossimo aprile. L'opposizione, infatti, ha invitato al boicottaggio della consultazione e ha minacciato un'escalation delle proteste antigovernative di piazza. 
Dramma su un campo di calcetto a Pompei: un giovane di 16 anni è morto sul colpo vittima di un malore avvertito pochi minuti dopo l'inizio della partita. La tragedia si è verificata intorno alle 20, sul campo della parrocchia del Santissimo Salvatore, poco distante dal Santuario di Pompei. La vittima, Gabriele Caccavale di 16 anni, aveva giocato solo pochi minuti quando si è avvicinato alla panchina per bere: a quel punto si è sentito male e si è accasciato morendo pochi istanti dopo. Quando sono giunti i soccorsi il ragazzo erà già morto. Amici e familiari hanno manifestato la loro rabbia nei confronti dei soccorsi che - a loro dire - non sarebbero stati tempestivi. Ma il personale sanitario respinge le accuse. I genitori del ragazzo, che frequentava il liceo scientifico, hanno riferito come il giovane non abbia mai sofferto di problemi cardiaci. Il magistrato ha disposto l'autopsia. Le indagini vengono svolte dai carabinieri. 
ROMA - Con un gol storico e due assist, Francesco Totti si carica sulle spalle la Roma e la riporta sotto nella lotta alla Champions League. Tre punti pesanti che consentono alla formazione giallorossa di risalire a -5 dal Milan e riaccendere una piccola fiammella di speranza di riacciuffare il 3° posto. Una vittoria sofferta contro un bel Genoa, punito dagli episodi al termine di 90' di bel gioco e grande applicazione in cui avrebbe, onestamente, meritato qualcosa di più. LA ROMA PUNISCE UN GENOA SCIUPONE - In una serata di non particolare ispirazione, la Roma è stata brava a sfruttare nel migliore dei modi le occasioni che si è procurata. Ha saputo reagire con carattere alla mazzata del pari di Borriello giunto sul finire del primo tempo e poi, dopo aver di nuovo controllato la reazione del Genoa susseguente al 2-1, ha chiuso cinicamente i conti con il subentrato Perrotta. E a Ballardini non resta altro che tornare a casa soddisfatto almeno dalla vitalità mostrata dai suoi che, con una giornata in meno da disputare, possono consolarsi pensando di essere rimasti sempre a +5 dal terzultimo posto. DE ROSSI CREA, TOTTI TRASFORMA - Scontata la squalifica, Andreazzoli ha restituito una maglia da titolare a Totti e De Rossi, facendo esordire dal 1' in difesa, al posto del malconcio Marquinhos, il giovane Romagnoli. E proprio da una bella iniziativa personale di De Rossi la Roma ha trovato il vantaggio al 16': dopo aver saltato tre giocatori il centrocampista giallorosso è stato atterrato in area da Bovo procurandosi il rigore che ha consentito a Totti di agganciare Nordahl al 2° posto nella classifica all-time a quota 225 reti. BORRIELLO, LA LEGGE DEL'EX - Chi si aspettava un tracollo del Genoa si è dovuto presto ricredere. Perché, dopo 5' di fisiologico sbandamento, la squadra di Ballardini ha, invece, reagito con grandissimo carattere, collezionando angoli a ripetizione (ben 11-0 il computo dei primi 45'). Messa alle corde, la Roma ha resistito, salvata anche da un paio di prodezze di Stekelenburg su Bertolacci ma, dai e dai, ha finito inevitabilmente per capitolare. L'acuto giusto è riuscito al 41' a Borriello che è andato via in area a Burdisso che lo ha atterrato. Altro rigore netto che l'ex di turno ha freddamente trasformato spiazzando Stekelenburg. ROMAGNOLI, UN GIORNO DA RICORDARE - La probabile strigliata negli spogliatoi di Andreazzoli ha prodotto i frutti sperati. In campo è rientrata ben altra Roma che, dopo aver mancato una buona occasione con Osvaldo e aver sfiorato la porta con Lamela, è tornata avanti con Romagnoli che ha trovato il modo per rendere memorabile la sua prima in A dal 1' svettando più in alto di tutti su un angolo dalla sinistra di Totti. KUCKA ESPULSO, IL GENOA SI SPEGNE - Il Genoa si è rimboccato le maniche e, passando al 4-3-1-2 con gli innesti di Jorquera e Immobile, si è procurato di nuovo per due volte la palla del pari, stavolta negatagli da Stekelenburg, reattivo sulle conclusioni di Bertolacci e Kucka. Proprio lo slovacco ha finito per diventare, in negativo, il decisivo ago della bilancia. Si è fatto ingenuamente espellere per somma di ammonizioni dopo un diverbio con Totti e ha condannato, in pratica, i compagni alla sconfitta. PERROTTA CHIUDE I CONTI - La Roma, ridisegnata da Andeazzoli col 4-3-2-1 per soffrire meno sulle fasce le incursioni dei vari Pisano, Bovo, Antonelli e Vargas ha chiuso gli spazi con più tranquillità e, nel finale, si è tolta la soddisfazione anche di calare il tris col subentrato Perrotta che ha chiuso con Totti un triangolo in area di spallettiana memoria. ROMA-GENOA 3-1 (1-1) Roma (3-4-2-1): Stekelenburg 7, Piris 6.5, Burdisso 5.5, Romagnoli 7.5, Torosidis 6,5, Pjanic 6 (39' pt Bradley 6), De Rossi 6,5, Balzaretti 5.5 (11' st Marquinho 6), Lamela 6.5, Totti 7.5, Osvaldo 5.5 (36' st Perrotta 7). (13 Goicoechea, 1 Lobont, 27 Dodo', 11 Taddei, 4 Bradley, 20 Perrotta, 7 Marquinho, 47 Lucca, 77 Tachtsidis, 48 Florenzi, 17 Lopez). All.: Andreazzoli. Genoa (3-5-1-1): Frey 6, Bovo 6, Portanova 6, Moretti 6, Pisano 6,5 (16' st Jorquera 5.5), Kucka 6, Toszer 6.5 (16' st Immobile 6), Vargas 6.5, Antonelli 6.5, Bertolacci 6.5 (27' st Rigoni sv), Borriello 7. (30 Tsorvas, 63 Stillo, 4 Ferronetti, 26 Cassani, 11 Jankovic). All. Ballardini Arbitro : Gervasoni di Mantova 6.5. Reti : nel pt 16' Totti (rigore), 42' Borriello (rigore); nel st 13' Romagnoli, 43' Perrotta Angoli : 14-5 per il Genoa Recupero : 2' e 4' Ammoniti : Burdisso, Vargas, Lamela, Pisano, Totti per gioco scorretto Espulsi : nel st 31' Ballardini per proteste, 33' Kucka per doppia ammonizione. Spettatori : 35.000. Leggi i commenti I commenti dei lettori 
ROMA - Tanto rimpianto nelle parole di Davide Ballardini dopo il ko di Roma: per la sconfitta maturata nonostante una buona prova, ma anche per la sua espulsione. Il tecnico rossoblù, non abituato a criticare l'operato degli arbitri, spiega: "Stavo dicendo ai miei giocatori di buttare fuori il pallone perché c'era, da un po' di tempo, Osvaldo a terra: in quel momento è arrivato Gervasoni e mi ha detto 'fuori'. In qualsiasi mestiere ci vuole il buon senso. Da noi, nel calcio italiano, spesso non è di regola e ciò non va bene. Non ho altro da aggiungere". Ballardini contesta anche il rosso a Kucka: "Non ha fatto niente. Credo che gli arbitri debbano rispettare, oltre i campioni, anche gli altri calciatori". Poi l'analisi della partita, e il rammarico per la sconfitta: "I miei giocatori hanno fatto una ottima partita contro una squadra che ha grandi valori. Sono dispiaciuto soltanto per il risultato negativo: per il resto non ho nulla da rimproverare ai miei ragazzi. E' la prima volta che mi capita quest'anno di giocare così bene e di tornare però a casa senza punti. Siamo convinti che, continuando a giocare così, potremo toglierci diverse soddisfazioni", ha aggiunto il tecnico del Genoa. "Non possiamo stare tranquilli, per la nostra classifica, ma dobbiamo anche essere convinti della nostra forza", ha concluso Ballardini. Leggi i commenti I commenti dei lettori 
ROMA - "Le lacrime? E' stata una grande emozione vedere i miei figli in campo". Francesco Totti spiega così la commozione a fine partita. Cristian e Chanel sono entrati in campo correndo per abbracciare il loro papà dopo il record dei 225 gol e gli hanno portato una t-shirt con su scritto: "Sei forte papà". "L'emozione è stata forte perché non pensavo fossero allo stadio. Erano stati influenzati in settimana e invece... Mi ha fatto molto piacere anche perché per un padre i figli sono tutto. Sono contento di essere riuscito a centrare questo record davanti alla mia gente. Penso sia doveroso contraccambiare l'amore e l'affetto che mi hanno sempre dato". Ora il capitano giallorosso e  -  49 dal leader all-time Piola. E un pensierino a raggiungerlo, sotto sotto, lo fa: "Non dipende da me", dice malgrado i 37 anni, "ditelo alla società...". Poi aggiunge: "Prendere Piola? Non dipende da me, ma quest'anno sarà più facile che la Roma raggiunga il terzo posto. Intanto continuo, ma appena supero Piola smetto". ANDREAZZOLI: ABBIAMO SAPUTO SOFFRIRE - Aurelio Andreazzoli si gode il suo terzo successo consecutivo sulla panchina della Roma: "Una serata di punti e sentimenti? Mi piace questo titolo... Da questo gara dobbiamo raccogliere gli elementi positivi. Abbiamo dimostrato di saper soffrire, di vedere le qualità di Stekelenburg che sono servite molto. Queste sono gare in cui la differenza la fanno i calciatori e la squadra è stata brava a tener duro nella prima parte per poi disputare un buon secondo tempo, adattandosi anche ad un modulo diverso". ABBIAMO PERSO SICUREZZA NEI PRIMI 45' - Soprattutto nel primo tempo, il Genoa ha messo in seria difficoltà la Roma: "Quando una squadra subisce 3-4 angoli consecutivi, l'affanno aumenta e perdi in sicurezza. Avevamo cominciato bene, sapevamo che potevamo rischiare l'inferiorità numerica in mezzo al campo, come accaduto nel primo tempo. Ma non siamo riusciti quasi mai ad uscire con qualità da quelle situazioni, invece abbiamo avuto 6-7 'progettì per poter far male al Genoa e non li abbiamo tramutati in palle-gol". 20%AL DI SOTTO DELLE NOSTRE POSSIBILITA' - Il fatto che la Roma sia indietreggiata per lunghi tratti per Andreazzoli è "soprattutto per merito del Genoa. Loro hanno fatto una buona gara e noi abbiamo giocato al di sotto delle nostre possibilità. Esclusi Stekelenburg e Romagnoli, alla fine del primo tempo ho detto agli altri che erano al di sotto delle loro possibilità di un buon 20%. Bastava che ognuno lo tirasse fuori nella ripresa e la squadra non poteva non uscire fuori. E così è stato". DOBBIAMO MIGLIORARE MOLTO - I troppi gol subiti restano un handicap per questa Roma che, secondo Andreazzoli, "ha diverse cose da migliorare. Vorrei, almeno nella mia testa, dare una struttura di gioco che sia la nostra. Penso alla porta avversaria più che alla difesa della nostra, almeno teoricamente, ma per far questo occorre avere una struttura di gioco". ROMAGNOLI BRAVO A SFRUTTARE LA DIFESA A ZONA ROSSOBLU - Che Totti raggiunga anche Piola è un sogno chissà quanto realizzabile: "Non lo so, ha già raggiunto un grandissimo risultato. Ho avuto la fortuna di assistere a molti dei suoi gol, l'ho trovato a 100, ora è a 225...". Il baby Romagnoli, alla sua prima nell'undici di partenza, ha anche trovato il gol: "Il ragazzo è bravo, se non avesse queste qualità non lo avrei schierato titolare. Non avevo il minimo dubbio che facesse bene, poi ha condito la prestazione con la classica ciliegina. Ma avevamo la speranza che ciò accadesse per la disposizione a zona dei difensori liguri". Infine, su Pjanic, uscito per infortunio: "Mi hanno riferito che la caviglia era molto gonfia, speriamo che non sia una cosa molto grave". PERROTTA: "TERZO POSTO? VOGLIAMO PROVARCI" - Complimenti a Totti anche da Simone Perrotta, autore del terzo gol: "Ci aspettiamo ancora altro da Totti, può fare ancora tanti gol, sta bene, ha risolto i problemi fisici avuti in passato, sta facendo un'annata straordinaria sotto l'aspetto fisico". Roma a -5 dal Milan terzo. "E' normale che la testa va lì, per quello che siamo e rappresentiamo dobbiamo pensare in grande e ottenere il massimo, quindi arrivare tra le prime 3. Ma dobbiamo arrivarci attraverso le prestazioni, partita dopo partita, vogliamo entrare nell'Europa che conta, sappiamo che è molto difficile ma vogliamo giocarci le nostre carte". Leggi i commenti I commenti dei lettori 
Dice che lo fa, soprattutto, "per tenersi fuori dai guai". Perché il pericolo maggiore, per un giocatore di football americano, è il tempo libero. La cosiddetta offseason. Quando lo stressante e intenso campionato Nfl è finito e davanti a te hai giorni, settimane, mesi senza un coach che ti stia addosso e controlli ogni tua mossa. Un lungo periodo di vuoto agonistico circondato da un codazzo di amiconi poco raccomandabili e di giovani molto entusiaste (eufemismo). Per sfuggire a ogni tentazione, il promettente running back dei St Louis Rams, Terranace Ganaway, ha deciso di andarsene a fare hamburger, come un qualsiasi impiegato di un fast food, in attesa che riparta la stagione dei touchdown. Potete incontrarlo da "Jimmy John's", a Waco, profondo Texas, col grembiule bianco e il berrettino d'ordinanza. Dove, fatalmente, è diventato una attrazione per ogni avventore, in fila per l'autografo. E' come se un calciofilo incontrasse un Erik Lamela da "McDonald's"... Bizzarra scelta, si dirà. Ma come? I football player non erano una banda di violenti pistolari e machisti? Per chi continua a pensarla così, la scelta di Ganaway è davvero un colpo basso. Una vicenda nata e sviluppata tutta su Twitter. Dove a metà gennaio il giovane corridore dei Rams chiede - proprio così - un lavoro a Waco. Risposta immediata, visto l'autore della richiesta, un'ex star del college football approdato alla National football league: "Presentati da Jimmy John's". Detto fatto, il running back che in Ncaa giocava con il nuovo giovane astro della Nfl, Robert Griffin III, con la maglia di Baylor, ha preso servizio ai primi di febbraio. Twittando il suo entusiasmo: "Da stasera lavoro da J. J.!". Increduli, i suoi tifosi e follower gli hanno domandato: "Scusa, ma tu sei Ganaway, che bisogno hai?". E lui, sempre tramite cinguettio telematico, ha spiegato di avere tre motivazioni: "Perché ho troppo tempo libero. Per potere dire ai bambini (che non ha, quindi deve intendersi come proposito futuro, ndr) che per mandarli a scuola faccio due lavori. Perché la paga è buona". Inevitabile il diffondersi della curiosità negli Usa. In parte soddisfatta da un lungo servizio di Jim Thomas, inviato del Post-Dispatch di St Louis. Al quale il promettente running back ha raccontato la sua giornata dietro al bancone dei panini: "Devo essere più rapido, imparare il menù per bene e senza dimenticare i piatti, devo fare tutto quello che il mio ruolo prevede, sì, anche pulire i tavoli e tagliare e avvolgere la carne prima di metterla nei frigoriferi". Ma anche l'inviato del quotidiano Usa ha insistito sulla domanda: perché fai questo? E l'atleta abituato a seminare con finte e accelerazioni i difensori avversari ha spiegato, anzi ribadito: "Lo faccio per restare lontano dai guai, mi sono reso conto di avere troppo tempo libero e molti soldi da spendere, così, davvero, ho voluto questo lavoro solo per arrivare senza problemi all'inizio della nuova stagione di football, perché il mio lavoro numero uno, sia chiaro, è e resta la Nfl". Chiarissimo Ganaway, giocatore di football che ha appena fatto a pezzi lo sterotipo del duro, brutto e cattivo. g.marino@repubblica.it Twitter: @jmarino63 Argomenti football usa nfl hamburger 
MILANO - La notizia è che Milano resta imbattuta contro Siena, prendendosi la sfida del Forum (72-68) dopo quella dell'andata che era stata ancora più netta. Brutta e nervosa questa, ondivaga nei primi tre quarti dove s'è segnato pochissimo: subito bene Milano nel primo (+8), Siena che ribalta la gara nel secondo (18-3 il parziale), di nuovo Milano che riprende il controllo nel terzo (17-8). Poi l'equilibrio totale nell'ultimo periodo, con l'Olimpia che trova in Gentile il suo Mvp di serata (22, 7/11 da 2, 2/5 da 3, 6 rimbalzi) ed in Melli l'uomo della tripla risolutiva. La differenza è pure qui: priva di Langford, Scariolo ha avuto un ottimo Gentile; priva di Hackett, Banchi non ha avuto qualità da Rasic, a supporto di Brown. Milano riaggancia così Cantù al quinto posto, a due lunghezze da Siena. Che in trasferta non vince dal 23 dicembre (ora sono 5 le sconfitte consecutive). Altra annotazione legata al risultato del Forum è che, a nove turni dalla fine, il vantaggio della coppia di testa Varese-Sassari è ora di tre vittorie sulle terze, Siena e Roma. Primo quarto - Milano parte con Gentile al posto di Langford, porta Melli spalle a canestro e Bourousis sull'arco a mettere la tripla del 5-0. Siena si affida a Brown, per i punti, ed a Moss, per arginare Hairston, pericolo numero uno in assenza di Langford. Lo confermano le due schiacciate in avvio, con Siena che ha il 25% al tiro. Kangur è l'unico che segna, ma la difesa conceda a Green linee di passaggio letali. Entrano Basile e Fotsis, ma a segnare da tre è ancora Bourousis (18-12). Si mette in moto Brown (4), ma arriva da Basile la tripla del +7. Mentre Siena tira male pure i liberi. Alla prima sirena, Milano è davanti con pieno merito (23-15). Secondo quarto - Siena butta la zona nella partita e stoppa l'attacco di Milano che produce 1 punto nella prima metà della frazione (0/5 al tiro). Siena impatta con la tripla di Moss a quota 24 (9-1 il parziale), pur continuando a sprecare liberi. Episodio chiave a 3'43" dall'intervallo, quando c'è un fallo su Bourousis che però reagisce alzando il gomito (antisportivo) e poi mandando a quel paese gli arbitri (tecnico): il miglior giocatore di Milano (10 punti, 5 rimbalzi, 3 assist) sale al terzo fallo, Siena ne approfitta per salire a +4 (24-28). Gentile rompe in penetrazione la secca milanese, ma Rasic con la tripla allunga ancora per i campioni d'Italia, sempre arroccati a zona (26-33). Ora è Melli che sbaglia i liberi, ed il parziale diventa impietoso (3-18). Finisce il quarto con Siena che ha ribaltato la partita, da -8 a +7. Milano ha 1/11 dal campo, anestetizzata di fronte alla zona 3-2. Terzo quarto - Eze stabilisce un probabile record, con 4 falli in 220 secondi. Siena esce con poche idee e confuse dallo spogliatoio, e la situazione si ribalta di nuovo: Milano l'aggancia a quota 33, perché Siena ha 0/8 a metà frazione, poi torna davanti con Gentile (35-33). Brown segna il primo canestro ospite dopo 5'30", il Forum si accende quando Melli stoppa Moss ed ancora Gentile segna il +4 di Milano. Siena riprova la zona che aveva funzionato egregiamente, Brown attacca l'area e trova il quarto fallo di Bourousis. Siena tatticamente è più vivace, allunga la difesa, ma poi si scopre dietro e Radosevic la castiga. Milano alza la qualità della sua difesa, mentre quando va a riposare Brown, Siena non trova in Rasic l'uomo che detta i tempi. Ne scaturisce un attacco da 2/16 nel quarto. Penultima sirena, Milano guida di due, per la terza volta la partita ha cambiato padrone. Ultimo quarto - La tripla di Basile da sette metri è il primo sussulto dell'ultima frazione (46-41), con Brown in lunetta però Siena risale a -1. E sfruttando il bonus, a tirare i liberi va pure Moss per il nuovo sorpasso ospite (46-47). La parità non si spezza, si arriva all'ultimo minuto ed è tutta da giocare. Melli si elegge ad eroe con la tripla (68-65), ma sul possesso successivo impatta il braccio di Kangur sul tentativo dall'arco: in lunetta però l'estone ne mette solo uno (68-66) e Bourousis strappa rimbalzo difensivo e fallo. Va lui ai liberi, ne segna uno (69-55), mancano 15" alla fine, timeout Siena. Milano può spendere il fallo tattico per evitare la tripla dell'aggancio, lo commette su Brown che fa 2/2 (68-67). Ora è Scariolo che organizza l'attacco, ma Banchi chiede il fallo immediato perché vuole l'ultimo possesso. A 12" dalla fine accade di tutto: Milano sbaglia la rimessa, Sanikidze recupera e vola in attacco, cerca Brown ma Melli intercetta su Green che subisce l'antisportivo di Kangur. Un libero a segno (70-68), con 7" sul cronometro rimessa sempre per Milano, altro antisportivo perché Brown trattiene Hairston. Che dalla lunetta sigilla la seconda vittoria di Milano su Siena. Di nuovo sconfitta per gli antisportivi fischiati nel finale, come era accaduto a Pesaro. EA7 Milano-Montepaschi Siena 72-68 (23-15, 26-33, 43-41) Milano : Giachetti ne, Hairston 9, Fotsis, Chiotti ne, Bourousis 14, Melli 9, Bremer, Langford ne, Gentile 22, Green 5, Radosevic 7, Basile 6. All.: Scariolo. Siena : Sousa ne, Brown 24, Eze 2, Carraretto, Rasic 5, Kangur 7, Sanikidze 4, Ress, Ortner, Neri ne, Janning 11, Moss 15. All.: Banchi. Arbitri : Taurino, Lanzarini, Martolini. Note - Tiri liberi: Milano 15/25, Siena 18/31. Tiri da 3 punti: Milano 7/24, Siena 6/23. Rimbalzi Milano 41, Siena 35. Usciti per 5 falli: Radosevic a 39' 20". Falli tecnici: Bourousis a 16' 17". Falli antisportivi: Bourousis a 16' 17", Kangur a 29' 53", Brown a 59' 54". Spettatori: 6400. Leggi i commenti I commenti dei lettori 
