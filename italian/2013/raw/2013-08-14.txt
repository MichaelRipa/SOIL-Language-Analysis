
ROMA - "Il primo gol in azzurro è un'emozione bellissima". Lorenzo Insigne è una delle poche note liete dell'amichevole azzurra contro l'Argentina: l'attaccante del Napoli ha realizzato un gol straordinario, inutile però ai fini del risultato. "Provo spesso questi tiri in allenamento, oggi è andata bene. Io titolare? Rispetto le scelte del mister, sono già contento di essere qui, piano piano si acquista fiducia essendo in gruppo ma le decisioni spettano a Prandelli. Io cerco di impegnarmi e di migliorare, spero di continuare così e dare il massimo quando mi chiama in causa. Higuain? Siamo felici di averlo a Napoli, è un grande attaccante e ci ha fatto una splendida impressione". MARCHETTI: POSSIAMO GIOCARCELA CON TUTTI  - Fra i protagonisti azzurri anche Federico Marchetti, entrato nel secondo tempo e autore di interventi straordinari. "Nel primo tempo abbiamo fatto fatica, non siamo stati bravi a prendere le misure. Loro davanti hanno tantissima qualità, siamo cresciuti nella ripresa. C'è tanto da migliorare ma sappiamo di essere una grande squadra, in grado di giocarsela con tutti alla pari: abbiamo un anno per prepararci al meglio al Mondiale. Non c'è un dualismo con Buffon, vivo alla giornata, sono felice di essere tornato a far parte di questo gruppo. Sono qui per dare una mano al mister qualora ne avesse bisogno, tutto qui". Il portiere della Lazio, fra qualche giorno, sfiderà in Supercoppa il suo compagno di Nazionale Claudio Marchisio, che ai microfoni di Rai Sport analizza il match. "L'Argentina ha molta qualità e lo sapevamo. Potevamo rispondere meglio in campo, in alcuni momenti con il pressing li abbiamo messi in difficoltà ma sono una grandissima squadra, esattamente come noi. Il Mondiale? Presto per fare griglie, abbiamo un anno per lavorare e crescere ancora, nelle competizioni estive conta tanto lo stato di forma. L'occasione nel primo tempo potevo sfruttarla meglio, volevo toccare piano il pallone ma non sono riuscito a girarlo verso il secondo palo". DIAMANTI ESALTA IL GRUPPO  - L'altro giocatore in grado di accendere la manovra azzurra nella ripresa, assieme a Insigne, è stato senza dubbio Alessandro Diamanti, che vuole dimenticare subito la sconfitta. "Quando c'è da tirare fuori il carattere lo abbiamo sempre fatto. Oggi poteva anche finire con un risultato positivo, andiamo avanti pensando alla prossima partita, vogliamo qualificarci per il Mondiale. Questa Nazionale ha un gruppo fantastico, ogni volta che scendo in campo provo una grande emozione: io do il massimo sempre, come faccio nel club". Un po' in ombra, invece, Marco Verratti. "A livello personale non ho sentito l'emozione, ho cercato di mettercela tutta per questa maglia e per ripagare la fiducia di mister Prandelli. Nella prima mezz'ora la squadra non ha fatto benissimo, ci siamo svegliati dopo il gol, non è mai facile essere in forma in questo periodo della stagione. Loro hanno giocatori fortissimi in avanti e quando ripartivano si è visto. Quando non si fa bene non è mai colpa del singolo ma sempre del gruppo. Rientrare in Italia? La Fiorentina aveva chiesto informazioni ma io volevo continuare nel PSG, il progetto è quello di rivincere il campionato e fare bene in Champions". Argomenti nazionale italia lorenzo insigne federico marchetti alessandro diamanti Leggi i commenti I commenti dei lettori 
ROMA - L'Italia perde con l'Argentina a Roma. Una sconfitta che per Cesare Prandelli ci può stare, anche se vanno rivisti alcuni particolari: "Abbiamo trovato una squadra di grande qualità, fra le più forti al mondo, noi abbiamo commesso troppi errori in uscita di palla, manovrando bene soltanto dopo l'1-0. Ci è mancata la conclusione giusta dal limite, la cattiveria sotto porta. Onore all'Argentina che ha giocato molto bene". "Il doppio play esperimento per i Mondiali? Ci dobbiamo ancora qualificare, non lo siamo ancora e lo voglio fare velocemente. Per quanto riguarda De Rossi l'esperimento se così lo vogliamo chiamare è andato molto bene, ovviamente mancando certi giocatori di riferimento è mancato un pò di fraseggio". Verratti e Insigne "sono bravi, hanno fatto la differenza con l'Under, per farla in categoria maggiore ci vuole più tempo. Insigne? Devono crescere tutti, hanno qualità, devono giocare, ma a questi livelli devi avere qualcosa in più come personalità". Una battuta anche sulla cornice di pubblico: "Abbiamo voluto fortemente questa amichevole, sono felice per aver visto tante famiglie e tanti bambini allo stadio: 40.000 il 14 agosto vuol dire un grande successo, il messaggio è stato recepito". Argomenti nazionale italia nazionale argentina cesare prandelli Leggi i commenti I commenti dei lettori 
ROMA - Una gara dai punti pesantissimi e tante amichevoli di lusso, in alcuni casi (vedere Scozia-Inghilterra) con motivazioni oltre il significato calcistico: e non sono mancate le sorprese. Iniziamo dalla partita che conta. Mercoledì nero per Fabio Capello. In quel di Belfast, dopo un inizio all'attacco, la Russia si fa sorprendere dall'aggressività dell'Irlanda del Nord, avanti con il gol di Paterson al 43': splendido colpo di testa dopo che i padroni di casa avevano colto anche un palo. Una doccia fredda per i russi, che nella ripresa non riescono più a raddrizzare la situazione, rischiando anche il tracollo (gor irlandese annullato per fuorigioco). La squadra di Capello manca quindi il sorpasso in vetta al girone nei confronti del Portogallo, due punti avanti ma anche con una partita in più. Per i nordirlandesi, che non vincevano da un paio d'anni una gara ufficiale, successo ottimo per l'orgoglio. Passando alle amichevoli, desta sensazione la sconfitta del Brasile, fresco vincitore della Confederations Cup, contro la Svizzera. Nel primo tempo brasiliani sciupano una favorevolissima situazione con Hulk, prendono una traversa con Paulinho e vedono Neymar fermato più di una volta con le maniere forti. Ad inizio ripresa il pasticciaccio di Daniel Alves: autorete abbastanza grottesca, un colpo di testa su un attacco da destra degli elvetici che decide la gara. Notevoli perplessità, soprattutto nel reparto arretrato, a carico della Germania. La squadra allenata dal ct Loew gioca un primo tempo difensivo da incubo, facendosi 'bucare' tre volte dal Paraguay - praticamente già fuori dai mondiali - a segno con Nunez, Pittoni e Samudio dopo elementari azioni di rimessa che colgono ferma la retroguardia. Le reti, sempre nel primo tempo, di Gundogan e Muller con due colpi ravvicinati, danno senso ad una ripresa nella quale i tedeschi, con una bella azione personale conclusa da Bender con un diagonale vincente, riescono a impattare sul 3-3. Miro Klose sbaglia per due volte le rete che lo avrebbe portato ad eguagliare il record di Gerd Muller nella classifica di tutti i tempi dei goleador tedeschi, Mario Gomez lo rileva nella ripresa ma non fa molto meglio. Inghilterra-Scozia come accennavamo, è partita vera. A Wembley, che ospitava l'evento dopo 14 anni, scozzesi sempre avanti con Morrison (papera di Hart) e Miller (pregevole sinistro da fuori area), ma raggiunti da Walcott con una azione personale e Welbeck con un colpo di testa. L'uomo del match è Lambert, che due stagioni fa giocava in terza divisione ed è l'uomo diventa della notte londinese con un prepotente colpo di testa. Un gran gol del neo romanista Strootman lancia l'Olanda in Portogallo: nella ripresa i lusitani ci provano in tutti i modi ed arrivano all'1-1 finale con un sinistro in mischia di Cristiano Ronaldo. Nel derby scandinavo la Svezia batte la Norvegia 4-2: padrone della scena, Zlatan Ibrahimovic, autore di una tripletta. I primi due con colpi abbastanza semplici, lasciato libero dai difensori avversari, il terzo, dopo il momentaneo pari norvegese, con un calcio di punizione. Finisce senza reti la sfida tra Belgio e Francia giocata a Bruxelles. Risultato bugiardo: difese abbastanza allegre e attaccanti sciuponi per una gara che ha visto tante occasioni da ambo la parti. A segno in amichevoli meno 'attese' di altre, qualche protagonista del nostro campionato. Mirko Vucinic evita al Montenegro la sconfitta in Bielorussia realizzando la rete del pareggio. Fredy Guarin quasi allo scadere regala alla Colombia la vittoria nel test di Barcellona contro la Serbia. Alla Repubblica Ceca non basta la rete del laziale Kozak, per battere l'Ungheria: 1-1 a Budapest. I cechi affronteranno l'Italia il 10 settembre a Torino in una gara valida per le qualificazioni ai Mondiali del 2014.  L'Albania, guidata da Gianni De Biasi, ha battuto per 2-0 in amichevole l'Armenia: gol Valdet e Kace. In parità (0-0) l'impegno dell'Irlanda di Giovanni Trapattoni a Cardiff contro il Galles di Gareth Bale. La Spagna campione del mondo e d'Europa era impegnata oltreoceano. Le Furie rosse di Del Bosque si sono imposte 2-0 a Guayaquil con l'Ecuador: reti di due attaccanti 'd'esportazione', Negredo del City e Cazorla dell'Arsenal. Argomenti calcio estero nazionale russia fabio capello Leggi i commenti I commenti dei lettori 
Il Torino ha vinto il triangolare di Mondovì al quale hanno partecipato i padroni di casa e l'Albese. Nella prima partita i granata di Ventura hanno battuto 4-0 il Mondovì grazie alla tripletta di Meggiorini e alla rete di Immobile. Nella seconda gara, contro l'Albese, il Toro va sotto per il rigore trasformato da Garrone. Sbaglia il penalty, invece, Immobile al 39', ma al 44' l'ex attaccante del Genoa si riscatta, segna sempre dal dischetto e fissa il risultato sull'1-1. Si va ai rigori e ha la meglio il Torino, per i granata in gol D'Ambrosio, Maksimovic, Bovo, Larrondo e ancora Immobile. "Non sono queste le amichevoli che ci devono dare le risposte che ci attendiamo - il commento di Ventura al termine del torneo -. Si è trattato di un lavoro di scarico dopo l'intenso programma fisico svolto ancora ieri. Sono soddisfatto perché ho visto buone geometrie e ho visto la squadra con i tempi giusti: i presupposti sono buoni ma sappiamo che c'è ancora da lavorare tantissimo. Sarà il campo a dire quello che valiamo, con le parole non si va da nessuna parte. Saranno la Coppa Italia e soprattutto il campionato a determinare il valore del Torino". Ventura sta insistendo sul 3-5-2. "Mi sorprende la curiosità attorno al nostro sistema di gioco: era così per il 4-2-4, è così per il 3-5-2. Noi abbiamo optato per questo modulo perché riteniamo che le caratteristiche dei nostri calciatori siano adatte per questo sistema di gioco. Sarà il campo a dover parlare, è il risultato che determina, sono le regole del gioco e lo sappiamo".Ventura poi si sofferma sulla posizione in campo di Farnerud e Bellomo: "Non finirò mai di elogiare la disponibilità assoluta dei miei calciatori, tuttavia questo non è il momento di dare dei giudizi, occorre avere molta pazienza nella definizione dei ruoli. Farnerud l'ho provato in più mansioni a centrocampo perché possa acquisire al meglio i tempi, le giocate del calcio italiano. La mia impressione è che il suo ruolo ideale sia quello di interno di centrocampo, ma non è una decisione definitiva, tanto che cambierà ancora ruolo per acquisire la miglior lettura delle situazioni. Oltretutto lui - così come Maksimovic - parla ancora poco l'italiano e questa difficoltà nella comunicazione è un problema in più nella fase di ambientamento. Non è da un triangolare amichevole che possiamo trarre risposte, i giudizi vanno dati con molta calma, soprattutto nel caso dei giocatori più giovani". Argomenti immobile gian piero ventura 
CESENA  - Proprio mentre Higuaìn e Insigne danno spettacolo all'Olimpico, un Napoli decimato esce sconfitto dal Dino Manuzzi di Cesena, dove sono i bianconeri ad imporsi nel 'Memorial Edmeo Lugaresi'. Privo dei sedici nazionali, Rafa Benitez lascia a riposo anche Cannavaro e Britos, quest'ultimo alle prese con un problema muscolare, lanciando nella mischia diversi giocatori della Primavera. Calaiò è il vertice offensivo, con Callejon alle sue spalle. CAMPAGNOLO PARATUTTO  - Il gol-partita arriva dopo soli 10' di gioco, quando Nadarevic capitalizza al meglio il cross dalla trequarti di Renzetti. La reazione del Napoli è confusa, complice uno schieramento del tutto inedito, con Calaiò quale azzurro più incisivo in zona-gol: nella seconda metà del primo tempo, l'attaccante palermitano impegna severamente Campagnolo in due circostanze. Nella ripresa, la spinta azzurra si affievolisce e il portiere bianconero non fa troppa fatica ad intercettare un pallonetto di Novothny. Al 33', Callejon si procura un calcio di rigore con un bello spunto personale ma, incaricatosi della trasformazione del penalty, l'ex merengue si fa ipnotizzare da Campagnolo. È l'ultima emozione del match, che lascia lo spazio alla gioia cesenate, mentre Benitez avrà sicuramente raccolto indicazioni importanti sui rincalzi a sua disposizione. Argomenti ssc napoli serie a cesena calcio Leggi i commenti I commenti dei lettori 
ROMA - Sarà pure calcio d'agosto, ma l'Italia di Cesare Prandelli non esce benissimo dall'amichevole dell'Olimpico contro l'Argentina, carica di significato più per quanto successo nella vigilia, con l'udienza concessa da Papa Francesco nella giornata di ieri, che per i responsi del campo. Appare però evidente lo squilibrio tra gli azzurri e la Selección: il ritorno alla difesa a 4 non ha dato risposte positive e in fase offensiva gli unici spunti degni di nota sono stati figli del talento dei singoli. Candreva, Diamanti, Insigne: sono loro i lati positivi di una serata in cui l'attacco azzurro ha sofferto come il resto della squadra. Nota di merito anche per Marchetti, autore di un finale di gara che ha permesso di limitare il passivo. Regge poco l'alibi del ritardo di condizione, avendo affrontato una formazione che per 9/11 mandava in campo giocatori che militano nella Liga e nella Serie A, con Garay e Basanta uniche eccezioni. All'Olimpico finisce dunque 1-2, così come nell'ultimo precedente, stesso stadio, 12 anni fa: all'epoca furono Crespo e Kily Gonzalez a condannarci, oggi Higuain e Banega. HIGUAIN GUIDA I SUOI  - Il forfait di Balotelli regala a Osvaldo  -  fischiatissimo in avvio  -  la maglia di centravanti titolare, con Giaccherini e Candreva a supporto. Esperimenti in difesa, dove il tandem centrale della linea a 4 è composto da De Rossi e Chiellini. Sabella replica con Lamela, Higuain e Palacio in avanti, per un modulo che dipende parecchio da Di Maria, libero di fare il trequartista o l'intermedio a seconda delle necessità. L'avvio azzurro è difficilissimo, i due centrali difensivi non trovano le distanze e devono intervenire per rimediare alle reciproche disattenzioni: De Rossi salva Chiellini al 6′ su un cross di Higuain, lo juventino ricambia la cortesia due minuti più tardi, entrando in scivolata su Palacio. Al 12′ è ancora l'interista a seminare il panico sulla destra: cross per Di Maria, un'esitazione di troppo per il madridista al momento di concludere. Al quarto d'ora si vede l'Italia: chi non vede bene è Giaccherini, che preferisce il destro da fuori area  -  contrato dalla difesa  -  all'assist per il solissimo Candreva. Minuto 20, l'Argentina sblocca. Il pressing albiceleste fa pensare troppo la difesa azzurra, De Rossi calcia in orizzontale dove ci sono solo sudamericani: Lamela raccoglie e apre per Higuain, "el Pipita" stringe da sinistra e con il destro trafigge l'incolpevole Buffon. CANDREVA NON BASTA  - Il gol placa la furia argentina, il baricentro della squadra di Sabella si abbassa ma in casa Italia non c'è nemmeno l'ombra di un'idea. Non resta che affidarsi ai singoli e il più ispirato, nella prima metà di gara, è senza alcun dubbio Candreva. Il laziale al 38′ mette in mezzo da destra, cross velenoso, non ci arriva Osvaldo. Il bis, che arriva un giro d'orologio dopo, per poco non vale il pari. Traversone calibrato alla perfezione per Marchisio, lo juventino è solo in area piccola ma manca clamorosamente l'impatto col pallone dell'1-1. In coda di frazione, con gli azzurri sbilanciati in avanti sugli sviluppi di una punizione, l'Argentina si scatena in contropiede: Palacio per Di Maria, doppio passo dell'ex Benfica e pallone di ritorno per l'interista, che in scivolata manda sopra la traversa a porta vuota, complice anche una deviazione di Chiellini in disperato ripiegamento. Prandelli durante l'intervallo deve fare i conti con gli imminenti impegni dei club e lascia negli spogliatoi Marchisio, Montolivo e Candreva: gli ingressi di Florenzi, Aquilani e Insigne non spostano di una virgola l'equilibrio della contesa nell'immediato, a Sabella basta un cambio per il raddoppio. L'ALLUNGO IN AVVIO  - Fuori Lamela, abbastanza in ombra nonostante l'assist per Higuain, dentro Banega: il centrocampista del Valencia mette la firma in soli quattro minuti. Altro contropiede da palla inattiva a favore degli azzurri, la gestione di Higuain è illuminata, con lo scarico per l'esterno destro vincente dai 18 metri dell'ex Boca. I cambi giusti, per Prandelli, arrivano in corso d'opera. Marchetti, entrato al 9′, nega a Higuain il gol del tris, dopo l'ennesima fuga di Palacio. Stesso minuto dell'ingresso in campo di Diamanti, che inizia a correre per tutti e a mettere in area palloni pericolosissimi. E' sua la punizione che al 22′ fa tremare la traversa, toccata in maniera decisiva da un attento Andujar. Serve una magia per provare a riaprire il match, la trova Lorenzo Insigne: il talento del Napoli pennella con il destro a giro dai 20 metri, cuoio a spolverare l'angolo alto. E' un fuoco di paglia, visto che nei minuti finali della sfida a mettersi in mostra è Federico Marchetti, lucidissimo nel restare in piedi quando Di Maria gli si presenta a tu per tu dopo aver saltato come birilli i difensori azzurri e strepitoso allo scadere, riuscendo ad alzare di puro istinto un destro potente e preciso di Maxi Rodriguez. In mezzo, un mini brivido per parte: Insigne col sinistro non trovava la porta al 36′, così come Ricky Alvarez al 41′. Vince, meritatamente, l'Argentina. L'Italia è ancora in fase di costruzione. Italia-Argentina 1-2 (0-1) Italia (4-3-2-1): Buffon (9′ st Marchetti); Maggio (27′ st Cerci), De Rossi, Chiellini, Antonelli; Montolivo (1′ st Florenzi), Verratti, Marchisio (1′ st Aquilani); Candreva (1′ st Insigne), Giaccherini (9′ st Diamanti); Osvaldo. (Sirigu, Astori, Bonucci, De Silvestri, Ranocchia, Pirlo, El Shaarawy, Gilardino). All.: Prandelli Argentina (4-3-3): Andujar; Campagnaro, F. Fernandez, Garay (27′ st Coloccini), Basanta; Biglia, Mascherano (30′ st Rodriguez), Di Maria (37′ st Alvarez); Lamela (1′ st Banega), Higuain (16′ st Lavezzi), Palacio (44′ st A. Fernandez). (Romero, Ustari, Ansaldi, Zabaleta, Cerro). All.: Sabella Arbitro: Stark (GER) Reti: 20′ pt Higuain, 4′ st Banega, 31′ st Insigne Ammonito : Campagnaro per proteste Recupero : 2′ e 4′ Argomenti nazionale italia nazionale argentina Leggi i commenti I commenti dei lettori 

Depuratori fuori uso e scarichi abusivi valgono alla Campania la maglia nera del mare inquinato. Le analisi effettuate dai biologi di Legambiente a bordo della barca-laboratorio Goletta Verde, non lasciano dubbi. In Italia ci sono 130 punti inquinati: uno ogni 57 chilometri di costa. E 19 di questi siti invasi da batteri di origine fecale si trovano nella nostra regione, che salta in testa alla nauseabonda classifica nonostante la presenza di spiagge eccellenti come Cala Biancam nel Cilento. Ma la Regione contesta i dati: "L'agenzia Arpac  -  insorge l'assessore all'Ambiente Giovanni Romano  -  assicura che l'89 per cento della costa campana è balenabile". Solo pochi mesi fa "abbiamo ottenuto 13 bandiere blu", incalza l'assessore al Turismo Pasquale Sommese, che disapprova la diffusione dei dati nei giorni clou dell'estate. Al danno si aggiunge la beffa: il Mezzogiorno rischia di perdere 1 miliardo e 700 milioni di fondi Cipe in scadenza a dicembre, destinati alla costruzione e all'adeguamento degli impianti di depurazione. I biologi di Goletta Verde hanno analizzato per due mesi le foci dei fiumi, i canali e le acque in prossimità di scarichi di depuratori malfunzionanti, per verificare lo stato di salute del mare in cui ci tuffiamo. A Napoli sono fortemente inquinate le acque davanti al lungomare Caracciolo: un'alta concentrazioni di escherichia coli ed enterococchi intestinali contamina il lido Mappatella, alla foce del canale su spiaggia. Eppure un cartello comunale pubblicizza "acqua eccellente" in base ai dati Arpac. Non va meglio a San Giovanni a Teduccio, presso la foce dell'alveo Volla. La Regione non ci sta. Le analisi dell'agenzia regionale per la protezione ambientale "evidenziano  -  ribadisce Romano - un trend in miglioramento da 3 anni, segno che le azioni intraprese per la depurazione stanno dando i primi frutti". Sommese invece si chiede perché "i dati vengano fuori alla vigilia di Ferragosto. Lungo le nostre coste c'è qualche criticità ma sono molte di più le località incontaminate". Le bandierine rosse piovono su tutta la Campania. Sul litorale domitio flegreo, la cattiva depurazione sta compromettendo irreversibilmente "uno dei tratti più belli della costa" secondo Legambiente.  Il mare non è balneabile per grave inquinamento sulla spiaggia di Mondragone (50 metri a sinistra della foce del Fiumarelle) e in prossimità della foce del torrente Savone. A Castelvolturno, mare fortemente inquinato alla foce dei Regi Lagni. Inquinamento anche a Pozzuoli, al lido di Licola, presso la foce del canale di Licola e in prossimità del promontorio di Cuma, a causa dello scarico del depuratore di Cuma. A Ercolano è invaso da batteri il tratto marino alla foce del Lagno Vesuviano. A Torre del Greco è contaminato lo specchio di Tirreno di fronte alla spiaggia Litoranea, in prossimità di via Ponte della Gatta. Fortemente inquinato, infine, a Castellammare di Stabia, il mare davanti a corso De Gasperi, alla foce del fiume Sarno. A Salerno sono inquinate invece le acque davanti a Pontecagnano, foce del fiume Picentino e lungomare Magazzino - foce del Canale; nonché quelle di Battipaglia, al lido Lago, foce del canale di scarico dell'idrovora. Promosso invece il Cilento, dopo i punti "maglia nera" di Capaccio - foce del fiume Sele, Torre di Paestum, Licinella-foce del fiume Capodifiume e Acropoli - Foce del fiume Solofrone. Mare fortemente inquinato a Ogliastro Marina, alla foce del Rio dell'Arena. "Per l'ennesimo anno - dichiara Giorgio Zampetti, responsabile scientifico di Legambiente - ci troviamo a denunciare un sistema di depurazione degli scarichi imbarazzante, che va sanata una volta per tutte. A questa emergenza si risponde sempre allo stesso modo: rinviando il problema e cercando di tamponare le falle nei tre mesi estivi per placare le ire di bagnanti e turisti. Realizzare sistemi efficienti e moderni - conclude Zampetti - deve trasformarsi in una priorità nell'agenda politica italiana". Argomenti lungomare caracciolo 
