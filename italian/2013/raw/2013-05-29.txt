Gara tre di semifinale scudetto è della Lenovo Cantù che nella prima sfida in casa sua ha battuto l'Acea Roma per 81 a 73 ed ha messo a segno la prima vittoria nella serie che Roma conduce 2 ad 1. Tutto si è compiuto nei primi cinque minuti del primo quarto quando i canturini con un atteggiamento molto aggressivo in attacco ed in difesa hanno confezionato un 14 a 2 che ha indirizzato la partita in modo chiarissimo. Perché Roma quei due punti li ha segnati con due tiri liberi di Czyz, sbagliando ogni altro tiro possibile, perdendo tanti palloni in attacco, tre di Gani Lawal nei suoi tentativi di uno contro uno, e trovando una serata poco felice di Gigi Datome dal punto di vista della precisione. In più l'infortunio subito da Lorenzo D'Ercole nel finale di gara due ha costretto Marco Calvani, coach di Roma, a cambiare le rotazioni del suo quintetto così che nei primi cinque è partito Brian Bailey con Goss in panchina per avere un giocatore di qualità dalla panchina. In realtà la vera differenza nella partita l'ha fatta Alex Tyus, il centro di Cantù che ha dominato sotto tutti e due i tabelloni segnando a ripetizione in attacco e costringendo Lawal a delle brutte figure col pallone in mano. Nonostante tutto Roma è rimasta a contatto e quando sono entrati in campo Goss e Jones un sussulto offensivo l'ha portata prima a meno cinque e poi a meno 3 alla fine del secondo quarto. Ma gli inizi dei periodi sono stati ancora una volta fatali alla squadra capitolina ed anche nel terzo la storia si è ripetuta: dal 35 a 32 di partenza al 43 a 34 in poco tempo fino a che Calvani non ha ordinato di nuovo la zona che qualche frutto aveva dato anche nella seconda frazione di gioco, propiziando il recupero dell'Acea. Questa volta però la Lenovo ha tenuto, ha saputo aprire bene la scatola difensiva romana e grazie al risveglio improvviso di Mancinelli ha continuato a navigare con nove punti di vantaggio anche all'inizio del quarto e decisivo periodo di gioco. Nel frattempo due colpi, fortuiti ma durissimi, di Scekic e Mancinelli hanno tolto dal campo Jordan Taylor il cui naso è protetto da qualche tempo da una maschera dopo la rottura subita alla fine di gara uno con Reggio Emilia. Ed allora con le rotazioni di Roma ancora più ridotte, l'attacco di Cantù ha potuto volare e la squadra di casa è arrivata anche al più 15 (57 a 42) prima che un rigurgito di orgoglio di Roma, ed un fallo antisportivo fischiato a Leunen, facessero nascere un convulso e confuso finale nel quale Roma ha recuperato qualche punto grazie a molti tiri liberi, un paio di tiri da tre lanciati per disperazione verso il canestro canturino ed un po' di stanchezza degli stessi. Ma anche la litania dei falli ha colpito Roma e Cantù ha potuto chiudere il conto affinandosi alla freddezza di Aradori e Leunen dalla "linea della carità", come chiamano in America il punto da dove si battono i liberi. Venerdì sera si rigioca, ancora a Cantù e sarà gara quattro. Un'ottima occasione, sarebbe, per l'Acea per sparigliare le carte e tornare a Roma domenica sera sul tre ad uno nella serie e provare a chiuderla subito. Ma servirà un diverso approccio alla partita senza regalare minuti importanti agli avversari che vogliono dire una fatica straordinaria per cercare di recuperare. 
MONACO - E' morto per aver reagito a un insulto: uno sputo alla sua ragazza. Domenico Lorusso, un giovane ingegnere italiano di 31 anni - originario di Potenza e residente in Germania - è stato ucciso a coltellate a Monaco di Baviera. Ad aggredirlo un uomo che, incrociando i due fidanzati in bicicletta lungo la ciclabile che costeggia l'Isar, all'altezza dei Erhardstrasse, ha oltraggiato la donna, una ragazza di 28 anni, sputandole addosso. Domenico voleva difenderla e ha fatto retromarcia per fermare lo sconosciuto e chiedergli spiegazioni del gesto. Ne è nata una colluttazione, sfociata nel delitto. L'assassino - un uomo probabilmente sui 35 anni, dalla corporatura media - ha tirato fuori un coltello e ha colpito l'ingegnere potentino. Poi si è allontanato a piedi. La fidanzata di Lorusso, che ha assistito alla scena, si è lanciata a  soccorrerlo, chiedendo e ottenendo l'aiuto dei passanti, per portarlo  nell' ospedale più vicino. Domenico è arrivato ancora vivo al pronto  soccorso, ma non ce l'ha fatta. Fatale, per lui, una coltellata al cuore. Sul caso indaga la polizia del Land del sud. 
ROMA  - Francesco Campanella è il senatore che davanti a Beppe Grillo che definiva "pezzo di merda" il vicepresidente dell'Assemblea regionale siciliana Antonio Venturino, si alzava in piedi a dire che no, così non va bene. E ora non è d'accordo con il capogruppo Vito Crimi quando dice che i parlamentari a 5 stelle non devono fare le strategie politiche ("Che ci stiamo a fare?"). Così come non pensa che il risultato delle amministrative possa scivolare via senza un serio dibattito ("Va fatto a freddo, anche con Grillo"). Quanto al capo politico, il suo giudizio è lineare: "È una parte del Movimento, non ho mai fatto mistero del fatto che non debba essere preminente". Senatore, cosa pensa dei risultati elettorali? "Ci sono situazioni - soprattutto al Sud - dove sono stati incrinati muri che consideravamo inattaccabili, ed altre dove le cose sembravano più semplici e invece abbiamo fallito. Bisognerà parlarne bene, parlarne tutti. I discorsi più ampi sul Movimento vanno rimandati a un momento successivo, perché qualunque commento dato ora, a caldo, potrebbe apparire pretestuoso: l'occasione per manifestare un pensiero preesistente". La scusa per manifestare il dissenso, vuol dire? "Non è un approccio corretto, né credo possa avere risultati positivi ". E però lei sa che il dissenso c'è, che alcuni parlamentari si sono visti a cena per parlarne. "Credo che sia un fattore di ricchezza, che serva ad avere una visione più completa dei problemi. È bene che le idee differenti, quelle di chi è più vicino a Grillo e quelle di chi pensa che il Movimento debba trascendere dalla sua figura, siano confrontate, sollevino una maggiore partecipazione, sulla base di istanze comuni". Non è la linea dei capigruppo. Crimi dice che non dovete fare strategie politiche. "Ne abbiamo parlato, dice di essere stato frainteso. Voglio credergli, anche perché mi pare ovvio che dobbiamo fare politica, che ci stiamo a fare?". Pensa, come Adriano Zaccagnini, che non siete stati capaci di andare al di là della distruzione? "È una delle analisi possibili. Ma in questi mesi i messaggi che mi sono arrivati dalla base si elidevano a vicenda, la metà mi chiedeva di collaborare col Pd, l'altra di smascherare l'inciucio". Ne parlerete con Grillo? "Lo spero. È parte del Movimento, una parte forte. Non ho mai fatto mistero di pensare che non debba essere preminente, e proprio per questo è fondamentale incontrarci". Quel che pensa Grillo lo ha scritto sul blog: l'Italia dei pensionati e dei dipendenti pubblici ha scelto lo status quo contro precari, disoccupati e partite Iva. "Queste espressioni, questi temi, questo tipo di approccio mi fanno pensare ancora di più alla correttezza del mio". Argomenti interviste politica movimento cinque stelle - m5s francesco campanella Leggi i commenti I commenti dei lettori 
Adesso ci sono anche i crismi dell'ufficialità. La pallacanestro torna in città grazie all'impegno di Maurizio Balbi e Dario Boldoni, soci del Napoli Basket  2013 che ha formalizzato l'accordo con la Biancoblù Bologna per la cessione del titolo sportivo. L'avvenuto trasferimento del titolo dalla società bolognese a quella napoletana, consentirà al club partenopeo di giocare il campionato 2013-14 nel campionato di Legadue Gold, il primo dei due gironi della seconda serie cestistica italiana. Non c'è tempo per esultare, però. Entro fine giugno dovrà essere formalizzata la pre-iscrizione e comunicato il cambio di sede. Sul fronte societario si lavorerà per inserire nuovi soci e assicurarsi la gestione del Palabarbuto: a questo proposito, un primo chiarimento arriverà dalla conferenza stampa in programma mercoledì alle ore 16 presso la Sala Giunta di Palazzo San Giacomo, alla presenza dell'assessore allo Sport del Comune di Napoli Pina Tommasielli. Il primo acquisto dovrebbe essere Mason Rocca, già a Napoli nella stagione dei successi firmati Maione, mentre per la panchina la prima scelta è Cavina. C'era anche il sindaco Luigi de Magistris alla prima conferenza stampa del Napoli Basket 2013 di Maurizio Balbi e Dario Boldoni, i due imprenditori che hanno rilevato il titolo da Bologna e il prossimo anno iscriveranno il neonato club al campionato di Legadue di basket. "Mi è sembrato doveroso presenziare ad un evento così importante per Napoli - ha dichiarato il primo cittadino -. Lo sport nella nostra città non è solo il calcio e vedere che il basket torna protagonista, con uno sforzo economico significativo, è importante. La nostra città deve poter tornare a contare sugli impianti sportivi, come il Palargento, perché i nostri ragazzi lo chiedono". Fronte squadra: il general manager Antonio Mirenghi lavora al ritorno di Mason Rocca, mentre in panchina si accomoderà Demis Cavina, "pallino" di Balbi sin dallo scorso novembre. Argomenti basket 
Lega Nord del caos dopo la débâcle al primo turno della amministrative. Il nervosismo è tanto e Umberto Bossi rompe la tregua con il segretario. "Roberto Maroni vuole fare tutto, vuole fare i comizi e tanto altro. Deve fare un passo indietro", attacca il Senatur uscendo dalla Camera. "Abbiamo dato l'immagine di una Lega divisa. Quando c'ero io si era tutti uniti". Ma cosa deve fare Maroni? "Non deve espellere più nessuno", risponde Bossi. E a chi chiede se si è sentito mai tradito, risponde: "Sì, io sono stato tradito dalla Lega". E da Maroni? "Meno che dalla Lega...". Ma non è solo questione di numeri: per la Lega si profila soprattutto una crisi di identità. A leggere le analisi formulate in ordine sparso da vari dirigenti, pare emergere proprio questo timore, benché una discussione collegiale sia in programma soltanto al consiglio federale di venerdì 31 maggio. Dalle urne è uscita una Lega che vorrebbe nascondere elmo e cornamuse, ma che anche in giacca e cravatta non riesce a decollare. E questo genera preoccupazione, anche se Maroni assicura i militanti che la Lega non morirà mai. Flavio Tosi, sindaco di Verona, segretario veneto e vice di Maroni, è il leghista additato come il dirigente con le maggiori ambizioni 'oltre' la Lega. Intervistato dalla Stampa , Tosi ha sostenuto che il risultato delle comunali "è un disastro", ha aggiunto che la strada è ormai quella delle liste civiche (su cui si mostra freddo il sindaco di Varese, Attilio Fontana) e ha usato poca diplomazia: "Siamo andati avanti anni a parlare di federalismo, riforme, cambiamento e abbiamo portato a casa un'ostrega". L'altro vice di Maroni, il lombardo Matteo Salvini, si è rivolto ai militanti con un video chiedendo di crederci e assumendosi le sue responsabiità: "Non faccio come Beppe Grillo, che dice che è colpa di chi vota. La colpa è evidentemente nostra, che non ci spieghiamo abbastanza bene. Chiediamoci dove abbiamo sbagliato". E Bossi chiosa anche stavolta senza mezzi termini: fra Tosi e Salvini "preferisco Salvini". Il governatore Luca Zaia, altra anima della galassia leghista veneta, sul tema dell'identità è andato oltre. In un'intervista al Gazzettino ha osservato che "siamo al big bang nella storia del Nord: il leghismo non è più una questione di partito, da destra a sinistra i veneti riconoscono che la questione del nord è cogente". Come dire che se la Lega è in crisi, ma le istanze leghiste no. Ed è su questo che l'ex deputata espulsa Paola Goisis ha aperto una polemica, sostenendo che "gli elettori si stanno volatilizzando"da quando Tosi guida il partito. Polemica che Tosi stesso ha chiuso rinfacciandole che alle sfortunate elezioni di un anno fa c'erano i "suoi amici del cerchio magico" e non lui. A dare qualche suggerimento, su Radio Padania, ci ha provato l'ex ministro Roberto Castelli, affermando che bisogna "fare sintesi fra l'anima dura e pura e il futuro" ma "non sparare addosso alle liste civiche", utili per uscire da uno zoccolo duro che non supera ormai "il milione, milione e trecentomila voti". Impressioni, giudizi, preoccupazioni a cui si aggiunge la contemporanea pubblicazione su alcuni quotidiani di stralci di verbali dell'ex tesoriere Francesco Belsito, convinto che i dirigenti della Lega sapessero in anticipo delle perquisizioni di un anno fa. Si attendono adesso le mosse di Maroni, che ha scelto Twitter per minimizzare: "Leggo sui giornali l'eccitazione di molti nel dare la Lega ormai morta - ha scritto il governatore della Lombardia - Da vent'anni è così, porta bene, la Lega sopravvive a tutte le gufate". Argomenti lega umberto bossi luca zaia roberto maroni flavio tosi francesco belsito matteo salvini 
L'interrogatorio di Luigi Bisignani è in corso da sette ore, ma ad un tratto il pm di Napoli Henry John Woodcock chiede una pausa per dare conforto al suo cane che dice di aver lasciato in auto. Bisignani suggerisce al magistrato di portare l'animale in Procura, il pm dice che non può per evitare il rischio di un procedimento disciplinare. "Meglio una denuncia per aver fatto assistere un cane a un interrogatorio che per abbandono di animali", replica Bisignani, che racconta l'episodio nel suo libro "L'uomo che sussurra ai potenti". "Io ho altri ricordi - dice oggi il pm Woodcock a proposito dell'episodio -. Ricordo bene, ad esempio, le circostanze, di indubbia rilevanza, che Luigi Bisignani riferì in quello ed in altri interrogatori; non ricordo, invece, l'episodio riferito al mio cane. Di sicuro si trattò di una battuta di spirito per stemperare la tensione riguardo ad un lungo atto di importante rilevanza probatoria". Argomenti henry woodcock 
Cortei, manifestazioni e gare sportive. Questi gli eventi in programma nei prossimi giorni nella capitale che causeranno modifiche al trasporto pubblico. OGGI dalle 15.30 alle 19, si svolgerà una manifestazione con corteo indetta dal Movimento per il diritto all'abitare. Prevista l'adesione di circa duecento persone. Il corteo partirà da piazza Teofrasto percorrendo via Filippo Parlatore, via dei Castani, via degli Arceri, via delle Azalee, via dei Pioppi, piazza san Felice da Cantalice, via delle Camelie per giungere in piazza delle Camelie. Durante il corteo le linee 5, 19, 114, 213, 312, 313, 450, 542, 543, 552, 554 e 556 subiranno limitazioni o deviazioni. DA VENERDì A DOMENICA in via Giuseppe Vanni, festa patronale del Corpus Domini. La linea 088 deviera’ dalle ore 18 alle ore 24 del 31 maggio, dalle ore 16 sino alle ore 24 del 1 giugno e infine dalle ore 8 sino alle ore 24 del 2 giugno. Sempre venerdì, dalle ore 9.30 alle ore 12, in via Maria Drago Mazzini, nei pressi della Regione Lazio, avra’ luogo una manifestazione per il lavoro e per il rilancio del settore dell’ edilizia nell’ ambito regione Lazio. Prevista la partecipazione di circa mille persone. Entro le ore 7, sgombero di tutti i veicoli in sosta in via Maria Drago Mazzini, lato via rosa Raimondi Garibaldi. Sabato 1 giugno, dalle 16 alle 21, ad Ostia manifestazione sul "Femminicidio". Un corteo partirà da piazza della Stazione Vecchia percorrendo via Armando Armuzzi, piazzale della Posta, corso Duca di Genova, via delle Repubbliche Marinare, lungomare Paolo Toscanelli per giungere in piazza dei Ravennati. Dalle 16 sino alle 21 possibili limitazioni o deviazioni delle linee 01, 04, 05, 06, 05/, 015, 061, 062, C4, C13 e C19. Ancora sabato, dalle 17.30 alle 20.30, in occasione del 50esimo anniversario della parrocchia della Resurrezione, la linea 056 sara’ deviata. Prevista la chiusura temporanea di via Turino di Sano nel tratto compreso da via degli Orafi a via Carlo Santarelli e su via degli Orafi, tra via Maggiolini e via Turino di Sano per consentire il passaggio della processione, accompagnata dalla banda musicale. Sempre sabato, dalle 17 alle 18 circa, processione "Pellegrinatio della immagine della Madonna di Pompei". Il corteo partirà dalla chiesa di san Salvatore in Lauro, percorrerà via dei  Coronari, via Curato, via Banco di santo Spirito, attraversamento lungotevere Altoviti /lungotevere Tor di Nona, ponte sant’ Angelo, lungotevere Castello, largo Giovanni XXIII, via della Conciliazione, piazza Pio XII e infine giungera’ in piazza san Pietro. Possibili brevi fermi a vista al passaggio dei fedeli delle linee 23, 34, 40, 62, 271, 280 e 982. Domenica 2 giugno, dalle 7.30 a fine esigenza, in via Fosso dell'Osa, via Prenestina Polenze e via di Lunghezzina, si potranno verificare dei rallentamenti o fermi per il tempo necessario al passaggio dei partecipanti delle linee 041F, 051 e 314 Argomenti manifestazione weekend mobilità 

