Il titolare di un rinomato ristorante di Ischia ha rifiutato l'offerta di un magnate russo che, con insistenza e proposte crescenti, era arrivato a promettergli 45mila euro per avere l'intero locale per una sera. "Avevo già le prenotazioni di alcuni clienti - spiega Gianfranco D'Ambra, proprietario del ristorante "Il Gabbiano" sulla spiaggia di Citara a Forio d'Ischia - e non si può deludere i clienti. Per questo gli ho rifiutato l'affitto in esclusiva del ristorante e gli ho fatto capire che, anche se sono ricchi, non possono pensare di poter comprare sempre tutto". L'episodio - racconta D'Ambra - è avvenuto sabato scorso, protagonisti alcune persone al servizio di un magnate russo che si trovava a Ischia su uno yacht di lusso che stazionava al largo. "Mi hanno chiamato venerdì per sabato, giornata in cui avevo quasi tutto il locale prenotato - aggiunge D'Ambra - Gliel'ho spiegato che la mia è una clientela prestigiosa e non potevo chiudere le porte ai nostri clienti. Gli ho offerto una metà del ristorante ma a questo punto hanno cominciato ad alzare la posta fino a offrire 45mila euro. Una cifra che fa gola certamente, ma la loro richiesta era irricevibile: volevano l'uso esclusivo del locale. Per la verità avevano un modo di fare che non mi è piaciuto, volevano imporsi con un diktat: compro e basta! Ma la dignità non è in vendita". Argomenti ischia 
Sempre più aziende bio in Emilia-Romagna. Secondo i dati elaborati dalla Regione e presentati in occasione di Sana, il salone del biologico e del naturale da sabato alla Fiera di Bologna, nel 2012 sono salite a 4.024 le aziende bio certificate, +9,9% rispetto alle 3.661 aziende censite nel 2011. In crescita sia i trasformatori, cioè le imprese dedite alla lavorazione e vendita dei prodotti (994, il 10,2% in più rispetto all'anno precedente) che i produttori (3.030 con una crescita del 9,8%). Tra questi, riprendono quota gli allevatori, che dopo un calo del 6,5% nel 2011, sono tornati a crescere l'anno successivo (+11,4%). Aumentano le aziende dedite solo al biologico (sono 1.622, +18,6% rispetto al 2011) e le aziende in conversione, cioè che hanno avviato il percorso verso la produzione bio certificata (sono 840, +10,2%). Calano invece del 10,2% (64 aziende in meno nel 2012 rispetto al 2011) i produttori misti (biologico più convenzionale). La provincia con il maggior numero di operatori bio rimane Forlì-Cesena, con 687 aziende (+2,2% rispetto al 2011), mentre quella con l'incremento più spiccato è Reggio Emilia (+20,2%), con 448 unità in totale. Tutte le variazioni del territorio regionale sono comunque in positivo. Dopo Forlì-Cesena, sul podio salgono Parma (618 aziende, +13,6%) e a pari merito con 566 aziende Bologna e Modena (con un aumento rispettivamente del 7,6% e 10,8%). Seguono Reggio Emilia (448), Piacenza (401, +13,6%), Ravenna (292, +6,2%), Ferrara (225, +7,1%) e infine Rimini con 221 aziende (+12,2). 
INIZIA la scuola, come ogni anno, e puntuale, ormai come ogni anno, il momento a partire dal quale i bambini cominceranno a mangiare il pranzo servito dalla mensa si sposta più in là. Quest'anno di due settimane. La scuola riprenderà da martedì 10 settembre, ma le mense delle elementari riapriranno le cucine da lunedì 23. Già l'anno scorso, con dieci giorni di ritardo dalla partenza, il servizio di ristorazione aveva segnato la prima grande svolta, sofferta dalle famiglie, intente a doversi inventare un pranzo al sacco ogni giorno diverso, più che dai bambini, non sempre in linea con le proposte dei nutrizionisti. Questa nuova stagione si replica, per le stesse ragioni, quelle del risparmio dettate dalle difficoltà in cui versano le casse comunali, che hanno fatto perdere l'abitudine alle famiglie di trovare la mensa funzionante, storicamente, dopo una settimana dall'inizio delle lezioni. Non si cambia musica, insomma. Se la prima campanella dell'anno suonerà da martedì prossimo, ci sarà da attendere due settimane per poter mangiare in mensa alle elementari, fino a lunedì 30 settembre per le medie. "Non è solo un modo per risparmiare risorse, ma anche per riprendere il ritmo della scuola in maniera più morbida  -  sostiene l'assessore ai Servizi educativi, Maria Grazia Pellerino  -  C'è da dire che il servizio nei primi giorni è però meno necessario". Mamme e papà dovranno sbizzarrirsi per preparare dei pranzi al sacco che non siano il solito panino con il salame, oppure andare a prendere i figli durante la pausa pranzo, e riportarli a scuola il pomeriggio. Partenza immediata o quasi, invece, per i bambini dei nidi e delle materne. Solo per le scuole comunali, che iniziano già da lunedì, i genitori dovranno pazientare un giorno. Novità di quest'anno, questa volta positiva, sarà l'estensione dell'apertura della mensa nelle scuole medie per tutti i rientri pomeridiani, e non solo per quelli obbligatori. "Per contenere la spesa  -  spiega Pellerino  -  negli anni scorsi il servizio era disponibile soltanto nei giorni di rientro pomeridiano obbligatorio. Da quest'anno abbiamo deciso di estendere la mensa anche per gli altri giorni, quando ci sono le attività pomeridiane non curricolari, come la scuola dei compiti". La possibilità di tenere aperta la mensa più giorni sarà data alle scuole che ne faranno richiesta a Palazzo civico. "È un ulteriore modo per tenere la scuola viva anche di pomeriggio  -  chiarisce l'assessore  -  e spingere i ragazzi, che se devono far ritorno a casa è più difficile che rientrino, a stare a scuola". Da quest'anno, sempre per i ragazzi delle medie, parte la sperimentazione del servizio di prenotazione dei cibi: "Ogni mattina verranno prese le presenze e i pasti saranno preparati a seconda di quel numero  -  spiegano dagli uffici comunali  -  Questo consentirà di evitare gli avanzi". Si calcola infatti che su 48mila pasti serviti ogni giorno, vengano lasciati ben 400 piatti, che sono il 2 per cento. Il servizio che parte dalle medie permetterà di pagare solo si mangia davvero: se si è assenti non si paga. Riguarda tutte le scuole invece il nuovo "borsellino elettronico", ricaricabile online, che servirà ai genitori per pagare le mense scolastiche. Argomenti mense scolastiche torino maria grazia pellerino 
None Leggi i commenti I commenti dei lettori 
None Leggi i commenti I commenti dei lettori 

Da una parte c’è una ragazza che avrebbe voglia di scappare. Dopo la triste storia del professore di Saluzzo arrestato per la relazione con lei e con un’altra allieva, con l’accusa di “abuso di autorità”, ora c’è una comunità, quella dei coetanei, che in più di un caso punta il dito sulle vittime, anziché sul presunto colpevole. E che non mostra solidarietà, e arriva invece agli insulti su Facebook. Dall’altra c’è una scuola (quasi 800 allievi, 100 docenti) che ieri l’ha invitata a dialogare, insieme al padre, per riflettere sul rientro in classe e sul sostegno psicologico che potrebbe ricevere. “Avevamo già in programma un lavoro per approfondire con gli studenti ciò che è amore e ciò che non lo è. Chiunque sapesse qualcosa su questo caso deve parlare, lo incoraggiamo a farlo, ma nelle sedi opportune, non a casaccio”, dice la preside. Così, ieri, mentre i professori che avevano partecipato alla prima riunione del collegio docenti uscivano poco alla volta, un uomo e una ragazza entravano al “Soleri” per incontrare la preside Alessandra Tugnoli. “Non vogliamo mettere in terapia un’intera scuola – ha spiegato qualche ora più tardi la dirigente Alessandra Tugnoli – Ma siamo pronti a fornire alla studentessa e a chiunque ne manifestasse il bisogno un aiuto professionale adeguato, in collaborazione con la dottoressa Francesca Ragazzo dell’ospedale di Savigliano. Ora servono calma e silenzio per poter ricominciare il nostro lavoro. Siamo addolorati perché un professore ha tradito in modo grave la nostra fiducia”. Per la ragazza, che deve affrontare ancora un anno di liceo prima della maturità (l’altra vittima è già all’università),  la scelta non sarà facile. Tornare in classe, affrontare a testa alta quella “comunità dei pari”, come la chiamano gli esperti, che per tutto agosto ha riempito Facebook di messaggi di solidarietà a Valter Giordano, “il professore che mi ha aiutato nei momenti difficili”, “l’uomo che ha sbagliato ma è stato provocato”, “il prof che è caduto in trappola”. E ancora di più, con parole dure e impulsive sulle ragazze “consenzienti”, sui loro vestiti e sul loro carattere, sulla “ingiustizia” dell’arresto, in un’Italia dove tutti si improvvisano giuristi e dicono che cosa è reato e che cosa non lo è. Oppure andarsene lontano, per quanto lontano si possa andare con l’autobus ogni mattina nella provincia più grande del Piemonte. C’è una settimana di tempo per decidere, intanto il Tribunale della libertà di Torino dirà il suo parere sull’istanza degli avvocati della difesa che chiedono la scarcerazione. La riunione dei professori al liceo “Soleri” è durata quattro ore, il nome di Valter Giordano non è mai stato pronunciato, in compenso tutti sono stati invitati a “evitare intrusioni estranee” dentro la scuola e a “far ripartire la macchina”. “Il fatto personale non deve diventare un problema generale” è la parola d’ordine. E di fatti, al’uscita, nessun docente voleva parlare. Molti hanno preferito farlo più tardi in privato, mentre i genitori di Saluzzo venuti per accompagnare i figli agli esami di recupero hanno dichiarato la loro “piena fiducia” in una scuola che “sarà la più sorvegliata d’Italia”. Pochi chilometri più in là, in aperta campagna, il professor Giordano, agli arresti domiciliari in una comunità religiosa che in genere ospita giovani tossicodipendenti e dunque è attrezzata per curare e prevenire, prega ogni giorno, seguendo la pratica del luogo, riceve il figlio e l’ex moglie, dialoga volentieri con infermieri e giovanotti venuti per curarsi, proprio come lui, che lo ha chiesto dopo un tentativo di suicidio. “Una persona aperta, disponibile, che parla con tutti”, rivela il direttore della struttura. E finalmente comincia a fare breccia nella comunità cittadina l’idea che si possa essere bravi insegnanti e contemporaneamente sbagliare, anche in modo grave: “Ho scritto una lettera sul web in suo favore, gli ho scritto a titolo personale pure a casa – dice Stefano Martorana, un ex allievo – Non posso sapere la verità sui fatti di cui si parla, non giustifico nulla. Resta un grande professore”. 
LONDRA - L'accusa è partita da un proprietario di una Jaguar, dopo averla trovata "deformata", secondo lui, dalla combustione provocata per la violenza della luce riflessa dall'ormai celebre Walkie Talkie, il grattacielo in costruzione nella City a Londra. L'episodio è il più clamoroso di una serie di 'fastidi' registrati nell'area raggiunta dal riverbero del sole sulle pareti di vetro dell'edificio, tanto che i responsabili del cantiere sono subito corsi ai ripari e in serata hanno annunciato che entro le prossime 24 ore verranno erette strutture temporanee per fare da protezione. Il problema deriverebbe dalle caratteristiche dell'edificio la cui parete è leggermente concava. Ne sembrano consapevoli i responsabili che, dopo aver riconosciuto i danni causati all'auto, per cui hanno provveduto a risarcire il proprietario, hanno subito chiesto ed ottenuto dal comune di Londra l'autorizzazione a sospendere i permessi di parcheggio nella zona. Le segnalazioni su quella "luce accecante" del resto erano emerse da giorni. Se ne erano lamentati i passanti, ma erano anche stati sollevati timori di possibili incendi dopo che, in un caso, il raggio riflesso aveva raggiunto la moquette di un vicino negozio ed era stato talmente intenso da bruciarla. Nulla che sia sfuggito di mano ma i timori sono già innescati, in un Paese, e in una città come Londra, dove le regole antincendio sono rigidissime. 
La nostra scuola, che è anche la scuola di chi fatica di più, conosce un nuovo problema. Meglio, un problema avvistato da tempo che sta prendendo proporzioni rischiose. Il ministero dell'Istruzione ha registrato nel 2012 (dati recenti) un'impennata di certificazioni per "disturbi specifici d'apprendimento". Sono oltre 90 mila gli alunni con "Dsa": 24.811 certificazioni in più, il 37 per cento in più sulla stagione 2010-11. Il maggior numero di alunni con disturbi di apprendimento è alle scuole medie: 38.549, più 39 per cento. L'incremento più significativo, però, è nelle scuole superiori: 8.547 alunni certificati oltre a quelli della stagione precedente (più 54 per cento) a fronte di una decrescita di oltre 7.800 alunni iscritti. Nella scuola primaria si registrano oltre 9.800 iscritti in meno davanti a 5.345 certificazioni da "disturbo" in più. I dirigenti ministeriali che seguono la materia sottolineano come l'incremento sia ancora più significativo vista la decrescita degli iscritti. La percentuale degli alunni con "Dsa" ora supera l'un per cento dell'intera popolazione scolastica. Come già notava l'ex ministro Maria Stella Gelmini, e i funzionari in carica confermano, l'impennata è dovuta a una crescita di sensibilità rispetto al problema e il ministero prevede nei prossimi anni un ulteriore aumento di segnalazioni sui disturbi da apprendimento. La Gelmini  avrebbe voluto spostare le spese per il sostegno di questi alunni sul ministero della Sanità o direttamente all'Economia. Il problema resta in piedi. Raffaele Ciambrone, dirigente dell'Ufficio disabilità del Miur, dice: "Alcuni casi di disturbi specifici di apprendimento vengono scoperti solo all'università, i ragazzi con dislessia pura mettono in atto un sistema di compensazione con cui riescono a superare le difficoltà del disturbo. Il 20 per cento degli alunni ha difficoltà di apprendimento della matematica, ma la discalculia riguarda solo lo 0,5". Spesso pesa la difficoltà delle famiglie a riconoscere e poi accettare che i propri figli vivano una difficoltà di apprendimento. E se al Sud vengono rilasciate meno certificazioni "Dsa", in alcune regioni il rilascio richiede diversi mesi, a volte oltre un anno: le scuole possono attivare in via preventiva le misure previste dalla legge 170 anche su presentazione di una diagnosi privata. Dal 2004 per questi alunni si può personalizzare la didattica adottando strumenti compensativi e misure dispensative. Il ministero ha formato 16 mila insegnanti per gestire in classe il disturbo. 
