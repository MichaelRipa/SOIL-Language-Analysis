Facile dire «è nata una stella». Perché troppo spesso, dietro questa affermazione, si nascondono ballon d’essai che sfrecciano via il tempo di una canzone. Unepassante, alias Giulia Sarno, palermitana trapiantata prima a Siena (per motivi di studio) poi a Firenze (per attrazione culturale) sembra smentire il luogo comune e cercare una stabilità nel futuro della musica indipendente italiana. Il nuovo album No drama , che lei e gli altri musicisti del progetto presenteranno giovedì 14 marzo al Tender (via Alamanni, ore 22, ingresso libero; il cd uscirà a metà aprile) viaggia sul crinale tra fruibilità e ricerca, e lo fa senza peccare di banalità: «Il mio obiettivo è incanalare la sperimentazione in un percorso di forte comunicativa. Non ho mai creduto all’etichetta commerciale/non commerciale, bensì ad una musica ben fatta, motivata da una voglia di nuovo ma senza perdere di vista il pubblico. Le avanguardie nate tra fine Ottocento e primi Novecento hanno creato un’eccessiva distanza tra opera d’arte e destinatario, secondo il concetto abbastanza banale che “l’arte non è tale se parla a tutti”. C’è ancora chi la pensa così, anche se il pop degli anni Sessanta ha saldato quella frattura». E ai rapporti tra pop e poesia ha dedicato la tesi di laurea in Lettere, «in cui analizzavo il funzionamento dei due sistemi artistici, sottolineando come i testi delle canzoni non devono essere definiti poesie, tutt’altro: sono scritture radicalmente diverse che possono incrociarsi, ma non sovrapporsi. Paragonare le canzoni alle poesie significa riconoscere un’inferiorità delle prime rispetto alle seconde. E quindi fare un torto ai cantautori». Guarda il video Il cd s’intitola No drama (testi in inglese perché è «l’esperanto del pop») ma nella copertina Giulia Sarno punta un dito alla tempia come se fosse una pistola: tra l’uno e l’altra c’è quella strana distanza che potremmo definire ironia (fortissima anche nel video Xman , cliccatissimo sul nostro sito) «in realtà nei confronti dell’ironia ho un atteggiamento ambivalente. Mi affascina, ma credo che sia stata sin troppo invasiva: da una parte è una possibilità critica molto forte, dall’altra credo sia arrivato il momento di prendersi sul serio e di dare contenuti, significati all’ironia. Il mio album è un invito a non piangerci addosso in questo periodo di crisi, ma reagire in senso creativo: diamo nuova linfa all’arte». Giulia Sarno lo ha fatto immergendo la sua anima «folk» prima in vapori jazzy (l’album More than in number ), poi in un’elettronica ritmata dal basso, autentico protagonista: «Con l’ingresso nella band del batterista Emanuele Fiordelisi, che ama i suoni digitali, abbiamo deciso di portare all’estremo la presenza dell’elettronica nella nostra musica. Questo significa maneggiare un materiale dotato di una libertà così infinita da risultare spaventosa: con un’unica forma d’onda puoi creare migliaia di suoni possibili. Noi l’abbiamo tenuto a bada facendo nascere l’album prima nelle nostre menti, e poi componendolo». Musicista «senza radici, senza un centro, curiosa del mondo», Giulia vive facendo la modella d’arte «ma non sono fan della fisicità. Anzi, sono molto cerebrale, mi piace la parola e ciò che la comunica, la voce, quella sì risonanza fondamentale del mio corpo». Argomenti pop 
ROMA - Doppia vittoria esterna di Roma e Caserta nei due posticipi della 22/a giornata di serie A di basket. Se il successo dei capitolini contro i campioni d'Italia promuove l'Acea terza forza del campionato, la sconfitta interna con la Juve acuisce la crisi di Bologna, sempre più impelagata nella lotta per non retrocedere. Montepaschi Siena-Acea Roma 70-94 (23-27, 39-47, 55-66) Grande prova di forza dell'Acea Roma che vince a Siena dopo 6 anni, eguagliando il massimo scarto mai ottenuto in Toscana (70-94), e conquista il 3° posto solitario in classifica. Gara equilibrata solo nel primo tempo in cui la Mps, dopo aver chiuso il primo periodo sotto di 4 (23-27), ha rovesciato il parziale sul 35-31 al 14'. Da quel momento, però, la squadra di Calvani ha preso il controllo del match, trascinata dall'ex Datome, dall'incontenibile Lawal e soprattutto da Taylor (miglior marcatore dell'incontro con 21 punti) e ha finito per dilagare. A Siena non sono bastate le buone prove di Brown (15 punti), Sanikidze (13) e Kangur (12). Siena: Brown 15, Eze 5, Carraretto, Rasic, Kangur 12, Sanikidze 13, Ress, Ortner 7, Lechthaler ne, Sousa ne, Janning 9, Moss 9. All.: Banchi. Roma: Goss 13, Jones 11, Tambone ne, Tonolli ne, Gorrieri ne, D'Ercole 5, Aden, Datome 16, Taylor 21, Lawal 14, Czyz 10. Lorant 4. All.: Calvani. Arbitri: Mattioli, Lo Guzzo, Bettini. Note . Tiri liberi: Siena 14/20, Roma 14/19. Tiri da tre: Siena 6/28, Roma 8/19. Fallo antisportivo a Brown (Siena) al 31'44''. Fallo tecnico a Banchi (Siena) al 32'07''. Rimbalzi: Siena 22, Roma 44. Spettatori: 4000 circa. Oknoplast Bologna- Juve Caserta 70-72 (14-25, 32-35, 47-57) Esordio amaro per Bechi sulla panchina della Virtus Bologna. La squadra felsinea, senza Poeta e ancora in attesa del nuovo statunitense Pullen, incassa l'11° ko nelle ultime 12 partite e fa felice Caserta che si riavvicina alla zona play-off. I campani partono forte e alla fine del primo quarto sono già sul +11 (14-25). Bechi pesca linfa vitale da Andusic (4/8) e in Rocca (6/8), ma dopo aver rimesso la testa avanti per la seconda e ultima volta nel match (28-27) torna in balìa degli avversari che grazie a 12 punti in 3' di Jelovac (4/7) tornano avanti 40-53 al 25'. Imbrò (4/8) e un commovente Rocca confezionano l'11-4 che riapre i conti (58-61 al 35'). Il testa a testa dura fino in fondo: Caserta recupera un rimbalzo offensivo fondamentale a 20"dalla fine e con un libero di Maresca va sul 70-72. Bologna tenta il disperato canestro del sorpasso a fil di sirena con un tiro da metà campo di Imbrò, ma il ferro gli dice di no nella sera del suo massimo di punti in carriera (13). Bologna: Imbrò 13, Hasbrouck 11, Gaddefors 5, Smith 2, Gigli 14, Moraschini, Rocca 13, Parzenski ne, Sabatini ne, Luppi ne, Fontecchio, Andusic 12. All.: Bechi. Caserta: Maresca 12, Gentile S. 13, Jonusas, Jelovac 15, Akindele 10, Mordente 10, Cefarelli ne, Mavraides 8, Sergio ne, Michelori 4. All.: Sacripanti. Arbitri: Chiari, Lanzarini, Borgioni. Note - Tiri liberi: Bologna 9/12, Caserta 12/13. Tiri da tre: Bologna 7/26, Caserta 8/22. Rimbalzi: Bologna 32, Caserta 29. Usciti per 5 falli: Akindele al 36', Mavraides al 38', Gaddefors al 39'. Spettatori: 7.652. Argomenti basket virtus roma caserta basket montepaschi siena virtus bologna Leggi i commenti I commenti dei lettori 
CROTONE - Grazie a un gol nel finale di Matute, il Crotone piega il Cesena e inizia a pensare in grande. Con una gara, quella con l'Ascoli (interrotta al 45' sull'1-0) da recuperare, si ritrova, infatti, virtualmente a soli 3 punti dalla zona play-off. La sconfitta, invece, complica il cammino dei romagnoli che da stasera ripiombano di nuovo a soli 2 punti dal play-out. Parfait, espulsione fatale - I calabresi partono forte, impegnano Campagnolo con Eramo e Ligi poi, però, rischiano grosso al 15': Succi di testa insacca sugli sviluppi di una punizione dalla trequarti sinistra ma l'arbitro annulla per una presunta spinta di Tabanelli ai danni di Crisetig. Il Crotone si rianima e, grazie all'espulsione al 38' di Parfait per somma di ammonizioni, prende decisamente il sopravvento. Decide Matute - Nella ripresa si gioca, inevitabilmente, a una porta sola e dopo un paio di buone occasioni non sfruttate da Eramo e Ligi arriva, all'81', il logico 1-0, al termine di una bella azione tutta di prima: Maiello centra in mezzo per Ciano che fa da sponda per l'accorrente Matute che da due passi batte facilmente Campagnolo. Il Cesena si riversa in avanti, ma ci pensa Caglioni a salvare il risultato alzando oltre la traversa un gran destro da oltre 30 metri di Tabanelli. Argomenti serie b crotone calcio cesena calcio Leggi i commenti I commenti dei lettori 
SEUL -  A due anni esatti dallo tsunami e dalla crisi atomica di Fukushima, il Giappone si scopre ancora spaccato sul nucleare. Il 70% della popolazione si dichiara contro la riapertura dei 53 reattori e a favore della chiusura definitiva di tutte le centrali. Lo stesso 70% sostiene però il nuovo premier conservatore Shinzo Abe, eletto a dicembre con la promessa di un graduale riavvio dei reattori. Ieri alle 14.46 il Paese si è fermato per ricordare le 19 mila vittime nelle regioni di Miyagi, Iwate e Fukushima. Nel teatro nazionale di Tokyo anche l'imperatore Akhito e l'imperatrice Michico hanno osservato un minuto di silenzio. Dopo il terremoto di 9.4 gradi Richter, che ha cancellato centinaia di chilometri di costa, il premier Abe è tornato a promettere di accelerare la ricostruzione, mentre 315 mila sfollati vivono ancora nei prefabbricati, 57 mila evacuati da Fukushima hanno deciso di chiedere i danni al governo e tonnellate di detriti restano alla deriva nell'oceano. La ripresa economica appare però ancora lontana. Nel luglio scorso in Giappone sono stati riavviati i primi due reattori nucleari, ma i costi energetici contiuano a spingere le imprese fuori mercato. Domenica a Tokyo e nelle principali metropoli del Paese migliaia di attivisti anti-atomo hanno sfilato per le strade, ma nella città di Oma sono ricominciati i lavori per costruire una nuova centrale, finanziata dal governo. I giapponesi, ancora sotto shock, sono dunque divisi e confusi, incerti se scegliere la sicurezza fisica o quella economica. Le esportazioni faticano al punto che ieri il premier Abe ha acquistato una pagina sui principali quotidiani internazionali per promuovere il "made in new Japan". La pubblicità assicura che i prodotti giapponesi, dagli alimentari alla meccanica "sono sicuri" e orientati "a costruire un nuovo futuro fondato sulla compatibilità con la vita". Propaganda rivolta all'opinione pubblica interna, ma prima di tutto l'ammissione che la crisi post-tsunami è ben lontana dall'essere superata. 
Un ragazzino di circa 16 anni è ricoverato a Careggi, in gravi condizioni, a seguito dello scontro tra il suo scooter e un'auto avvenuto intorno alle 19.20 all'incrocio tra via Simone Martini e via Livorno, all'Isolotto. Sul posto, allertati dai passanti, sono immediatamente intervenuti i sanitari del 118 e la polizia municipale. I primi hanno trasportato d'urgenza il minore in ospedale con un “codice rosso”, mentre i secondi stanno effettuando i rilievi. La dinamica del sinistro che ha coinvolto il giovane scooterista è ancora al vaglio delle forze dell'ordine. L'automobilista, sebbene sotto shock, non ha invece riportato conseguenze di rilievo a seguito dell'impatto tra la sua macchina e il ciclomotore. Argomenti scooter isolotto 
Io sto con Matteo Renzi. Un brindisi, una tartina e un'oliva. E un po' di amarezza nel drink perché "adesso ci sarebbe uno scenario completamente diverso se lui avesse vinto le primarie e fosse sceso in campo a livello nazionale". I sostenitori parmigiani del sindaco di Firenze tornano insieme. L'occasione è la presentazione ufficiale del Movimento Io Cambio, che conta una trentina di membri. Evoluzione logica del Comitato Io Cambio fondato a fine 2012 per sostenere Renzi alle primarie del Pd. Lunedì sera, Cafè San Biagio del Barilla Center. Orario da aperitivo. Chiacchiere e musica lounge. E un nome pronunciato familiarmente: Matteo. "Dopo aver sostenuto la sua candidatura diventiamo un movimento di pensiero che con Renzi si occuperà di politica a livello locale", spiega Burno Mambriani, già vicesindaco di Salsomaggiore nella prima Amministrazione Broglia, ed ex presidente delle Terme di Tabiano. "Ma soprattutto marito di Emanuela Dallatana, la coordinatrice di Io Cambio", scherza. Poi condivide una riflessione: "Se il Pd non diventerà un partito laburista, liberale e riformatore non avrà mai la maggioranza di governo in questo Paese. L'uomo giusto per interpretare questo cambiamento è Matteo Renzi". Primo obiettivo: contattarlo direttamente e incontrarlo. "Questo movimento sarà il più trasversale possibile e aperto al dialogo con tutti - interviene Valerio Guareschi, vice coordinatore e consigliere provinciale del Pd - proprio perché il Pd deve permearsi di culture e tradizioni politiche diverse. Io sono iscritto dal 2008 e faccio ancora fatica di fronte a certe liturgie di partito", dice sventolando il foglio con gli otto punti renziani, e nell'altra mano il "malloppo" bersaniano di tredici pagine e 48 punti. "Siamo orfani, è vero - aggiunge - perché Matteo non ha creato correnti né movimenti, è stato coerente. Ma noi restiamo in campo, sperando che lui possa essere il nostro prossimo candidato premier". Prime prove di dialogo il 19 marzo, in occasione del coordinamento dei gruppi, anche di altri orientamenti. Anche perché sul territorio non esiste nessun "rappresentante ufficiale" del sindaco di Firenze. CHI STA CON RENZI - Oltre a Guareschi e Mambriani, a festeggiare la nascita del Movimento Io Cambio anche gli ex candidati alle primarie del Pd Mara Morini e Meuccio Berselli. Il consigliere comunale del Pd Nicola Dall'Olio, e la consigliera di Altra Politica Maria Teresa Guarnieri. Nel privé Arturo Balestrieri, ex assessore allo Sport ed ex candidato sindaco. Andrea Mondini, ex proprietario della Battistero. Lorenzo Lavagetto e Giovanni Borrini dell'associazione Millecolori. Argomenti primarie pd matteo renzi 
Per una lunga stagione economica - quella della grande trasformazione che conferisce all'Italia industriale il proprio profilo compiuto e il proprio assetto - fare impresa a Torino ha voluto dire anche, inevitabilmente, assumere a paradigma una determinata propensione a potenziare la capacità e le strutture produttive, a ricercare un assetto aziendale configurato su una forma che ricercava l'ampliamento dimensionale, a realizzare un'organizzazione funzionale che si ispirava a una matrice articolata e complessa. Questi tratti - è fin troppo facile rilevarlo alla distanza - dipendevano dal successo che il paradigma del modello della grande impresa , quello che comunemente viene rubricato sotto la categoria riassuntiva del "fordismo", aveva conseguito nella realtà torinese, a tal punto consolidandosi da imporsi come riferimento anche per quelle attività che pure, a stretto rigore di logica, non avrebbero avuto bisogno di interiorizzarlo così in profondità. La proprietà familiare (anche questo un elemento identitario del capitalismo industriale italiano) è stata a sua volta la garanzia di un assetto aziendale che ha premiato la coesione e la stabilità, senza peraltro mai rinunciare a una tensione verso l'innovazione. Peraltro. Il sistema delle imprese ha aderito, dagli anni Novanta in avanti, alla scelta di cambiamento del sistema locale di Torino che ha preso via via slancio dagli anni Novanta  per culminare nell'occasione delle Olimpiadi invernali del 2006. Nel periodo quindi in cui l'economia italiana e piemontese è entrata progressivamente nelle dinamiche della globalizzazione, che hanno impresso una fondamentale spinta al mutamento. Non ci possono essere dubbi sul fatto che la politica della trasformazione urbana ha tratto originariamente impulso dalla crisi dell'assetto fordista della città e dal declino delle strutture della produzione di massa che essa ha lungo ospitato e plasmato. Il progetto di una nuova Torino, non più definita unilateralmente sul proprio monocromatismo industriale, è stato sollecitato dalla consapevolezza che l'era della mass production era al tramonto e che la città e le sue strutture economiche, come la sua stessa organizzazione sociale, dovevano intraprendere nuove strade. Di qui la riscoperta di una Torino polimorfa, attenta, da un lato, a riprendere la sua storia e i suoi monumenti dell'epoca precedente all'industrializzazione e, dall'altro, ad aprirsi a un ventaglio di attività, dal terziario in novativo alla ricerca scientifica all'elaborazione culturale e artistica, tali da arricchire in maniera sostanziale la sua gamma delle opportunità. Un'operazione ambiziosa, diventata l'agenda delle amministrazioni locali lungo un arco di due decenni, sostenuta dalla leva e dalle risorse pubbliche, che è andata avanti fino alla crisi globale emersa col 2007-08. Oggi essa è sottoposta a una battuta d'arresto che non è dovuta soltanto all'interrompersi del flusso dei finanziamenti pubblici, ma anche alla necessità di individuare un nuovo e compiuto modello di sviluppo locale in grado di portare a termine la sostituzione di quello che era emerso col ciclo fordista. Il sistema industriale di Torino è oggi impegnato in una complessa transizione da un assetto all'altro che viene rubricata spesso sotto il termine di "riposizionamento". Per sintetizzarne il senso, si potrebbe dire che l'assetto precedente del modello industriale locale, ancora fortemente condizionato dalla permanenza delle strutture della produzione di massa., deve cedere il passo a una nuova configurazione che tenda a elevare la qualità sia dei prodotti che dei processi, allo scopo di riposizionarli verso l'alto di gamma dell'offerta. In altre parole, si tratta di concentrare progressivamente la capacità produttiva su produzioni di nicchia che si rivolgano alle fasce alte o qualitative del mercato, così da scongiurare la concorrenza internazionale dei produttori che possono far leva su un vantaggio competitivo basato prevalentemente sui fattori di costo. Non solo: tale riposizionamento potrebbe trarre una forte spinta dall'apertura ai mercati internazionali, puntando sulle realtà che sono potenzialmente interessate a incrementare i consumi di qualità. Ciò consentirebbe peraltro di attivare un circuito virtuoso tra la riqualificazione della produzione locale, che si avvantaggerebbe comunque dei forti elementi identitari presenti in tipologie di prodotto contraddistinte dalla qualità italiana, e la capacità di penetrazione dei mercati assicurata dal "made in Italy". Per giunta, quest'opera di riclassificazione delle specializzazioni locali risulta incrementata dall'attenzione crescente per la valorizzazione delle risorse ambientali e culturali del territorio. Fin qui, sono state soprattutto le produzioni del comparto eno-gastronomico a enfatizzare questa dimensione, che tuttavia oggi si sta estendendo rapidamente anche agli altri settori. L'intenzione di Fiat-Chrysler di riqualificare la propria produzione a Torino scommettendo sull'altro di gamma, come si è visto con la decisione di creare il nuovo stabilimento della Maserati a Grugliasco, sede storica della carrozzeria Bertone, va certamente in questa direzione. Ma un'analoga linea di tendenza si potrebbe ritrovare nella ristrutturazione di numerose società di progettazione, di engineering e anche delle imprese appartenenti a un'area ad alta innovazione come quella della meccatronica, coinvolta anch'essa in un intenso lavorìo di innalzamento della qualità dei prodotti e dei processi. Si incomincia così a intravedere una sofisticata, sebbene ancora non coordinata, azione di convergenza fra numerose imprese, appartenenti a una varietà di aree economiche e settoriali, che mirano a riclassificare le loro attività, sia per mantenerne il loro radicamento territoriale sia per incrementare la loro capacità di export e di presenza internazionale. Ove questa tendenza non fosse più esclusivamente spontanea, ma desse luogo a una pluralità di interventi intenzionali ispirati a una logica comune esplicita, ne potrebbe derivare una nuova "matrice istituzionale" dello sviluppo economico locale virtualmente in grado di far maturare un nuovo motore di crescita all'interno del Nord Ovest italiano. Iniziamo col dire come, a un'osservazione non approssimativa, risalti il numero delle realtà industriali che possono essere ricomprese in questo processo di cambiamento. Pensiamo soltanto all'area di Settimo Torinese, dislocata lungo l'asse fra Torino e Milano, dove la Lavazza ha il proprio Innovation Center e la propria unità produttiva principale: nel raggio di pochi chilometri si possono contare impianti come quello della Pirelli, dove si realizzano pneumatici per le vetture di gamma più elevata, che è il maggiore fra quelli posseduti dalla multinazionale della gomma in Europa (una fabbrica decisamente innovativa, grazie anche al nuovo lay-out disegnato da Renzo Piano); l'Oréal, uno stabilimento in espansione; la Luxottica (ex Persol) localizzata a Lauriano. Tutti esempi di fabbriche che si sono grandemente riorganizzate e che, in base agli standard attuali, possono essere considerate unità di produzione relativamente grandi. Sono state ristrutturate con lo scopo di innalzare, insieme, la qualità della loro produzione e dei loro processi produttivi. Sebbene rientrino nelle tipologie delle fabbriche che discendono da una lunga evoluzione industriale, esibiscono tutte dei tratti innovativi che le accomunano in quella opera di ricerca della qualità tale da accomunare tutte le iniziative miranti a politiche di riposizionamento. In questa logica, il caso Lavazza assume un rilievo speciale perché, in un  certo senso, ricopre un ruolo di cerniera congiungendo i players storici del modello industriale di Torino e quella variegata area di attività, contraddistinte da un'identità industriale più soft e più friendly, che sembra definire la nuova industrializzazione in atto. Essa prende a riferimento un assetto di mercato totalmente mutato rispetto al passato. Nel sistema globale odierno, i mercati di massa tendono di fatto a scomparire, sostituiti da una moltiplicazione di mercati di nicchia, ognuno da presidiare con politiche di prodotto e di servizio altamente specializzate e differenziate. La produzione di massa cessa così di costituire il paradigma dell'industrializzazione perché progressivamente privata del proprio mercato di riferimento. Nella nuova cornice si ipotizza una dilatazione praticamente infinita delle nicchie e dei segmenti, che devono essere serviti con un'attenzione crescente, tale da generare un feedback sullecapabilities delle imprese, chiamate a corrispondervi con l'attitudine a sviluppare offerte sempre più sofisticate di prodotto/servizio. Prende così forma un'embrionale piattaforma territoriale che allinea al suo interno una pluralità di soggetti d'impresa mossi dalla ricerca di una condizione competitiva centrata sulla qualità. Essa permette, in prospettiva, di superare anche la consueta distinzione fra grandi e piccole imprese. Più di essa conta infatti il discrimine dell'apertura ai mercati internazionali, un legame più stretto e cogente della dimensione aziendale, che induce a comportamenti coerenti fra tutti i soggetti imprenditoriali orientati al presidio di sbocchi altamente segmentati e differenziati. L'obiettivo di incunearsi entro nuove nicchie del mercato globale interviene dunque come il vero benchmark, che distingue i players innovativi dagli altri. Si delinea dunque una sostanziale sinergia fra le imprese che operano entro la dinamica dell'internazionalizzazione, mirando al rafforzamento della loro presa sulle nicchie di mercato. Questa rappresenta altresì la vera leva dell'innovazione, che ne determina sia la propensione al cambiamento tecnologico sia alla valorizzazione delle procedure atte a elevare la loro capacità di servizio al cliente. Da questo punto di vista, il retroterra dell'ambiente in cui tali imprese hanno dato vita al loro sistema delle competenze e l'hanno generato costituisce una sorta di precondizione della loro piattaforma comune. Il "made in Italy" si carica quindi di nuove e più sostantive determinazioni: evoca un approccio condiviso non soltanto per i valori di fondo che richiama, ma perché chiama in causa un patrimonio di attitudini maturato entro un orizzonte specifico, entro una cultura e un "saper fare" che sono riconoscibili a tutti come un vantaggio competitivo. Richiamarsi a un "gusto" italiano significa non solo valorizzare un dato di appartenenza, ma fare di esso la base su cui cresce ed evolve un sistema di capabilities che genera un processo qualitativo continuo. Non importa allora che si parli di caffè o di cioccolato, di auto e di prodotti tecnologicamente complessi o di gioielli di alta gamma, quanto che si riesca a far valere il principio secondo cui tutte queste attività affondano le loro radici in un humus scaturito da un impasto di qualità ambientale, di sedimentazione e di sperimentazione culturale, all'insegna della ricerca di un equilibrio. Appare allora evidente come non ci sia contraddizione fra il radicamento territoriale e  la spinta verso un'internazionalizzazione sempre più vigorosa. Le basi locali, al contrario, saranno irrobustite solo da una maggiore capacità di parlare al mondo e di inserirsi nei suoi nuovi circuiti di consumo. È la proiezione internazionale che, sola, può consolidare le radici d'origine, altrimenti divelte dalla globalizzazione. Torino si presenta come lo scenario e il contesto ideale per combinare il passato con una prospettiva di futuro, in cui si fondono la reindustrializzazione e la soft economy di oggi. Questo matrimonio può essere celebrato perché si sta compiendo un passaggio di fase della trasformazione industriale in cui spicca il denominatore delle qualità. Per il momento siamo però ancora di fronte a una condizione potenziale, a tante esperienze, pur rilevanti, che attendono di comporsi in un mosaico dal disegno coerente. Questo passaggio richiede ora un'azione coordinata e consapevole, che trasformi un ventaglio di opportunità in un'ampia piattaforma di sviluppo, in grado d fornire agli operatori pubblici e privati un quadro di riferimento in cui inserirsi con azioni mirate e specifiche. È a questo passaggio che è oggi chiamato il sistema locale di Torino nel suo complesso. 
Notte di tensione annunciata alla stazione di Avigliana in Valsusa. "No Tav" e movimenti contro il nucleare hanno lanciato dal pomeriggio il tam tam via internet per ritrovarsi alla stazione dalle 21 in segno di protesta  contro il treno che trasporterà scorie nucleari in Francia, all'impianto di riprocessamenro di La Hague, dal deposito di Saluggia, nel Vercellese. Un'iniziativa analoga a quella messa in campo lo scorso 15 gennaio, che tuttavia non riuscì a fermare il treno. Anche stavolta la stazione è presidiata da ingenti nuclei di poliziotti e carabinieri in tenuta antisommossa. "Oggi è anche l'anniversario del disastro di Fukushima - si legge in una nota - un monito per tutti contro questa tecnologia dove militare e civile si mescolano. Le scorie che dal deposito della sogin a saluggia vanno a quello dell'areva a la hague per il riprocessamento, torneranno radioattive come prima. In Francia resterà solo il plutonio. Il plutonio serve solo a fare le bombe atomiche". Contro il trasporto di scorie nucleari si è schierato anche il gruppo consiliare in Regione di Sinistra ecologia libertà che "sollecita la giunta regionale a rispettare la legge informando i cittadini adeguatamente con tutte le informazioni che potrebbero essere utili a salvaguardare la loro salute" ha detto Monica Cerutti capogruppo in regione di Sel. "Si tratta di un'azione che l'assessorato dovrebbe svolgere in adempimento della leggere regionale 5/2010 - ha spiegato Cerutti - . Più volte abbiamo sollevato la questione dell'assenza di trasparenza che regna in questo contesto. La nostra ultima interrogazione in regione l'abbiamo presentata nel mese di novembre chiedendo chiarimenti sulle modalità di informazione ai cittadini che vengono utilizzate in merito al trasporto di scorie radioattive sul territorio piemontese". "A questo punto - ha concluso  Cerutti - esigiamo dall'assessore regionale competente, Ravello, un immediato chiarimento: ci deve spiegare per quale la regione persiste a infrangere una legge regionale". 

