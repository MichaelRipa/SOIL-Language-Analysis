BOLOGNA - All'ultimo respiro, anche qualcosa oltre. Rolando Bianchi insacca da due passi il gol di un pari ormai insperato, gela il Dall'Ara pronto a festeggiare la salvezza con sette giornate di anticipo e vola sotto il settore ospiti, a urlare in faccia al popolo granata tutta la sua voglia di Torino, in barba alle polemiche sul mancato rinnovo e sul suo scarso attaccamento alla maglia: il Bologna resta lì, inebetito, a vedere smaterializzarsi tre punti che erano ben più che a portata di mano, dopo la zampata di Guarente a 4' dalla fine. BARRETO SA PUNGERE - I padroni di casa partono meglio, pur senza impressionare più di tanto. Al 6' Diamanti cerca di scaldare il mancino su punizione, la deviazione della barriera modifica la traiettoria in corner: sugli sviluppi dell'angolo Krhin prova il destro da fuori, tutto facile per Gillet. Il Toro mette il naso fuori soltanto al decimo. Meggiorini innesca Barreto in profondità, il destro del brasiliano viene bloccato da Curci. Secondo brivido granata al 21': contropiede guidato da Cerci, l'esterno stringe da destra e conclude col sinistro, tiro messo in angolo dall'estremo felsineo. Il portiere scuola Roma non si ripete al 25', anzi. La botta da fuori area di Santana è potente, il numero 1 rossoblù appare ben posizionato ma invece di respingere fa impennare la sfera alle sue spalle: a Barreto non sembra vero, tap-in di testa a porta vuota da un metro, vantaggio granata e secondo centro in sette giorni per l'ex attaccante del Bari. PROTESTANO TUTTI - Mentre la difesa bolognese cerca di risolvere il rebus rappresentato dalla coppia Meggiorini-Barreto, due che potrebbero riprodurre gli schemi di Ventura in qualsiasi circostanza, l'attacco non riesce a pungere. Al 43', però, Kone trova il gol del pari. Cross di Diamanti, Ogbonna e Gilardino si agganciano a vicenda e vanno giù in area, il greco è il più veloce di tutti e con lo scavetto trafigge l'uscita di Gillet: nulla di fatto, De Marco ferma tutto. Mezzo Dall'Ara pensa al rigore, l'altra metà si accorge della reale natura del fischio: punizione per il Torino, il replay non chiarisce del tutto l'episodio ma l'impressione è quella di un contatto trascurabile. Per sinistra par condicio, un minuto più tardi a reclamare sono i granata. Angolo di cerci, Gazzi prolunga con il tacco, dal mucchio selvaggio a centro area piccola spunta il piedone di Glik: vana anche questa segnatura, il fischietto di Chiavari ha rilevato un fallo del polacco su Cherubin. MEGGIORINI PERDONA, KONE NO - L'avvio di ripresa vede Diamanti pennellare sulla testa di Christodoulopoulos un pallone che sarebbe soltanto da spingere in rete: il greco mette a lato da due passi, Pioli lo richiama in panchina al quarto d'ora, dentro Gabbiadini. Bologna in proiezione offensiva costante, i granata faticano a ripartire ma quando ci riescono sprecano le occasioni per allungare. Meggiorini al 18' calcia dal limite, facendosi sporcare la conclusione da Antonsson in corner, e un minuto più tardi spreca malamente un assist di Gazzi. Si cambia metà campo e arriva l'1-1. Morleo crossa da sinistra, Ogbonna non può salire in cielo e alle sue spalle Masiello si dimentica di chiudere la diagonale: ne approfitta Kone, che di testa mette nell'angolino basso il pallone del pari. La girandola di cambi porta in campo coloro i quali metteranno le firme definitive sul punteggio, Guarente e Bianchi, ma anche Jonathas, che al 37' fa imprecare Ventura, calciando a lato un comodo diagonale. IL FINALE SPETTACOLO - Il cronometro recita 41' della ripresa quando Taider mette in mezzo da destra: Gabbiadini è di un niente davanti a tutti, sta di fatto che è lui a fare da sponda fuori area. Sei giorni fa Dzemaili, oggi Tiberio Guarente: sberla violentissima dal limite, Gillet può soltanto osservare il siluro che si insacca in porta. Ma il Toro ha il cuore grande e un Santana che non molla mai. Terzo e ultimo minuto di recupero, doppio dribbling su Taider e Morleo e sventagliata che lancia D'Ambrosio sulla sinistra. L'esterno raccoglie palla, brucia Garics accentrandosi e va per i pali: deviazione-piatto destro-gol, il Dall'Ara non ci crede, Bianchi sì. Bologna-Torino 2-2 (0-1) Bologna (4-1-4-1): Curci; Garics, Antonsson, Cherubin, Morleo; Krhin (38' st Guarente); Diamanti, Taider, Kone (43' st Sorensen), Christodoulopoulos (16' st Gabbiadini); Gilardino. (Agliardi, Lombardi, De Carvalho, Naldo, Abero, Radakovic, Riverola, Pasquato, Moscardelli). All.: Pioli Torino (4-4-2): Gillet; Darmian, Glik, Ogbonna, Masiello; Cerci (25' st D'Ambrosio), Basha, Gazzi, Santana; Barreto (33' st Jonathas), Meggiorini (28' st Bianchi). (Coppola, Caceres, Di Cesare, Bakic, Menga, Stevanovic, Diop). All.: Ventura Arbitro : De Marco di Chiavari Reti : 25' pt Barreto, 20' st Kone, 41' st Guarente, 49' st Bianchi Ammoniti : Antonsson, Gilardino, Glik e Basha per gioco falloso Recupero : 1' e 3' Argomenti bologna fc serie a torino fc Leggi i commenti I commenti dei lettori 
BOLOGNA - Dispiaciuto, ma con tanta voglia di fare ancora bene. Stefano Pioli cerca di archiviare il pari in extremis subito dal Torino. "Abbiamo giocato contro una squadra che ci ha creato difficoltà, chiudendosi e ripartendo bene: i ragazzi hanno reagito alla grande di fronte ai problemi, mettendo impegno e qualità. La partita però finisce al triplice fischio: c'è grande rammarico, dovevamo essere più scaltri nella gestione del pallone, è andata così. Avevamo noi la sfera con una rimessa laterale, l'abbiamo persa e loro hanno trovato il gol del 2-2. Siamo stati dei polli". BISOGNA RIPARTIRE - Il tecnico del Bologna sa di affrontare un momento molto delicato dal punto di vista psicologico. "Dovevamo essere più veloci palla a noi, conoscevamo le loro qualità, avevamo cercato di chiudergli le loro giocate preferite. L'abbiamo interpretata bene, a 2 secondi dalla fine eravamo ancora avanti: sarebbe stata una vittoria pesantissima, pensare a dov'eravamo un girone fa ci fa comunque essere orgogliosi. Dobbiamo rimanere concentrati nonostante la delusione, avremmo chiuso il discorso salvezza, sarà importante smaltire l'amarezza e trasformarla nella spinta per altre buone prestazioni". I MOTIVI DEL RINNOVO  - Pioli spiega anche i motivi che lo hanno portato a prolungare il suo rapporto con il club felsineo, nonostante le sirene delle grandi. "Credo molto in questa squadra e in questo progetto: avere a disposizione ragazzi con questo atteggiamento ti aiuta a continuare un certo tipo di lavoro. I tifosi ci hanno dato sostegno e credibilità, anche nei momenti difficili, ed è una cosa difficile in altre piazze. Mi è stato assicurato dalla società che non dovremo ripartire da zero il prossimo anno, vogliamo finir bene per il presente e per gettare le basi per il nostro futuro. Sono contentissimo di allenare il Bologna. Il club vuole confermare i nostri giocatori importanti, Diamanti compreso, per crescere insieme". Argomenti serie a bologna fc stefano pioli Leggi i commenti I commenti dei lettori 
Un punto a testa. Bologna e Torino nella notte del Dall’Ara navigano a braccetto assieme verso le acque calme, tranquillizzanti di una salvezza serena. Resta però l’amaro in bocca per una vittoria vista sfumare a all’ultimo istante (anzi, qualcosa di più, quando Bianchi spinge la palla in rete il cronometro ha da qualche secondo superato i tre di recupero), e per di più dopo una sudata rimonta. Non può vivere così appieno la sua notte della rivincita Guarente, che dopo essere stato tanto criticato e finito ai margini, aveva segnato a 4’ dalla fine il gol che poteva portare il Bologna a 39 punti, a -1 dalla quota salvezza da dove partire per costruire qualcosa di più ambizioso, di più stimolante. FOTOCRONACA Bologna-Torino 2-2 Così così il primo tempo rossoblù, col Bologna che prova a fare la partita ma fatica a riuscirci, mentre il Toro preferisce giocare di rimessa e punge con le ripartenze. E segna per primo. A tradire il Bologna è proprio Curci, reduce da diverse buone prestazioni, che respinge male un tiro da fuori di Santana che Barreto si trova sulla testa, solo da spingere in rete. IL COMMENTO di Simone Monari Nel finale di tempo una gara piuttosto tranquilla rischia di incattivirsi. Prima, al 43’, quando Kone trova il pari, ma il gol non vale e fa arrabbiare i rossoblù: Gilardino a centroarea si strattona con Ogbonna, l’arbitro opta per il fallo dell’attaccante. Sessanta secondi, e dall’altra parte pure Glik segna invano, e attorno al difensore granata si crea un parapiglia causato dai suoi ripetuti calcioni. Si esce in un clima caldo, con la curva che fischia De Marco e prende a male parole Gillet, ex non gradito, nonostante le parole al miele verso Bologna dei giorni scorsi (il belga risponderà esultando verso la Bulgarelli al gol di Bianchi). Pure l’altro ex, Meggiorini, si becca qualche fischio quando tenta un paio di giocate velleitarie col tacco. Nel secondo tempo, rossoblù con un altro piglio. Si passa al 4-2-3-1 con Kone avanzato. Il Bologna aumenta la pressione, ma sono i granata ad andare vicino al raddoppio, con Meggiorini che cerca due volte il gol dell’ex: prima la sua conclusione è deviata alta di poco, poi colpisce male da buona posizione. Come da copione, è in questo momento che si deve colpire, e ci pensa Kone, che insacca di testa un preciso cross di Morleo. La partita allora riprende da dove era iniziata, col Bologna che imposta e il Toro, ora più accorto dopo l’uscita di Cerci, che tenta di pungere in contropiede, affidandosi alle galoppate di D’Ambrosio, il più fresco. Se all’82’ Jonathas grazia Curci, all’86’ Guarente firma il sorpasso, con un gran sinistro da fuori area. Sembra fatta, e invece no, perché all’ultimo assalto D’Ambrosio si butta in avanti col coltello tra i denti, beffa Garics e serve in mezzo Bianchi che appoggia in rete. Non c’è nemmeno il tempo di ripassare dal centrocampo, finisce qui e il Bologna non chiude ancora definitivamente il discorso salvezza. Bologna-Torino 2-2 Bologna (4-3-2-1): Curci, Garics, Antonsson, Cherubin, Morleo, Kone (43’ st Kone), Krhin, Taider, Diamanti, Christodoulopoulos (16’ st Gabbiadini), Gilardino. A disp: Agliardi, Lombardi, Naldo, Carvalho, Sorensen, Abero, Radakovic, Riverola, Guarente, Pasquato, Moscardelli. All: Pioli Torino (4-2-4): Gillet, Darmian, Glik, Ogbonna, S. Masiello, Basha, Gazzi, Cerci (25’ st D’Ambrosio), Meggiorini (28’ st Bianchi), Barreto (33’ st Jonathas), Santana. A disp: Coppola, Di Cesare, Bakic, Caceres, Menga, Stevanovic, Diop. All: Ventura. Arbitro: De Marco di Chiavari Reti: 25’ pt Barreto, 20’ st Kone, 41’ st Guarente, 49’ st Bianchi Note: ammoniti Antonsson, Basha, Gilardino, Glik. Spettatori 21.497 Argomenti bologna torino serie a 
Nnell'ultima gara della regular season del campionato di serie A di volley femminile, in quello che è stato definito  il "derby della crisi" Chieri vince per 3-1 contro Giaveno (24-26; 25-23; 21-25 e 19-25 i parziali), in attesa della possibile fusione nella prossima stagione. . Chieri Torino  chiude la regular season al sesto posto con 27 punti  in graduatoria. La decima  vittoria stagionale vale l’accesso diretto ai quarti di finale play-off. Un traguardo a suo modo storico per il club biancoblu.  L’ultima volta era accaduto nella stagione agonistica 2006-2007. Alla  Duck Farm, penalizzata di un punto per i ritardati pagamenti degli stipendi di dicembre,   bastava un set per terminare la fase regolare con in tasca la  sesta piazza, ha fatto molto di più vincendo la partita. Giaveno invece disputerà gli ottavi di finale contro Urbino il 10 aprile. Ma non è stato facile : il match all'inizio è stato molto equilibrato. La Duck Farm vince in rimonta il primo set. Un  parziale in cui Giaveno inizia nel migliore dei modi, ma dal 19-16 deve  fare a meno di Ludovica Dalia uscita per infortunio e allora ne  approfitta la Duck Farm che annulla una palla set al Giaveno (24-23) poi piazza l’allungo decisivo  Anche nel secondo set  arrivo al fotofinish con la Duck Farm che dal 23 pari non riesce a  contenere il ritorno delle valsangonesi che si impongono 25-23.  Equilibrio anche nel terzo set. La Duck Farm rompegli  indugi dopo il 19 pari (20-22, 21-23) due punti consecutivi di Fabris  portano le biancoblu ospiti sul 2-1. Il quarto parziale vede la Duck  Farm costantemente in vantaggio, padrona del set. Argomenti chieri derby 
Questa volta non ha funzionato la "maledizione" che nel finale di partita aveva penalizzato il Toro nei match contro Cagliari, Parma e Napoli. Anzi proprio sul filo di lana, gli uomini di Ventura conquistano il pari grazie a Bianchi, al nono gol stagionale. Ancora una volta il Toro va in vantaggio: al 25' un tocco sotto porta di Barreto, che approfitta di una respinta poco felice di Curci su botta dalla distanza di Santana, regala il sorriso ai tifosi.. Il primo tempo si chiude con un gol annullato per parte, al 43' a Kone per un contatto tra Gilardino e Ogbonna. Un minuto era toccato ai granata per un fallo di Glik. Al 20' della ripresa arriva il pari con Kone di testa su cross di Morleo. E a 4 minuti dal '90 gli uomini di Pioli sorpassano il Toro 'con un gran tiro dal limite di Guarente, entrato da pochi minuti al posto di Khrin. Sembra fatta per il Bologna  ma Rolando Bianchi a 9 secondi dal tremine del recupero rovina la festa ai rossoblu con un tocco sotto porta  per il 2-2 finale. 
BOLOGNA - "Non mollo mai, lotterò fino alla fine per questi tifosi e per i miei compagni. Io voglio rimanere qui". Rolando Bianchi è l'uomo copertina della serata del Torino: il numero 9 firma il gol del 2-2 in pieno recupero e regala ai suoi un punto importantissimo. "Dedico la rete ai tifosi, mi sono sempre stati vicini. In settimana ho sentito dire che non ho adrenalina, che non tengo a questa maglia: penso di aver risposto sul campo, l'attaccamento ai colori l'ho dimostrato moltissime volte. Non ero al meglio, avevo un leggero problema all'adduttore, ma sentivo di essere in giornata positiva". VENTURA: NON MERITAVAMO DI PERDERE - Un altro passo verso la salvezza: Giampiero Ventura si gode il suo Torino. "Stiamo parlando di una partita delicata, c'erano punti importanti in palio: avevamo lo spirito giusto, cercando di fare il nostro gioco dall'inizio. Abbiamo sprecato tante occasioni per vincere, la sconfitta sarebbe stata una beffa. Sono felice per il pari e per il modo in cui è arrivato, dopo tre partite in cui avevamo buttato punti nel finale. Oggi ho visto una squadra che ha meritato di non uscire battuta dal Dall'Ara: per esprimere il nostro calcio dobbiamo mettere tutto in campo, a partire dagli attaccanti, che si sacrificano tanto e hanno anche occasioni, è un piacere allenare un gruppo del genere. Barreto è stato fermo a lungo, sta lavorando per tornare il calciatore che era prima degli infortuni". IL CAPITOLO BIANCHI - Il mister granata parla anche del ritorno al gol di Bianchi. "Sono contento per i giocatori e per Bianchi, che aveva bisogno di fare un gol per ritrovare il sorriso: qui si fanno sempre un sacco di chiacchiere, Rolando è un professionista serio, che si allena sempre al meglio. Per una volta domenica è rimasto in panchina, può succedere, non era un caso. Le risposte non si danno a parole ma con i fatti, e lui oggi ha dimostrato di tenere al Toro. Siamo una neopromossa con tanti esordienti, abbiamo raccolto 37 punti e tanti ne abbiamo lasciati per strada in modi assurdi: con pochi innesti stiamo facendo grandi cose". Argomenti serie a torino fc gian piero ventura Leggi i commenti I commenti dei lettori 
