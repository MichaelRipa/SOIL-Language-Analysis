Dopo le Olimpiadi, arriva anche l’oro mondiale per Assunta Legnante, che  migliorando il suo precedente record del mondo di 5 centimetri si laurea  campionessa iridata nel getto del peso F11 (ciechi). La 35enne di  Frattamaggiore, alla sua prima partecipazione ai Mondiali Paralimpici di  atletica leggera in corso a Lione, ha lanciato il peso a 16,79 metri. Gara senza storie, sulla pedana dello stadio francese. Assunta inizia  subito di slancio con un 15,60 che significa anche record dei campionati. Ma è  solo un antipasto, perché al secondo tentativo arriva il record del mondo,  mentre al terzo l’atleta campana eguaglia il precedente primato di 16,74, da lei  stessa ottenuto a Londra. Impossibile resisterle per le avversarie: seconda la  campionessa uscente, la cinese Zhang Liangmin, che si è fermata a 11,59, al  terzo posto la brasiliana Izabela Campos (8,63). “Certo, la mia vittoria era facilmente pronosticabile – ha detto la  Legnante al termine – Ma non sono soddisfatta: io, più che con le mie  avversarie, in realtà lotto sempre con la misura, e oggi puntavo ai 17 metri.  Dopo il 16,79 ero convinta di potercela fare, però non sempre forzare il lancio  è la scelta giusta. Ho anche avuto un problema tecnico con il peso che era di  diametro più piccolo rispetto a quello a cui sono abituata, vorrà dire che per  ora mi dovrò accontentare di andare avanti 5 cm alla volta”. La napoletana, che è l’unica atleta della rosa azzurra ad aver partecipato  a competizioni olimpiche e paralimpiche (a Pechino nel 2008 arrivò  diciannovesima), si è anche piazzata quarta nel lancio del disco. 
ROMA - Diminuisce in Italia il numero di bambini nati con la fecondazione assistita. Per la prima volta dall'approvazione della legge 40 nonostante più cicli e più coppie che ricorrono alla scienza, c'è un calo delle nascite in provetta: 573 bebè in meno rispetto ai 12506 dell'anno prima. Lo segnala la relazione presentata ieri in Parlamento che raccoglie i dati dell'attività dei Centri nel 2011. PIU CICLI, PIU COPPIE MA MENO GRAVIDANZE Meno bambini, anche perché diminuiscono i parti trigemini che facevano rischiare la vita alle donne e agli stessi piccoli, ma anche meno gravidanze (1,4%) soprattutto tra le giovani a fronte di un netto e costante aumento di coppie che chiedono aiuto alla scienza e al maggior numero di cicli di fecondazione assisistita (più 6,5%). "È un dato preoccupante", secondo il ministro della salute Lorenzin che vuole studiare meglio i dati ricevuti. "Non si riesce a chiarire a cosa sia dovuto questo calo delle gravidanze, soprattutto tra le più giovani, per questo vorremmo analizzare la situazione centro per centro", commenta la professoressa Assunta Morresi che collabora col ministero. CRESCE L'ETA' DELLE MAMME E IL NUMERO DI EMBRIONI CONGELATI Dalle relazione si scopre che ormai l'età media di chi ricorre alla fecondazione assistita è di 36,5 anni mentre ben il 30 % delle donne che cercano un figlio con la provetta ne ha più di 40 anni e gli aspiranti papà 39.9 anni in media. E se cresce l'età di chi vuol diventare madre, cresce anche il numero di embrioni congelati: sono 18.798 nel 2011, erano 16.280 nel 2010, 7337 nel 2009 e 763 nel 2008 (periodo antecedente alla modifica della legge 40 grazie alla sentenza della Corte Costituzionale che ha abolito l'obbligo di tre embrioni da trasferirsi in un unico e contemporaneo impianto). "MENO PARTI GEMELLARI CHE FACEVANO RISCHIARE LA VITA A MANNE E FIGLI" "Quello che emerge dalla relazione è sicuramente un successo dovuto all'intervento della Corte costituzionale nel 2009 perché vi è stato un calo drastico di gravidanza plurime e di aborti. Questi dati dimostrano che finalmente c'è una politica più cauta nel trasferimento degli embrioni, che si evitano gravidanze genellari che mettevano a rischio la vita di donne e bambini, ma bisognerà aspettare i dati dell'anno prossimno per capire se il calo delle gravidanze è un nuovo trend. Comunque non significa che c'è un  aumento della crio conservazione, anche se questa è una tecnica utile perché evita i continui bombardamenti ormonali alle donne per ottenere ovuli". Filomena Gallo, avvocato di tante coppie che hanno ricorso contro i limiti della legge 40 e segretario dell'associazione Luca Coscioni, abbattuti a suon di sentenze, vorrebbe vedere i dati sui singoli cicli "perché altrimenti non si capisce se è una donna giovane che si sottopone a cinque fecondazioni di fila o cinque donne diverse. I dati aggregati confondono la visione della situazione". LE REGIONI E I FONDI Quello che è sicuro, secondo l'avvocato Gallo, è la riduzione dei fondi stanziati dal governo per la prevenzione dell'infertilità. "Ci chiediamo poi come mai il Ministero in un momento così delicato una spesa sanitaria in deficit non adotti provvedimenti nei confronti delle 6 regioni che non hanno dato i rendiconti sull'utilizzo dei fondi stanziati dalla legge 40 per la fecondazione assistita. Ricordiamo che tra queste regioni c'è anche la Regione Lazio che dal 2004 ad oggi non ha mai fatto sapere come e se ha utilizzato questi fondi oltre a non avere neppure autorizzato i centri di Fecondazione e attuando negli ultimi mesi ora una politica per le autorizzazioni in piena violazione della legge 40". 
MADRID - Il numero dei morti non è inferiore a 77 e i feriti sono circa 143, questo il primo bilancio del deragliamento di un treno a Santiago di Compostela. L'incidente è avvenuto alle 20:42, quando il treno ad alta velocità Madrid-Ferrol si trovava alla biforcazione di A Grandeira, a poco più di tre chilometri da Santiago di Compostela, capitale della Galizia. Il bilancio delle vittime rischia di essere molto grave perché sei dei dieci vagoni del convoglio ferroviario che portava circa 250 persone sono usciti dai binari e si sono rovesciati e tre vetture hanno preso fuoco. Il treno "andava molto veloce e alla curva ha cominciato a girarsi, mentre i vagoni sono finiti una sopra l'altro". A parlare ai media locali è Ricardo Montesco, uno dei superstiti del convoglio ad alta velocità deragliato. Il racconto è quello di uno scenario da "girone dantesco", come lo ha descritto Alberto Nunez Fijoo, governatore della Galizia, la regione dove è avvenuto l'incidente. Ma fra i testimoni, anche se c'è chi dice di aver sentito un'esplosione (probabilmente il boato dell'urto), nessuno sembra ipotizzare un attentato. [[ge:rep-locali:repubblica:63648151]] "In nessun momento ho pensato che si trattasse di un attentato. Quando il treno ha imboccato la curva ho avuto la netta sensazione che stesse andando troppo veloce e poi c'è stato il deragliamento", insiste Sergio, un altro passeggero reduce dall'incubo, mentre da Madrid anche il governo Rajoy fa sapere di propendere per la pista dell'incidente. "Un sacco di gente è finita schiacciata sul fondo", riprende Ricardo Montesco, raccontando il terrore vissuto quando ha capito, cercando di districarsi con altri fra le lamiere, che il suo vagone "stava bruciando". "Ho visto molti cadaveri", è la conclusione ad occhi sbarrati. Tra i passeggeri del treno c'era almeno un italiano, secondo quanto riferiscono fonti spagnole. Sono in corso verifiche sulla sua identità e su quanto potrebbe essergli accaduto. Secondo El Mundo on line sul treno vi sarebbe stato un gruppo di giovani italiani, ma la circostanza non trova alcuna conferma ufficiale Per la Spagna si tratta dell'incidente più grave della storia ferroviaria moderna: il solo precedente paragonabile risale al 1980, quando un treno in viaggio fra Madrid e Valencia fu protagonista di un incidente in cui morirono 27 persone. Ma per qualche minuto qualcuno ha rivissuto addirittura la memoria degli attentati della strage di Madrid dell'11 marzo 2004, quando - allora sì per mano del terrorismo - i morti furono 191 e i feriti centinaia. Un contesto diverso a quello di Santiago e tuttavia con immagini di morte non così lontane. "Ho dinanzi agli occhi la scena di una catastrofe", ha riferito al Pais online un altro viaggiatore, mentre un suo compagno di sventura ha descritto la sensazione di "una serie di giri della morte" vissuti a bordo di un vagone dopo il deragliamento. Altri stentano a ricordare le fasi dell'incidente, ma raccontano di essersi ritrovati, dopo quella curva fatale e l'uscita dai binari, "circondati di fumo e di cadaveri". Mari, una donna che abita vicino al luogo del disastro e che è corsa fra i primi a prestare soccorso, ha detto a sua volta alla radio Cadena Ser d'aver assistito alla scena mentre stendeva i panni. E stata lei a raccontare di aver sentito "un'esplosione" e visto poi un ammasso "di polvere e rovine". "Mio Dio - ha esclamato con voce rotta - quanti morti". La gaffe di Rajoy, fa condoglianze a vittime terremoto in Cina. Errori da copia e incolla per il premier spagnolo nel comunicato di condoglianze per la tragedia del treno deragliato a Santiago di Compostela. Ad un certo punto nel comunicato, come si vede nella foto del documento diffusa da El Pais, si cita il terremoto cinese a Gansu e il premier si rammarica per le vittime della città cinese invece di quelle spagnole. La prima parte del comunicato è correttamente sulla tragedia spagnola, poi ad un certo punto compare la parte "cinese" frutto probabilmente di un maldestro copia e incolla del precedente comunicato poi non corretto. [[ge:rep-locali:repubblica:63656906]] Argomenti treno spagna santiago de compostela incidenti stradali deragliamento 

Vivere a quaranta gradi. Regione e Comune hanno messo a punto un piano per l'emergenza in arrivo, ma da oggi la macchina della sorveglianza è chiamata a drizzare le antenne con particolare solerzia. Il Comune ha attivato un numero telefonico operativo 24 ore (011.8123131 dal lunedì alla domenica), al quale risponde una task force di operatori per l'assistenza a domicilio. Con l'invecchiamento della popolazione, infatti, cresce sempre più in città il numero delle persone etichettate come "fragili", quelle che in caso di ondate di calore sono considerate a rischio: in sette anni, dal 2005 al 2011, rivela Giuseppe Costa, responsabile del servizio di epidemiologia della Regione, un aumento verticale soprattutto nelle circoscrizioni dove la popolazione era più giovane. La circoscrizione dove il numero è maggiore è la 5, oltre 3200 anziani segnalati da controllare con particolare attenzione. Fragile, spiega "è chi ha avuto più ricoveri negli ultimi anni e chi assume molti farmaci, gli over 75. Nei giorni scorsi i medici di famiglia hanno ricevuto l'elenco degli anziani con il messaggio di integrare cartelle e liste con le informazioni in loro possesso e di intensificare i controlli nei giorni di maggior picco di calore". Il piano regionale prevede poi un monitoraggio costante delle condizioni climatiche: l'Arpa produrrà tre distinti bollettini, uno per Torino, un secondo per la Provincia e un terzo per gli altri capoluoghi. Saranno inviati via Internet, con le temperature previste dopo 24, 48 e 72, alle aziende sanitarie, ai medici di base e ai servizi sociali di province e comuni. Negli ambulatori dei medici di base, negli ospedali, uffici pubblici ed enti socioassistenziali sono arrivati in questi giorni volantini con i consigli anticaldo. Il pieghevole si legge anche sul sito dell'assessorato. Regione e Arpa hanno pure un servizio per monitorare la situazione fino al 15 settembre, registrando i casi di mortalità attribuibili al caldo. Il ritmo di intervento nei pronti soccorso cittadini è elevato ma costante: il numero di anziani è molto alto ma le cause di malesseri e disagi non sono attribuibili al gran caldo. Fra le altre misure, la Protezione civile in collaborazione con i servizi sociali e le circo¬scrizioni, mette a disposizione locali climatizzati in tutte e dieci le circoscrizioni cittadine. Per tutto il mese di agosto, ancora, i vigili del fuoco offrono, da mercoledì a domenica, ospitalità e pranzo nei locali di corso Regina e organizzano iniziative di intrattenimento. 
IL "Programma nazionale per il sostegno degli studenti capaci e meritevoli", inserito nel decreto del Fare, scatena le polemiche di studenti, regioni e rettori. Il Programma intende aumentare il numero di studenti che percepiscono le borse di studio universitarie, affiancando il sistema regionale per il diritto allo studio universitario, ma attinge le risorse da una quota del Fondo di finanziamento ordinario, già abbondantemente sforbiciato dall'ultimo governo Berlusconi. Per finanziare il Programma di borse di studio, infatti, si preleva il 20 per cento di quella quota premiale  -  pari al 13,5 per cento dell'intero Fondo di finanziamento ordinario erogato dallo stato agli atenei  -  che ammonta a circa 910 milioni di euro. E i rettori non ci stanno. "Pur condividendo la necessità di intervenire su un problema scoperto e più volte sottolineato dalla stessa Crui allo scopo di rendere il sistema del diritto allo studio più efficiente  -  intervengono i rettori  -  appare assolutamente non condivisibile l'utilizzo a tal fine di fondi già destinati alle Università, peraltro relativi alla quota premiale sui risultati della valutazione della ricerca appena resi noti. Le conseguenze di tale intervento sulle Università  -  continuano  - sono a questo punto facilmente prefigurabili e senza dubbio drammatiche". E secondo la Conferenza delle regioni "l'emendamento è da ritirare in quanto crea le condizioni per una confusione normativa e di gestione, tale da mettere a rischio le attuali garanzie che gli studenti hanno finora riconosciute". "Le nuove norme introdotte, infatti, oltre ad invadere la competenza esclusiva delle Regioni in materia  -  continuano dalle regioni  -  comportano due distinti sistemi di diritto allo studio, quello "ministeriale" e l'altro "regionale", con un doppio canale di finanziamento, facendo credere che ci siano più risorse quando in realtà ce ne sarebbero meno". Ecco perché. "Oggi  -  continua il lungo comunicato dalle Conferenza delle regioni  -  gli studenti e le Regioni fanno rispettivamente la loro parte, mentre il Fondo integrativo statale  -  pari a 160 milioni di euro nel 2013  -  è pari a zero per il 2014". Mentre con le nuove regole si alleggerisce il Ffo, "per una cifra pari a 274 milioni di euro" ottenendo "un doppio effetto negativo: da una parte si toglie alle università una parte del Fondo e dall'altra si sancisce la deresponsabilizzazione finanziaria dello Stato in materia di Diritto allo studio, dato che le risorse del Fondo statale per il diritto allo studio per l'anno 2014 sono pari a zero". Una prospettiva che non piace nemmeno agli studenti. "Apprendiamo con estrema preoccupazione che  -  intervengono dal Coordinamento studentesco Link  -  è stato approvato un emendamento al c. d. "Decreto del Fare" che in caso di approvazione restringerebbe in maniera netta la platea di studentesse e studenti che potranno accedere alle borse di studio". "Il cosiddetto Programma nazionale di sostegno agli studenti capaci e meritevoli  -  dichiara Luca Spadon, portavoce nazionale di Link prevedrà l'erogazione di borse di studio per studenti che rispondono a requisiti molto stringenti, simili a quelli del Decreto Profumo, contestato da migliaia di studenti nel febbraio scorso". "Auspichiamo  -  concludono gli studenti  -  che anziché creare un sistema parallelo a quello esistente, svuotando il Fondo nazionale per il Diritto allo Studio, il Parlamento provveda a riformare il Diritto allo Studio e il Governo a rifinanziarlo almeno ai livelli degli altri paesi europei". E, dopo le polemiche, l'esecutivo si appresta ad approvare un ordine del giorno alla Camera che "impegna il governo, in sede di conversione del decreto, a prevedere comunque l'intesa con le Regioni nel rispetto dei vincoli costituzionali; a garantire, in sede di discussione della prossima legge di Stabilità, risorse aggiuntive al Fondo integrativo del diritto allo studio universitario  -  tali da consentire alle Regioni di erogare la borsa di studio almeno alla stessa percentuale di aventi diritto rispetto all'anno accademico precedente  -  e a valutare l'opportunità di intervenire affinché sia ripristinato il Fondo di Finanziamento ordinario almeno al valore dell'assestamento di Bilancio del 2012". Marco Meloni (Pd), che ha lanciato il Programma, condivide le perplessità e le preoccupazioni delle regioni e della Crui. "Ma vorrei rassicurare tutti: l'approvazione del nuovo programma nazionale sul diritto allo studio  -  assicura  -  non porta alla sostituzione della disciplina regionale, che va anzi potenziata, ma a una sua integrazione. Questo investimento straordinario si fonda sul ritardo dell'Italia, dove solo il 7 per cento degli studenti ricevono una borsa di studio, rispetto al parametro europeo di almeno il 20 per cento". Inoltre "le fondate preoccupazioni di Regioni e Crui  -  continua  -  e l'interlocuzione che abbiamo attivato con loro e con le organizzazioni rappresentative degli studenti troveranno adeguato ascolto nei miglioramenti che stiamo predisponendo per l'esame del provvedimento al Senato". "Gli impegni che assumiamo sono contenuti nell'Ordine del giorno presentato da Speranza e dal gruppo del Pd, d'intesa del governo", che dovrebbe essere votato dalla maggioranza nei prossimi giorni. "Il punto centrale è però  -  conclude Meloni  -  un altro: l'avvio del Programma rappresenterà una grande opportunità per dare una borsa di studio al 50 per cento in più degli studenti attuali, con un grande investimento sulla mobilità interna. Si inserisce in un lungo percorso che richiede, da parte di questa maggioranza e di questo governo, uno sforzo straordinario che sarà portato a termine con la collaborazione di tutti, nell'interesse degli studenti. In primo luogo di quelli che non hanno voce perché studenti non lo sono ancora, spesso non per loro volontà". Argomenti università rettori scuola Leggi i commenti I commenti dei lettori 
