Un venticinquenne ha perso la vita e due persone hanno riportato l'amputazione di una gamba: questo il bilancio di un incidente sulla strada Reale tra Fossano e Marene, in provincia di Cuneo, nei pressi di Cervere, dove si sono scontrate due motociclette. La vittima abitava a Villastellone, nel Torinese. Sul posto sono intervenuti carabinieri, vigili del fuoco e servizio di soccorso 118. 
Comincia con un colpo di scena il G8 in programma domani in Irlanda del Nord. Secondo quanto scrive l'edizione on line del Guardian, il governo di Londra fece spiare politici e funzionari delle delegazioni straniere presenti al vertice del G20 del 2009 che si tenne a Londra. Il Guardian afferma di aver avuto in mano documenti classificati che confermano quanto denunciato e scrive che l'operazione venne attuata attraverso intercettazioni telefoniche e allestendo dei sistemi di controllo nei computer di alcuni Internet cafè frequentati dalle delegazioni per poter leggere le mail dei politici. Le nuove rivelazioni arrivano a pochi giorni dall'esplosione dello scandalo 'Datagate' negli Usa. I controlli sarebbero stati eseguiti dal Gchq britannico, ma anche da agenti del Nsa Usa che avrebbero spiato conversazioni segrete dell'allora presidente russo, Dmitri Medvedev. LE RIVELAZIONI DI SNOWDEN L'INTERVISTA INTEGRALE / VIDEO LA DIFESA DI OBAMA Il Guardian scrive che alcuni delegati del G20, tra cui i maggiori esponenti del mondo economico, hanno utilizzato un Internet cafe' che era stato preparato appositamente dall'Intelligence britannica per leggere le email inviate e ricevute. E secondo il quotidiano inglese, oltre alle mail, il monitoraggio comprendeva anche il tracciamento delle telefonate soprattutto riguardanti i delegati del Sud Africa e della Turchia. Il portavoce del ministro degli Esteri britannico si è rifiutato di commentare la notizia, così come al momento non ci sono prese di posizione del partito laburista, al potere nel 2009. Argomenti datagate g8 guardian nsa spionaggio g20 gchq medvedev 
Al via il primo test Invalsi di licenza media "anticopioni". Nella mattina di oggi i 500mila studenti che frequentano la terza media saranno impegnati nella prova  predisposta dall'Istituto nazionale per la valutazione del sistema educativo di istruzione e di formazione. La prova  -  contrariamente a quelle somministrate alle elementari, in prima media e al secondo anno delle superiori  -  contribuirà alla valutazione finale del diploma. La novità di quest'anno è la misura volta a ridurre il cosiddetto fenomeno di cheating, che in inglese significa "barare": cinque diverse versioni dei quizzoni con le domande disposte in modo diverso. Sembra infatti che nelle scorse edizioni della prova Invalsi, gli esperti dell'istituto di Frascati abbiano individuato "comportamenti anomali". Nessuno, ovviamente, beccato con le mani nella marmellata ma, attraverso elaborazioni statistiche, è emerso che in alcune realtà si copia di più e in altre di meno. Il cheating può essere dovuto all'aiutino del prof durante la prova o alla mancanza di adeguata sorveglianza durate i test di Italiano e Matematica che consente ai ragazzini di darsi una mano a vicenda. L'anno scorso, i più copioni furono gli studenti calabresi e siciliani. I primi, secondo l'Invalsi, hanno registrato un indice di propensione al cheating pari al 17 per cento in Italiano mentre ai secondi spetta il record per la Matematica: con un indice di propensione al cheating pari addirittura al 30 per cento. Un parametro che è in grado di dire quante risposte corrette sono state fornite dagli studenti per effetto della loro preparazione e quante sono le risposte suggerite dai prof e racimolate da bigliettini, libri e altri stratagemmi dei ragazzi per azzeccare la risposta corretta. Ma qual è l'impatto della prova Invalsi sulle esame di terza media? Per espressa disposizione dell'Istituto nazionale di valutazione, i professori non possono attribuire al quizzone un voto in decimi inferiore a quattro. E cosa sono in grado di dirci sull'apprendimento dei nostri ragazzini i test Invalsi? A rispondere a questa domanda ci ha provato Tommaso Agasisti, docente di ingegneria gestionale al Politecnico di Milano, che attraverso un recente studio effettuato alcuni mesi fa ha analizzato i risultati del test Invalsi di una terza classe dello scorso anno. I test sono in grado di fornire un'informazione abbastanza precisa, anche al netto del cosiddetto cheating, sulle competenze in Italiano e Matematica degli alunni italiani. Con la possibilità di confronti fra classi, scuole e studenti (italiani e stranieri o di diverse aree geografiche). Ma non possono dirci "tutto quello che  -  spiega Agasisti  -  sarebbe utile conoscere". "Il principale limite metodologico" è che "i dati sul singolo anno riflettono variabili "esterne" che non possono essere modificate dalle scuole: background degli studenti, caratteristiche di contesto, ecc". Ma, soprattutto, "quanta parte dei risultati degli studenti può essere attribuita all'azione della scuola". Argomenti test invalsi esami scuola Leggi i commenti I commenti dei lettori 
RIO DE JANEIRO - Cesare Prandelli non nasconde la soddisfazione dopo la vittoria sul Messico, ma non risparmia una bacchettata a Balotelli:  "L'emozione c'è stata prima, poi siamo stati concentrati. Volevamo vincere e lo abbiamo fatto giocando un ottimo calcio. Sono molto contento, quando le partite si preparano bene, hai la gamba e la disponibilità dei ragazzi sai quello che devi fare in campo. Ed oggi lo sapevamo". Elogio particolare a Pirlo, in gol nel giorno della sua centesima presenza in Nazionale: "Per lui le parole non servono. Ci vuole un grande applauso, è un esempio per tutti noi e lo abbiamo ringraziato prima della partita". quindi Balotelli, che ha rimediato l'ammonizione dopo il gol decisivo per essersi tolto la maglietta: "Deve smetterla di fare vedere i muscoli, le ammonizioni contano. Però è stato bravo". Balotelli dal canto suo si giustifica: "Una bella partita, belle emozioni e un grande pubblico. La maglia? C'è questa regole dei due gialli ma io non lo sapevo, la prossima volta non la faccio". Qualificazione a portata di mano? "Si, se vinciamo la prossima. Noi siamo qua per fare il meglio possibile e abbiamo le qualità per arrivare in fondo". Il migliore in campo, in rete alla 100esima in azzurro, Andrea Pirlo: "Bello festeggiare le 100 presenze in azzurro al Maracanà, poi abbiamo vinto e ho anche fatto gol, meglio di così... Un gol su punizione era nei miei pensieri, prima di calciare ho pensato solo a tirare il meglio possibile e ci sono riuscito. Sono contento soprattutto perchè era fondamentale vincere, ora siamo più sereni". Ieri la vittoria per 3-0 del Brasile sul Giappone. "Noi guardiamo solo a noi stessi, era importante vincere la prima partita perchè è sempre fondamentale partire bene in un girone a 4. Adesso abbiamo tre giorni per recuperare in vista del Giappone". Intanto il pubblico del Maracanà era tutto per lui... "Fa piacere essere osannato in uno stadio come questo" Soddisfatto anche Buffon: "Vogliamo dimostrare di essere competitivi e provare ogni volta ad alzare l'asticella. Arrivare tra le prime quattro sarebbe un ottimo risultato, che sarebbe visto anche come segno di continuità. Noi abbiamo risposto sempre presente quando la posta in palio era alta e contava", spiega il capitano azzurro. "Era una nazionale che temevamo molto, che spesso ci ha messo in difficoltà tattica e atletica - ha proseguito parlando del Messico - Oggi invece abbiamo dimostrato di essere più forti di loro. Un confronto con il Brasile? Non lo so, il Brasile ha anche a proprio favore la componente di giocare in casa, un bello stimolo che dà una grossa energia e una mano in più - ha ricordato Buffon - La punizione di Pirlo? E' stato un capolavoro suo, si è fatto il regalo più grande e credo che un giocatore simile se lo meriti", Argomenti nazionale italia confederations cup andrea pirlo cesare prandelli mario balotelli Leggi i commenti I commenti dei lettori 
ROMA - Missione compiuta. Dopo il netto successo di venerdì scorso, l'Italia piega di nuovo  Cuba con un secco 3-0 (25-23, 25-18, 25-19) in chiusura del secondo weekend della World league di volley. La truppa allenata dal ct Mauro Berruto aggancia, così, in testa alla classifica la Russia e nel prossimo fine settimana volerà in casa dei campioni olimpici per una sfida stellare tra le due nazionali ancora imbattute. La partita a Firenze contro Cuba dura in pratica solo il primo set, più equilibrato e combattuto. Per il resto è un monologo di marca azzurra, con Savani e compagni che devono solo mantenere alta la concentrazione e portare a termine in fretta la missione. Il sestetto di casa ci mette un'ora e un quarto di gioco scarsa per conquistare l'intera posta in palio e chiudere senza lasciare per strada nessun set. Rispetto alle precedenti sfide maggiore spazio sotto rete a Piano al centro e Vettori (6 punti, un muro e un ace) nel ruolo di opposto con Zaytsev schiacciatore. Una squadra duttile che piace tasnto al ct Mauro Berruto. A spingere forte sull'acceleratore il solito Zaytsev, top scorer con 14 punti, tre muri (migliore insieme a Travica), due ace e con una percentuale offensiva che viaggia intorno al 60 per cento. Lo "zar" è l'unico a chiudere la gara in doppia cifra. Per il resto vola oltre il settanta per cento la percentuale di realizzazione di un Parodi in costante crescita autore di nove punti. Sempre 9 punti per un affidabile Birarelli e da tenere d'occhio la regia di Travica. Sui ragazzi cubani poco da dire. In tre si spartiscono il gioco con Bisset autore di 10 punti (unico a doppia cifra nelle due gare contro l'Italia), Cepeda e Mesa 8 punti. Parte bene Cuba che sembra un'altra squadra rispetto al match di venerdì a Torino. Cepeda e Mesa mettono in difficoltà l'Italia e i caraibici ottengono il primo vantaggio della partita. Agli azzurri tocca riordinare le idee e risalire in fretta. Berruto al centro alterna Beretta e Piano e trova in Zaytsev e Parodi due imporanti punti di riferimento. Il palleggiatoreTravica chiama in causa i centrali con i primi tempi, che non sempre sono vincenti. Nel finale azzurri avanti e Cuba che si gioca le ultime chance nel punto a punto. La squadra di casa non si distrae e allontana le titubanze conquistando il primo set. Nella seconda parte tornano a galla i veri valori e le differenze tecniche tra le due nazionali: l'Italia cresce e Cuba non riesce a contenere la pressione avversaria. Allora la partita diventa l'occasione per vedere all'opera "forze fresche" e provare differenti soluzioni tattiche. E' il caso di Vettori al posto di Savani con Zaytsev che torna a fare lo schiacciatore e lascia il ruolo di opposto al giovane talento della Copra Piacenza. Il parziale è in discesa per l'Italia, la sola nota stonata sono i troppi errori al servizio. Poco male, il punteggio non cambia e si va sul due a zero. Solito copione nel terzo set con l'Italia saldamente in vantaggio sin dalle prime battute e Cuba costretta a inseguire. A rendere meno umuliante il passivo un finae di set che concede ai ragazzi caraibici tanti punti, complice un black out azzurro. Nell'altra gara del girone la Russia mantiene l'imbattibiltà al tie break contro la Serbia. I campioni olimpici, completamenti rinnovati rispetto a un anno fa, si affidano al top scorer Pavolv, autore di 22 punti, e Spiridonov 14 punti e un prezioso 54 per cento in attacco. In casa serba ancora Atanasijevic a trascinare il gruppo con 15 punti. Bene i due centrali tesserati Lube Macerata Podrascanin 12 punti e Stankovic 11 punti. Risultati : Russia-Serbia 3-0, Italia-Cuba 3-0. Russia-Serbia 3-2, Italia-Cuba 3-0. Classifica . Russia, Italia 11 punti, Serbia 7, Germania 1, Cuba, Iran 0. Prossimo weekend di gare . Venerdì Russia-Italia, Iran-Serbia. Sabato Russia-Italia, Germania-Cuba. Domenica Germania-Cuba, Iran-Serbia. Argomenti volley volley world league 2013 Leggi i commenti I commenti dei lettori 
RIO DE JANEIRO - In un sol colpo l'Italia spazza via le critiche piovutele addosso dopo le opache prestazioni con Repubblica Ceca e Haiti e con un convincente 2-1 ai danni del Messico inizia nel migliore dei modi l'avventura in Confederations Cup. Dopo il netto 3-0 del Brasile ai danni del Giappone era importante vincere per mettere mezza ipoteca sul passaggio alle semifinali. E gli azzurri non hanno tradito, confermando che quando il gioco si fa duro, difficilmente sbagliano partita. PIRLO, 100/A PRESENZA DA RICORDARE - Un successo che porta la firma di Pirlo e Balotelli, sempre più la mente e l'ariete della squadra di Prandelli. I due hanno fatto la differenza con due giocate da fuoriclasse. Il primo ha trovato il modo per ricordare per sempre la 100/a presenza in azzurro con una perfetta punizione a giro dal limite, il secondo ha coronato una prova autoritaria segnando di forza nel finale il gol decisivo. UN'ITALIA FINALMENTE BRILLANTE - E' stata una bella Italia. Più brillante e imprevedibile delle ultime apparizioni, decisamente ravvivata dall'ingresso di Giaccherini e De Sciglio che le hanno dato la necessaria profondità sulla sinistra. Ma va anche detto che il Messico è parso davvero poca cosa. Spesso in ritardo nelle chiusure e con poche idee in attacco ha fatto capire come mai, nel proprio girone finale di qualificazione ai Mondiali abbia clamorosamente collezionato 4 pareggi su 5. IL 4-3-2-1 FA SOFFRIRE IL MESSICO - Il modulo ad albero di Natale varato da Prandelli ha subito messo in difficoltà la nazionale di de la Torre, in affanno sugli inserimenti di Giaccherini e, a rotazione, di Montolivo, Pirlo e Marchisio, e contro la velocità di Balotelli. Per tre volte Corona ha dovuto mettere una pezza alle disattenzioni dei difensori, respingendo le conclusioni di Balotelli (2) e Giaccherini. TRAVERSA DI GUARDADO, PERLA DI PIRLO - Il Messico ha tremato ma al primo vero affondo ha subito fatto male con Guardado che ha centrato la traversa su assist di Dos Santos, bravo ad andar via sulla sinistra ad Abate. Si è trattato, però, di un episodio sporadico. La partita hanno continuato a farla gli azzurri che, dopo essersi visti negare un rigore (fallo di Guardado su Pirlo) sono meritatamente andati in vantaggio con una perfetta punizione a giro di Pirlo che ha infilato l'incrocio da 28 mt. ERRORE DI BARZAGLI, HERNANDEZ PAREGGIA - L'Italia si è rilassata e il Messico ne ha subito approfittato: Dos Santos ha rubato palla a Barzagli che lo ha atterrato in area. Rigore netto che Hernandez ha freddamente tramutato in 1-1. L'Italia si è rimboccata le maniche, ha continuato a menar le danze dopo l'intervallo ma ha continuato a mancare di cattiveria in attacco. Emblematica è stata l'occasione capitata al 54' a Montolivo che da due passi ha calciato addosso a Corona un pallone capitatogli tra i piedi dopo una punizione di Pirlo. BALOTELLI EROE DEL MARACANA' - Prandelli ha provato a cambiare qualcosa inserendo Cerci al posto di Marchisio per riallargare la difesa avversaria col 4-3-3 e la mossa ha subito dato gli effetti desiderati: al 78' De Rossi ha lanciato Giaccherini che ha servito con un passaggio volante no-look Balotelli che, con un gran numero (dribbling secco su Rodriguez e destro di potenza), ha freddato Corona facendo impazzire di gioia il pubblico del Maracanà che, all'uscita dal campo a 5' dalla fine, lo ha acclamato con una standing ovation. Una lezione ai tanti idioti che in giro per l'Italia continuano ad accoglierlo con i ' buù razzisti. E ora sotto con il Brasile. Dopo questo successo abbiamo poco da perdere. MESSICO-ITALIA 1-2 (1-1) Messico (4-2-3-1): Corona 5.5, Flores 5.5, Rodriguez 5, Moreno 5, Salcido 5.5, Torrado 6, Zavala 5 (40' st Jimenez s.v.), Aquino 5 (8' st Mier 5), Giovani 6.5, Guardado 6, Hernandez 6. (1 Ochoa, 20 Torres, 23 Talaverna, 4 Reyes, 5 Molina, 13 Meza, 7 Barrera, 16 Herrera, 8 Reyna, 9 De Nigris). All.: De La Torre. Italia (4-3-2-1): Buffon 6, Abate 6.5, Barzagli 5, Chiellini 6.5, De Sciglio 7, De Rossi 6, Pirlo 8, Montolivo 6.5, Marchisio 5.5 (23' st Cerci 6), Giaccherini 7 (43' st Aquilani s.v.), Balotelli 7.5 (40' st Gilardino s.v.). (12 Sirigu, 13 Marchetti, 4 Astori, 19 Bonucci, 2 Maggio, 6 Candreva, 23 Diamanti, 14 El Shaarawy, 10 Giovinco). All.: Prandelli. Arbitro : Osses (Cile) 5. Reti : nel pt 27' Pirlo, 34' Hernandez (rigore); nel st 33' Balotelli Angoli : 5-2 per l'Italia. Recupero : 1' e 3'. Ammoniti : Barzagli, Moreno, Giovani, De Rossi per gioco scorretto, Balotelli per comportamento non regolamentare. Spettatori : 70.000. Argomenti nazionale italia confederations cup nazionale messico Leggi i commenti I commenti dei lettori 
ZAGABRIA - Subito oro per l'Italia agli Europei di scherma iniziati a Zagabria. La conquista Elisa Di Francisca nel fioretto, bissando il titolo  vinto a Sheffield 2011. L'azzurra in finale ha avuto la meglio sulla russa Diana Yakovleva, sconfitta col punteggio di 15-7. Un successo particolare per Elisa Di Francisca, che torna alla vittoria in una competizione internazionale dopo l'oro olimpico di Londra, regalando anche la prima grande gioia al commissario tecnico, Andrea Cipressa, ed a Giovanna Trillini, che da ex compagna di squadra si è trasformata in "maestro" personale. La cavalcata di Elisa Di Francisca, dopo la fase a gironi conclusi con una sola sconfitta, l'ha vista vincere il match del tabellone delle 32 contro la turca Karamete per 15-5 e quello nel turno delle 16 contro l'ostica francese Astrid Guyart per 15-9. Il tabellone dei quarti ha poi riproposto la sfida che undici mesi fa a Londra valse il titolo olimpico: Elisa Di Francisca contro Arianna Errigo. Come sulla pedana a cinque cerchi,a vincere è stata la jesina, stavolta però col punteggio di 15-5. A seguire l'assalto di semifinale contro la francese Ysaora Thibus vinto per 15-12. "Avevo avvertito buone sensazioni sin dall'ultimo ritiro collegiale - ha dichiarato l'azzurra - E' un successo molto importante per me. Non sarà l'oro olimpico ma è una vittoria che vale tantissimo. Non potevo  sperare di avere viatico migliore viatico verso i Mondiali di Budapest in programma ad agosto. Dedico la vittoria ad Alessia Politi (la motociclista italiana in gravi condizioni dopo un incidente in pista, ndr) jesina come me". A fermarsi nel tabellone dei quarti, oltre ad Arianna Errigo, anche le altre due azzurre, Benedetta Durando e Carolina Erba. In campo maschile, rammarico nella spada, dove Enrico Garozzo si ferma ai piedi del podio. Il quinto posto dell'azzurro lascia tanto amaro in bocca, per via della sconfitta contro il francese Jerent. Garozzo, che  nel percorso di gara aveva sconfitto l'ucraino Karuchenko per 15-11, nel tabellone dei 32 sul portoghese Cordeiro per 15-8 e poi, nell'assalto valido per approdare ai quarti, contro il russo Anokhin per 15-9, dopo aver rimontato il punteggio contro il transalpino portandosi in vantaggio per 13-11, è uscito sconfitto per 15-13. "Sono molto contento per come ho tirato - è il commento di Enrico Garozzo affidato al suo profilo su Twitter - ma mi brucia troppo non aver preso la medaglia. Adesso voglio andarla a prendere a squadre!". Si è fermato invece nel tabellone dei 16 Matteo Tagliariol, sconfitto dal francese Robeiri per 15-11, dopo che aveva sconfitto nel turno precedente il campione del Mondo 2010, Nikolai Novosjolov per 15-9 e, nel turno dei 64 il norvegese Ertzeid col punteggio di 15-8. Paolo Pizzo è invece uscito sconfitto dal match del turno dei 32 contro il russo Anokhin per 15-12, dopo aver superato nei 64 per 15-11 il norvegese Backer. Argomenti scherma europei scherma 2013 elisa di francisca Leggi i commenti I commenti dei lettori 
VANNES  - Primo stop per la Nazionale italiana femminile di basket ai Campionati Europei che si stanno disputando in Francia. Dopo il successo ai danni della Svezia all'esordio, le azzurre sono state superate a Vannes per 71-59 dalla Spagna, tenendo comunque testa alle quotate avversarie. SOTTANA 13 PUNTI, 12 PER DOTTO - Giorgia Sottana è stata la miglior marcatrice dell'Italia con 13 punti, con 12 di bottino personale per Dotto, mentre le iberiche hanno beneficiato dei 19 di Lyttle, 15 di Torrens e 12 di Valdemoro. Domani le ragazze guidate dal commissario tecnico Roberto Ricchini affrontano la Russia (ore 18.30) nel terzo e ultimo impegno del girone B. Le prime cinque squadre dell'Europeo accedono al Mondiale 2014, a cui sono già qualificate Stati Uniti (come campioni in carica) e Turchia (Paese ospitante). Se la Turchia stessa dovesse entrare nelle prime cinque, si qualificherebbe per il Mondiale anche la sesta classificata. CT RICCHINI: "BUONE INDICAZIONI, A CONTATTO SINO ALLA FINE" - "La Spagna è una delle favorite per la vittoria di questo Europeo - l'analisi del ct Roberto Ricchini in conferenza stampa -, volevamo confrontarci con il loro livello e credo che usciamo da questa partita, anche se con una sconfitta, con buone indicazioni per le altre gare dell'Europeo e per il futuro. Non siamo mai crollati, rimanendo a contatto fino alla fine e costringendo la Spagna a tenere in campo il miglior quintetto fino allo scadere. Domani affrontiamo la Russia, che all'esordio ha giocato alla pari con la Spagna, e sarà un'altra partita durissima". SPAGNA-ITALIA 71-59 (15-13, 37-23, 53-40) ITALIA : Dotto 12, Fassina 4, Cinili 2, Sottana 13, Gatti 7, Zanoni, Gorini 3, Masciadri 9, Wabara, Bagnara, Ress 7, Formica 2. All.: Ricchini. SPAGNA : Nicholls 2, Lima, Dominguez, Torrens 15, Ouvina, Palau 6, Aguilar 9, Xargay 6, Gil 2, Valdemoro 12, Lyttle 19, Casas. All.: Mondelo. ARBITRI : Juras (Serbia), Martinescu (Romania), Kucarova (Rep. Ceca). NOTE : Tiro da 2: Italia 15/48; Spagna 23/46. Tiro da 3: Italia 8/16; Spagna 5/15. Tiri liberi: Italia 5/8; Spagna 10/13. Rimbalzi: Italia 34; Spagna 41. Palle recuperate: Italia 8; Spagna 6. Palle perse: Italia 13; Spagna 13. Assist: Italia 14; Spagna 14. Falli commessi: Italia 20; Spagna 18. Argomenti basket femminile europei Leggi i commenti I commenti dei lettori 
