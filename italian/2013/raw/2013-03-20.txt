VARESE - Il Novara passa con autorevolezza, dopo 17 anni, a Varese e rientra a pieno diritto in corsa per un posto nei play-off, portandosi a -3 dal Brescia sesto. Un successo limpido, con un gol per tempo, che testimonia l'ottimo momento di forma degli azzurri arrivati all'8° risultato utile consecutivo. La sconfitta, invece, suona come un campanello d'allarme per la squadra di Castori che ha conquistato un solo punto nelle ultime 4 giornate e incassato ben 13 reti nelle ultime 6. Un ruolino davvero troppo scarno per non iniziare a interrogarsi. LAZZARI SBLOCCA IL RISULTATO - La gara per mezz'ora è veloce ed equilibrata. E, dopo una clamorosa occasione per parte, sciupate da Gonzalez ed Ebagua a tu per tu con i portieri avversari, ci pensa Lazzari a sbloccarla, aiutato da un pizzico di fortuna: un suo destro dal limite, al 37', s'impenna, infatti, dopo una leggera deviazione di Troest, e assume una parabola imparabile per Bressan. KOSICKY CONSERVA, RUBINO RADDOPPIA - Il Varese si rimbocca le maniche, impegna severamente per due volte Kosicky con Neto Pereira, ma appena presta di nuovo il fianco ai rivali viene punito: lo 0-2 lo sigla, al 56', capitan Rubino che raccoglie una punizione dalla trequarti di Buzzegoli e scaraventa il pallone sotto la traversa con un bel sinistro al volo. EBAGUA NON RIAPRE I GIOCHI - Il Varese si rovescia in avanti con rabbia, sfiora subito l'1-2 con Ebagua ma col passare dei minuti finisce per scoprirsi e, in contropiede, rischia addirittura il terzo gol dagli azzurri che, con Rubino e Fernandes (2), se non altro legittimano a pieno merito la vittoria. Leggi i commenti I commenti dei lettori 
Sono 150 le richieste di accesso al cantiere di Chiomonte che i grillini hanno mandato a questura, prefettura e, per conoscenza, a Ltf. Nell'elenco inviato ieri pomeriggio dal neo senatore Marco Scibona ci sono i parlamentari del Movimento 5 stelle e di Sel, che ha aderito all'iniziativa e ha deciso di mandare i suoi deputati alle dieci davanti ai cancelli del cantiere. Ma, assieme ai politici, ha chiesto di entrare anche una nutrita delegazione di No Tav. Tecnici, certo, come Ivan Cicconi, Luca Giunti, Alberto Poggio e Massimo Zucchetti che da anni offrono la loro consulenza alla Comunità montana, ma anche facce note del movimento contro l'alta velocità. Alberto Perino e Fabrizio Salmoni, alcuni avvocati del legal team e soprattutto Luca Abbà, Lele Rizzo e altri esponenti dell'area antagonista. La norma in base alla quale i grillini hanno comunicato la visita, che loro chiamano ispezione, infatti, consente a ogni parlamentare di essere accompagnato da assistenti. "Ne avremo uno ogni due parlamentari", spiega Scibona. E spetterà a Ltf, in accordo con la questura, decidere se vi siano visitatori "inopportuni" anche se è difficile immaginare che la selezione all'ingresso sia troppo rigida. Ltf in effetti ribadisce di non essere disposta a derogare dai turni di 20 persone "per ragioni di sicurezza", ma riconosce comunque il carattere istituzionale della missione e ripete che "sono ospiti ben accetti perché non abbiamo niente da nascondere". Certo però la presenza all'interno del cantiere degli esponenti di punta del movimento, anche dell'ala più estremista che di solito si è trovata dall'altra parte delle recinzioni, è un'assoluta novità. Fatto che peraltro non esclude che all'esterno vi siano comunque contestazioni, durante la visita dei parlamentari, da parte di quelle frange dei No Tav che non si riconoscono nel Movimento 5 stelle o che sono contrari a qualunque influenza politica e partitica nella lotta contro la TorinoLione. Un argomento particolarmente discusso, in effetti, negli ultimi tempi, in occasione dell'ultima consultazione elettorale. Dopo la visita al cantiere il gruppo si sposterà a Bussoleno per incontrare gli amministratori convocati da Sandro Plano. Ci sarà Laura Puppato "perché quest'opera non è una priorità e bisogna ascoltare le popolazioni locali" e interverranno in streaming i sindaci di Bari e di Napoli, Michele Emiliano e Luigi De Magistris. Nel pomeriggio, a partire dalle 14, ci sarà poi la marcia: otto chilometri a piedi tra Susa e Bussoleno a cui hanno aderito i comitati francesi, la Fiom, il Wwf, alcune sezioni locali dell'Anpi, gli studenti dei collettivi autorganizzati e gli insegnati arrabbiati. Argomenti tav chiomonte movimento cinque stelle - m5s 
Non è il solito reading. Sia per la sua delicata tematica che, soprattutto, per la location: la metropolitana di Napoli. L'evento, dal titolo "Fiori calpestati" e in programma giovedì 21, prevede infatti la lettura di dieci brani letterari legati al disagio e alla violenza sulle donne nelle cinque stazioni di Chiaiano, Materdei, Museo, Toledo e Vanvitelli. Si svolge in due sessioni, dalle 11 alle 13 e dalle 17 alle 19. Protagoniste, undici attrici vestite di bianco, dirette dal regista Ettore Nigro. In scaletta, tra gli altri, estratti di Elsa Morante, Franca Rame, Valeria Parrella, Anna Maria Ortese e Fabrizia Ramondino. Un palco insolito, quello dei binari del metrò, in grado però di catturare l'attenzione di un pubblico ignaro, in questo caso composto da passanti e viaggiatori in attesa di questo o quel treno. L'evento ideato e curato da Yvonne Carbonaro in collaborazione con il consorzio Artigianapoli, rientra nell'ambito di eventi di "Marzo Donna 2013", promosso dall'assessorato alla Pari opportunità del Comune. (paolo de luca) 
NUORO - Polemiche e tensioni tra gli studenti del centro Sardegna: a innescare la miccia della bagarre, un elenco di ragazzi indicati come gay su web ed esposti pubblicamente in una lista di proscrizione. Lista comparsa all'improvviso su Facebook nella pagina Spotted dello storico liceo classico Asproni, la scuola del capoluogo barbaricino dove ha studiato Indro Montanelli. Da martedì le proteste sdegnate si susseguono a un ritmo incessante. Tanto che ieri mattina si è svolta una grande manifestazione di protesta. Attorno all'istituto gli alunni e i loro docenti hanno dato vita a una catena umana: abbracciata l'intera recinzione della scuola, quasi a simboleggiarne l'inviolabilità. Poco dopo sono cominciati ad arrivare da Roma e Cagliari attestati di solidarietà per le vittime della vicenda, che erano state segnalate con nome e cognome in rete, assieme a interventi per sollecitare una legge che eviti queste pericolose scorrerie su internet. Un primo risultato è stato che la pagina incriminata è subito sparita dal web. Un secondo, che la polizia ha aperto un'indagine per identificare i responsabili. Un terzo, che gli autori del cyber-blitz hanno ottenuto un effetto boomerang innescando una così impetuosa onda di reazioni che li ha isolati in modo inequivocabile. A essere stata imbrattata con scritte offensive e pesanti allusioni alle abitudini sessuali di parecchi studenti sono state le pagine Fb della scuola. Così uno dei primi a reagire è stato il preside, Antonio Fadda. Che ha sostenuto l'idea di manifestare davanti alla scuola. Centinaia di ragazze e ragazzi si sono perciò ritrovati sotto le finestre delle loro aule, nel centro di Nuoro, per denunciare l'accaduto con slogan e manifesti. Molti indossavano una maglietta bianca con la scritta "Spotted? Ma spo". Spotted era la denominazione del sito. Il social network era nato per consentire agli alunni del liceo di scambiarsi pareri e darsi informazioni sull'attività didattica. Gli anonimi protagonisti del raid via web hanno però postato commenti e critiche sui comportamenti di alcuni studenti, qualcuno classificato "gay", altri offesi con insulti. "L'intolleranza non deve essere accettata per nessun motivo", ha affermato Daniele Lanni, portavoce nazionale della Rete degli studenti medi. "Siamo convinti  -  ha proseguito  -  che il problema sia culturale di tutto il Paese, per questo c'è forte necessità d'impegnarsi, cose del genere non devono ripetersi". Stessa richiesta di una nuova normativa da arte dell'Uds: "per dotare le scuole, le università, la docenza e gli  studenti degli strumenti necessari per contrastare questi fenomeni". "Le scuole dovrebbero essere luoghi di inclusione e crescita, spazi dove educarsi a una cultura democratica che consideri le differenze una ricchezza e non una minaccia", ha dichiarato Carmen Guarino, dell'Unione degli studenti. "Positiva è senz'altro la reazione, immediata, della scuola e del preside: bisogna tuttavia contrastare quotidianamente il dilagante bullismo omofobico e lesbofobico, una cultura che giustifica e istiga alle discriminazioni", ha dichiarato Sergio Lo Giudice, senatore del Pd ed esponente storico della comunità Lgbt. "Se c'è una cosa più grave di un fatto del genere a scuola, è l'indifferenza degli adulti - ha aggiunto - Questo infatti legittima il gesto discriminatorio e lascia sole le vittime". "Ribellarsi è giusto: bene quindi hanno fatto gli studenti di Nuoro a scendere in lotta contro l'inqualificabile gesto omofobo delle liste di proscrizione degli studenti gay su Facebook": così Franco Grillini, presidente di Gaynet Italia. "Troppo spesso il razzismo viene sottovalutato e non ci sono reazioni adeguate, come negli stadi, dove sembra essere legittimo dire di tutto e sopportare di tutto" - ha concluso, spiegando che "spiace e amareggia che ci siano sacche di odio omofobo anche tra i giovani" ma che "consola vedere e sapere che proprio i ragazzi sanno reagire con forza e con solidarietà verso i loro compagni". "Quanto accaduto nel Liceo classico 'Asproni' di Nuoro dimostra come sia importante sensibilizzare i giovani ad un uso responsabile dei social network. Dobbiamo aiutare i nostri ragazzi a frequentare le piazze mediatiche senza nuocere a se stessi e agli altri", conclude il presidente dell'Autorità Garante per la Privacy, Antonello Soro. Insomma, a detta di tutti gli intervenuti nel dibattito nato in rete e poi finito sui canali d'informazione tradizionali, il messaggio della manifestazione di Nuoro "arriva forte e chiaro al nuovo Parlamento perché la legge contro l'omofobia sia uno dei primi provvedimenti in discussione". 
"Se un teste o un imputato viene intimidito il clima cambia". È un avvertimento chiaro quello lanciato ieri mattina dal giudice Paola Trovati agli imputati del processo Minotauro. "Visto che le informazioni girano, fate correre le voci". Un avviso giunto al termine della testimonianza dell'imputato Vittorio Bartesaghi. Architetto ed ex consigliere comunale di Nole Canavese, è accusato di estorsione aggravata dal metodo mafioso assieme a due "pezzi grossi" della 'ndrangheta a Torino, Vincenzo Arghirò e Francesco D'Agostino. Avrebbero minacciato un imprenditore, vincitore di un grosso appalto per la pulizia dello Stura, per ottenere dei subappalti. "Ho commesso un errore. Lo ammetto", ha ammesso Bartesaghi, che non viene ritenuto un membro della 'ndrangheta, ma si potrebbe collocarlo nella cosiddetta "zona grigia", tessuto di professionisti e politici in rapporto con gli 'ndranghetisti. Persecutore, ma anche vittima intimidita più volte dalle persone con cui collaborava. Ieri nell'aula bunker delle Vallette ha testimoniato con frasi dette a metà, per omertà o per timore, al punto che il giudice Trovati è dovuta intervenire: "Uno fa una scelta. O ha paura e certe cose non le dice, oppure parla". Di fronte a questa frase e all'insistenza dei procuratori dell'Antimafia l'imputato si è lasciato andare: "Posso raccontare un fatto nuovo?". Parla di un lavoro privato per rifare il parquet di casa nell'inverno 2010. L'opera era stata fatta male da un posatore e alla fine del lavoro Bartesaghi decide di pagarlo meno del dovuto. Qualche tempo dopo però qualcuno si fa avanti: "Suona da me Arghirò con un uomo grande e grosso. È il fratello del parchettista, vuole i soldi. "Devi pagare mio fratello, sennò ti spacco la testa"". Ma la vicenda non è finita: "Lunedì scorso ho incontrato di nuovo questo signore: "Tu non ti sei comportato bene. Ho letto le tue dichiarazioni nei verbali e hai detto cose che non dovevi dire. Tu devi soldi a mio fratello o ti spacco la testa"". Una nuova intimidazione: "Non è facile vivere con queste persone che si presentano in ufficio alle 8 del mattino. Ho paura di incontrare queste persone. Non voglio più avere a che fare con questa gente". 

