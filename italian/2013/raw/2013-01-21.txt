SIENA - Siena travolge Reggio Emilia per 64-49 nel posticipo della prima giornata di ritorno e resta da sola al 3° posto in classifica, alle spalle di Varese e Sassari, respingendo l'assalto di Cantù e Roma. Gara mai in discussione che i toscani, guidati da Moss (11 punti), Hackett (10), Kangur e Ress (9 punti a testa), hanno condotto dall'inizio alla fine. A Reggio Emilia, che ora proverà a prendersi una rivincita nel confronto del prossimo 8 febbraio alla Final Eight di Coppa Italia a Milano non sono serviti i 14 punti di Taylor e 10 di Silins. MONTEPASCHI SEMPRE IN TESTA Siena è partita subito forte (11-2 al 5'), approfittando dei tanti errori degli ospiti, tra tiri sbagliati e palle perse. Reggio Emilia ha solo un sussulto, riportandosi a -2, ma la Montepaschi, con un parziale di 7-0 arriva fino al 27-17 al 15'. Taylor riporta la Trenkwalder a -4 prima del riposo, ma è solo un illusione perché Reggio inizia la ripresa segnando solo un canestro in 6', dando ai campioni d'Italia la possibilità di scappare sul 46-30 al 25'. A questo punto Siena si siede, consente agli emiliani di riavvicinarsi a -7 ma poi con un nuovo parziale casalingo di 12-1 firmato da due triple di Kangur arriva fino al 60-42, preludio al +15 finale. Montepaschi Siena - Trenkwalder Reggio Emilia 64-49 (19-11, 36-28, 50-41) Siena: Brown 8, Eze 6, Carraretto 3, Rasic 2, Kangur 9, Sanikidze 6, Ress 9, Lechthaler, Janning, Hackett 10, Moss 11. All.: Banchi. Reggio Emilia - Jeremic 1, James 4, Taylor 14, Brunner 6, Antonutti ne, Veccia ne, Filloy 3, Slanina 1, Cervi 2, Silins 10, Deguara ne, Cinciarini 8. All. Menetti. Arbitri: Chiari, Quacci, Borgioni. Note - Tiri liberi: Siena 12/19, Reggio Emilia 15/25. Tiri da tre: Siena 8/22, Reggio Emilia 4/17. Fallo antisportivo: 7'52'' Sanikidze. Fallo tecnico: 28'03'' panchina Siena. Rimbalzi: Siena 38, Reggio Emilia 35. Spettatori: 3600 circa. Leggi i commenti I commenti dei lettori 
Siccome i numeri spesso funzionano meglio delle parole, Confartigianato Torino ne ha elaborato uno per descrivere lo stato di salute dell'intero settore: 396. Sono le imprese artigiane che chiuderanno durante i primi sei mesi del 2013, in base alle previsioni dell'associazione di categoria. E la moria colpirà soprattutto il Torinese, area in cui scompariranno 203 aziende. Si tratta pur sempre di una "lieve riduzione", come la definisce il presidente provinciale di Confartigianato, Dino De Santis, specie se si considera che le imprese artigiane piemontesi erano 136.070 a fine 2012 e caleranno appunto a 135.628. Eppure è l'ennesima "previsione non incoraggiante", che si somma alle preoccupazioni legate all'andamento del mercato: "Le stime sull'acquisizione di nuovi ordini  -  spiega De Santis  -  non brillano affatto. Nel primo semestre di quest'anno è appena il 2,9 per cento degli artigiani a essere ottimista. Mentre la quota di chi immagina di mantenere il giro d'affari costante scende dal 58,4 per cento di fine 2012 all'attuale 26,5". Significa che due artigiani su tre sono convinti che in questa prima metà dell'anno ci sarà meno lavoro del solito. Gli unici che vedono un po' meno nero sono gli imprenditori che riescono ad esportare: in questo caso la percentuale di pessimisti supera quella degli ottimisti di 5,8 punti, ma il saldo è pur sempre inferiore ai 8,3 punti rilevati per il secondo semestre del 2012. Insomma, sintetizza il presidente di Confartigianato Torino, "non si registrano segnali positivi e di uscita dalla crisi". Il comparto stringe i denti, ma, sottolinea De Santis, "sempre più spesso deve fare ricorso al proprio patrimonio familiare. Per questo, come artigiani, sentiamo l'urgenza di misure strutturali che le istituzioni devono mettere in campo con una certa urgenza per far ripartire l'economia". Tra le preoccupazioni del mondo artigiano c'è per esempio il ritardo nei pagamenti: "Dal nostro ultimo rapporto  -  spiega il leader dell'associazione di categoria  -  emerge che quelli della pubblica amministrazione in Piemonte si assestano intorno ai 241 giorni. Eppure è uno dei problemi più gravi, perché sta alla base della mancanza liquidità degli imprenditori e che sempre più spesso porta anche alla chiusura di molte aziende". Dall'inizio del 2013 la legge impone agli enti pubblici di versare il dovuto entro 30 giorni e, dice Dino De Santis, "è un passo avanti, ma vale solo per i crediti futuri e non per quelli arretrati. Auspichiamo comunque che tutte le amministrazioni, dal Comune di Torino alle Asl, rispettino le nuove normative". 
BRUXELLES - Fumata bianca a Bruxelles: dopo 8 anni di guida Juncker, l'Eurogruppo ha un nuovo presidente. E' l'olandese Jeroen Dijsselbloem, 46 anni, ministro delle Finanze da due mesi ed esponente di lunga data del partito laburista. Jeroen Dijsselbloem è esperto di agricoltura e istruzione, laureato in economia agricola alla Wageningen University, il centro più prestigioso in Olanda. Di lui la diplomazia apprezza le le doti conciliatrici di mediatore e stratega. Ha fatto dell'obiettivo di avere "solide finanze nazionali, una più profonda regolamentazione del settore finanziario e un'Europa forte" il suo cavallo di battaglia elettorale in Olanda. Annunciando la sua candidatura alla presidenza dell'Eurogruppo, ha detto di "voler ampliare l'agenda oltre le misure per la crisi e per il salvataggio e di includervi la cooperazione economica e il reinforcement". A proposito di Ue ha detto: "Se l'Europa va bene, anche l'Olanda va bene. Mi impegnerò in Europa perchè ogni Paese si assuma le proprie responsabilità". Ma all'europeismo si accompagna la tradizione nordica del rigorismo: "Ogni Paese deve mettere a posto il proprio bilancio e rafforzare la propria economia - ha detto - Il sostegno deve andare di pari passo con gli sforzi fatti dai paesi per risolvere i propri problemi". 
MODENA - "Io e Alonso siamo sullo stesso livello". A pochi giorni dal via della nuova stagione, Felipe Massa alza la voce e promette un 2013 all'insegna del riscatto dopo un mondiale, quello del 2012, decisamente sottotono: " Voglio fare molto meglio e farò di tutto per riuscirci. Anche per rispondere a tutti quelli che non credono più in me". ALLA PARI CON ALONSO - Il brasiliano, all'ottava stagione in Ferrari, è sicuro di partire alla pari col compagno di scuderia Fernando Alonso: " Non ci sarà un pilota di serie A e uno di serie B. Siamo entrambi top driver e corriamo nella competizione motoristica più nota al mondo. Siamo allo stesso livello sulla stessa vettura. Andrà più avanti chi farà meglio". 2012 STORTO PER UNA PARTENZA SBAGLIATA - Massa rivisita, poi, per un attimo la scorsa stagione provando a spiegare cosa non ha funzionato: "C'è stato qualche errore mio e qualche episodio che mi ha fatto perdere posizioni. Poi da agosto sono stato più consistente e sono stato capace di sfruttare le occasioni. Nella seconda parte di campionato le nubi nere che c'erano sopra di me si sono fortunatamente diradate". SMETTERO' QUANDO NON MI DIVERTIRO' PIU' - Al suo futuro il brasiliano dice di non aver pensato: "Non so ancora cosa farò a fine carriera, anche perché non ho ancora deciso quando smettere. Finché avrò ancora voglia di entrare in macchina e mi divertirò andrò avanti. Poi potrei organizzare eventi come le gare di go kart ma anche qualcosa di diverso. Al momento non ci penso perché nel nostro lavoro bisogna essere concentrati al 100% in quello che si fa. E se avrò ancora voglia di correre e la Ferrari non mi vorrà più potrei anche andare in un team più piccolo". Leggi i commenti I commenti dei lettori 
La polizia ha denunciato sei tifosi della Salernitana e 4 dell'Aversa Normanna a causa degli incidenti avvenuti ieri pomeriggio ad Aversa durante la partita di Lega Pro tra la squadra di casa e i granata del presidente Lotto. I 10 supporter rispondono di rissa aggravata, resistenza a pubblico ufficiale e violenza negli stadi (articolo 6 legge 401, ndr). Per tutti è probabile l'arrivo del Daspo. La visione delle immagini dei disordini però prosegue al fine di identificare tutti i partecipanti; a tal proposito sono al lavoro le Digos delle Questure di Caserta e Salerno. Sotto osservazione anche la posizione del giocatore della Salernitana e di Montervino, la cui esultanza dopo il vantaggio granata verso i tifosi locali avrebbe dato origine agli scontri: per lui, oltre la quasi certa squalifica da parte del giudice sportivo, potrebbe arrivare anche un Daspo dal questore di Caserta. 

Il sindaco di Bernareggio (Monza-Brianza), Emilio Biella, incontrerà i suoi assessori per discutere e prendere provvedimenti nei confronti del vicesindaco, il leghista Stefano Tornaghi , per le sue dichiarazioni dopo l'omicidio di Antonia Stanghellini , madre 47enne di tre ragazzi, uccisa sabato sera con tre coltellate dall'ex marito marocchino Mustafà Hashuani, che si è poi costituito. La bufera è scoppiata quando Tornaghi, commentando l'omicidio si era detto contrario alle relazioni stabili tra donne italiane e "individui con storie personali diverse dalle nostre" e aveva spiegato che questi fatti fanno intuire che "non ci può essere integrazione al cento per cento". Immediata la richiesta di dimissioni di Tornaghi dalla minoranza di centrosinistra. E dura anche la reazione del sindaco Biella: "Sono esterrefatto come tutti i miei assessori e, per quanto ne so, anche i leghisti di Bernareggio  - ha spiegato - che spero prendano provvedimenti". Sul sito del Comune il sindaco ha pubblicato un messaggio: "In merito alla tragedia che ha visto la nostra cittadina al centro della cronaca, sento il dovere di ribadire la solidarietà dell'amministrazione comunale alla famiglia, ovvero ai figli colpiti negli affetti più cari. Colpita è anche tutta la comunità, che ha dimostrato molta sensibilità partecipando a una marcia della pace già programmata in rispettoso silenzio". "Come uomo mi sento solidale con il mondo femminile - continua Biella - e disapprovo la scarsa considerazione e il poco rispetto che sono causati da atteggiamenti maschilisti, non più tollerabili. Una donna è stata punita semplicemente per essersi permessa di scegliere cosa fare del suo futuro. Le dichiarazioni dei singoli sono da considerarsi di carattere personale e non rispecchiano il pensiero dei componenti della giunta. Pertanto in qualità di sindaco e rappresentante dell'amministrazione comunale, mi dissocio apertamente dalle dichiarazioni rese a titolo puramente personale dal vicesindaco Tornaghi". Il sindaco ribadisce "il rifiuto di assimilare certi comportamenti alle religioni o alle razze, alla destra o alla sinistra". 
