REGGIO CALABRIA  - La sfida salvezza va al Cesena. Importante successo dei romagnoli, che  nell'anticipo della decima giornata di ritorno della Serie B si impongono per 2-1 sulla Reggina. Al 12' i padroni di casa passano in vantaggio con il bomber Comi. Punizione calciata da Sarno e testa dell'attaccante, che batte di testa Campagnolo per il suo decimo centro stagionale. Quindi, il Cesena ribalta tutto con un micidiale uno-due nel giro di 3 minuti: al 19' il pareggio con una punizione dalla media distanza di Djokovic ed al 22' con un tiro-cross di Tabanelli che inganna Facchin e porta avanti i romagnoli. Finale di tempo arrembante della Reggina che negli ultimi tre minuti crea tre occasioni con Comi, Antonazzo e Colucci: per due volte è un Campagnolo super a dire "no", nell'ultima chance risponde Ceccarelli sulla linea con l'estremo bianconero battuto. Ancora calabresi vicini al pari al 16' della ripresa: colpo di testa di Di Bari su corner battuto da Sarno, anche stavolta, con Campagnolo battuto, salva sulla linea un difensore bianconero. Finisce 2-1 per il Cesena che sale a quota 37; la Reggina resta al quartultimo posto con 32. REGGINA (3-4-1-2): Facchin 5; Adejo 5.5, Ely 6, Di Bari 6 (26' st Bergamelli 6); Antonazzo 5.5, Colucci 5.5 (17' st Barillà 6), Hetemaj 5.5, Rizzato 6.5; Sarno 6.5; Comi 6, Di Michele 5.5 (29' st Gerardi 5). In panchina: Baiocco, Giannattasio, Bombagi, D'Alessandro. Allenatore: Dionigi (squalificato, in panchina Spagnulo) 5 CESENA (4-3-3): Campagnolo 7; Ceccarelli 6, Volta 6.5, Tonucci sv (17' pt Brandao 6), Consolini 6.5; Giandonato 6 (15' st Meza Colli 6), Coppola 6, Tabanelli 6.5; Succi 6 (21' st Morero SV), Djokovic 6.5, Granoche 6. In panchina: Ravaglia, Graffiedi, Rodriguez, Arrigoni. Allenatore: Bisoli 6.5 ARBITRO: Irrati di Pistoia 6.5 RETI : 12' pt Comi, 19' pt Djokovic, 21' pt Tabanelli. Argomenti serie b reggina calcio cesena calcio Leggi i commenti I commenti dei lettori 
VERONA - La sfida per il secondo posto si conclude senza vincitori. Finisce 1-1 il secondo anticipo della trentunesima giornata di serie B, il big match tra Verona e Livorno. Un risultato che consente agli amaranto di mantenere le due lunghezze di vantaggio sui gialloblù, alle spalle del Sassuolo capolista. Bravi gli uomini di Nicola, in vantaggio con Paulinho al 10' e poi rimontati da Martinho al 35', a mantenere il pareggio nonostante l'inferiorità numerica nell'ultima mezz'ora (per l'espulsione di Duncan dal 63'). PAULINHO E MARTINHO IN GOL – Le reti nel primo tempo. Al 10' ospiti in vantaggio. Cross al centro, Moras sbaglia il rinvio e Paulinho non perdona. Dopo un paio di occasioni con Cacia, alta, e Cacciatore, parata da Fiorillo, il Verona agguanta il pari al 35'. Martinho sfonda sulla sinistra e fulmina il portiere labronico con un tiro potente sul primo palo. Due minuti più tardi azione fotocopia, ma questa volta Fiorillo para. Al 45' Paulinho ha l'occasione per riportare in vantaggio il Livorno grazie ad un rimpallo fortuito, ma il suo tiro si spegna a lato. L'ESPULSIONE DI DUNCAN - In apertura di ripresa, al 3' Martinho vicino alla doppietta, ma il suo diagonale è deviato in corner. Livorno in inferiorità numerica al 18' per l'espulsione di Duncan per doppia ammonizione. Al 27' Gomez Taleb servito in area da Marthino, spara sopra la traversa. Gli uomini di Mandorlini pur con l'uomo in più non riescono a forare la difesa del Livorno che resiste e porta via un punto importante dal "Bentegodi". In classifica l'undici di Nicola consolida il secondo posto con 59 punti, tallonato a 57 dalla squadra di Mandorlini. VERONA – LIVORNO 1-1 (1-1) VERONA (4-3-3): Rafael 6.5; Cacciatore 6, Moras 5.5, Maietta 6, Agostini 5.5; Laner 6 (1'st Nielsen 6), Jorginho 6, Hallfredsson 6 (39'st Rivas sv); Gomez 5.5 (33'st Ferrari sv), Cacia 6, Martinho 7. In panchina: Berardi, Ceccarelli, Bianchetti, Bacinovic. Allenatore: Mandorlini 6. LIVORNO (3-4-1-2): Fiorillo 5.5; Bernardini 6, Emerson 6, Decarli 6; Salviato 6, Duncan 6, Luci 6.5 (23'st Gentsoglou 5.5), Gemiti 6; Belinghieri 6; Paulinho 6, Dionisi 6 (25'st Ceccherini 5.5). In panchina: Aldegani, Cellerino, Dell'Agnello, Vacca, Bigazzi. Allenatore: Nicola 6. ARBITRO : Tommasi di Bassano del Grappa 6 RETI : 10'pt Paulinho, 34'pt Martinho. NOTE : serata fresca, terreno in discrete condizioni. Spettatori: 19mila circa. Ammoniti: Bernardini, Paulinho, Jorghino. Espulso al 17'st Duncan per doppia ammonizione. Angoli: 9-2 per il Verona. Recuperi: 1'pt, 3'st Argomenti hellas verona serie b livorno calcio Leggi i commenti I commenti dei lettori 

MILANO - Mai dire mai quando si tratta di quotazioni in Borsa. Soprattutto se l'obiettivo è debuttare in un listino volatile come quello di Piazza Affari. Ma salvo un'offerta a sorpresa, che a questo punto appare molto improbabile nel fine settimana, tutto è pronto per la prima matricola dell'anno. Moleskine, la società che produce e distribuisce in tutto il mondo il block notes reso celebre da un libro dello scrittore Bruce Chatwin, parte con l'offerta pubblica di vendita lunedì prossimo 18 marzo, per terminare il giorno 27. Mentre il primo giorno di quotazione è previsto per il 3 aprile. I dettagli finanziari dell'operazione prevedono che le azioni vengano offerte a un prezzo compreso tra 2 e 2,65 euro, il che valorizzerebbe la società tra un minimo di 400 e un massimo di 530 milioni. Pur inferiore rispetto ai 600 milioni di cui si era parlato in un primo tempo, non è male per un gruppo che soltanto nel 2012, dopo la cessione di un pacchetto di titoli a un fondo di investimento, era stato valutato 200 milioni. Una crescita che si giustifica, secondo i collocatori, con le prestazioni del gruppo in queste ultime stagioni. Nel 2011, il fatturato consolidato e' salito a 66,6 milioni, con un +24% sull'anno precedente, con un margine operativo di 28,6 milioni (+27%) e un utile di 15,8 milioni (+31%). Secondo il bilancio 2012, invece, Moleskine ha raggiunto ricavi per 78,1 milioni (in salita del 16,2%), un margine operativo lordo di 31,4 milioni (+28,4%) e un utile netto di 18,1 milioni (+20%). Come si può vedere, negli ultimi due esercizi sia fatturato che utili sono più che raddoppiati. Viene offerto circa il 50% delle azioni, di cui solo il 10% potrà essere sottoscritto dal pubblico indistinto, mentre il 90% dell'offerta è destinato agli investitori istituzionali. Il controvalore del lotto minimo, calcolata sul massimo della forchetta di prezzo, è pari 3.975 euro. Argomenti piazza affari borsa 
La  Biancoblù ha perso lo spareggio play-off con Verona. Quarta sconfitta nelle  ultime cinque partite, i veneti hanno preso due piccioni con una fava, aggancio  e sorpasso, grazie agli scontri diretti, in classifica. Domani sera la BBB per  la prima volta nella stagione potrebbe rimanere fuori dalle prime  otto. Amaro  il rientro di capitan Pecile, dopo otto gare di assenza, ma non poteva essere  altrimenti. Con gli uomini migliori, Cournooh (3/11), Vitali (2/7) e soprattutto  Harris (3/11) in apnea, la coperta è stata corta per tutti i 40'. E quando  Salieri nel terzo quarto è stato obbligato a mandare al fronte le seconde linee,  Montano e Drenovac, impresentabili a questo livello, è stata notte  fonda. Il  giovane play è stato preso a sberle in faccia da McConnell, fin lì silente, che  gli ha sparato in faccia 13 punti in 6'. Lì son crollate le ultime speranze,  Verona ha chiuso il periodo dominando. Parziale di 12-0, fino al pesante 42-63 a  10'30” dal termine. Dopo la BBB ci avrebbe messo il cuore, rientrando con foga,  mancando però l'occasione del -5 per due volte. Sempre sul 63-69, prima con uno  0/2 dalla lunetta di Mosley a 1'37”, poi con un'incredibile entrata mancata da  Cournooh a 1'08”. Fine dei giochi e delusione per gli oltre duemila al  PalaDozza: tra loro non c'era il presidente Romagnoli, in ferie sui  monti. Parecchi stenti anche nel primo tempo, martoriato dagli errori. La  Biancoblù è andata quasi sempre a tre cilindri (13 palle perse, 11/29 dal campo)  all'inseguimento quasi sistematico di una Verona non travolgente, anzi, ma più  smaliziata a sfruttare le occasioni. A  parte qualche sprazzo (7-4, 17-14) ha sempre visto la targa altrui (21-27 al  14'). Patendo amnesie da canestro, 4' senza segnare a inizio del secondo quarto,  e in perenne difficoltà, non comandando il gioco. L'unico a tenere botta è stato  Mosley, con 8 punti e ben 9 rimbalzi a metà gara (13 alla fine) argine poderoso,  ma non sufficiente. La  volata per i play-off è ancora lunga e aperta, mancano otto partite, ma ora  pesano i rinforzi che non sono arrivati sul mercato a una squadra che invece ha  ceduto un giocatore (Diviach) e ha dovuto spremersi per tre mesi senza il suo  elemento di maggior carisma. C'è tempo, ma il latte versato stoltamente potrebbe  costare carissimo. BIANCOBLU'-TEZENIS VERONA 65-72 Biancoblù: Pecile 9, Cournooh 8, Vitali 7, Pini 2, Mosley 14, Gasparin,  Montano, Harris 10, Verri 3, Cutolo 7, Drenovac 5. Ne  Infante. Tezenis Verona: McConnell 20, Westbrook 20, Lauwers 5, Da Ros 8, Lawal 7,  De Nicolao, Boscagin 10, Bozzetto 2, Cordioli. Ne Chessa, De La  Cruz. Arbitri: Pasetto, Moretti, Nicolini. Note:  tiri liberi: Bo 14/21, Vr 11/15. Da due: Bo 18/36, Vr 20/46. Da tre: Bo 5/23, Vr  7/23. Rimbalzi: Bo 36, Vr 47. Parziali: 5' 7-6, 10' 17-17, 15' 23-27, 20' 30-35,  25' 35-46, 30' 44-63, 35' 57-69, 40' 65-72. Massimo vantaggio Biancoblù: +3 (17-14) all'8. Massimo svantaggio: -21  (42-63) al 29'. 

Fra pochi giorni cominceranno a sbocciare le delicate magnolie stellata, le più precoci, cui seguiranno le camelie japonica, il raro prunus campanulata, un tappeto di narcisi, muscari, violette, poi rododendri, azalee, tulipani. Riaprono oggi i cancelli di Villa Taranto, sul Lago Maggiore, uno dei gioielli verdi del Piemonte: un parco nato dal sogno di Neil Mc Eacharn, arciere della regina d'Inghilterra e accademico linneano, che nel 1930 si innamorò di una villa con parco a Pallanza e ne fece uno straordinario giardino botanico. È primavera e dunque è normale che i grandi giardini riaprano al pubblico, ma per Villa Taranto, che nella classifica dei "luoghi del cuore" del Fai si è conquistata ben il secondo posto piemontese, questa stagione cominciata "in orario" è quasi un miracolo: lo scorso agosto una tromba d'aria si è scatenata sul parco e si è lasciata dietro uno sterminio. "Quando quella notte ho varcato il cancello  -  racconta Roberto Ferrari, da più di vent'anni direttore dei giardini di Villa Taranto  -  ho detto: riapriremo fra due anni. Forse...". Oltre trecento le piante andate perdute: "In questi sei mesi abbiamo fatto in legna l'equivalente di tredici anni di potature". Un disastro. Ma nella sfortuna non tutto è andato perso: "Le grandi piante del parco, le più famose e secolari, hanno tenuto. Abbiamo perso in pari misura latifoglie, pini e abeti, il famoso viale dei lecci è forse stato il più penalizzato, ma le grandi piante si sono salvate". E dunque continueremo ad ammirare i grandi ippocastani dell'Himalaya, il raro Emmenopterys Henry fiorito per la prima volta in Europa proprio qui, la collezione di felci arboree riparate in una verde valletta, e insieme ai grandi esemplari, la teoria di arbusti, come camelie, rododendri, le ortensie insolite. Il lavoro è stato immenso: "Il primo mese ci hanno aiutato i forestali della Regione Piemonte e la protezione civile  -  ricorda Ferrari  -  poi siamo andati avanti da soli, perché il lavoro era più specialistico". Ci hanno dato dentro i sedici giardinieri  -  tanti ne ha voluti in pianta stabile Mc Eacharn quando donò il suo giardino allo Stato italiano e fu scritto lo statuto dell'Ente giardini Villa Taranto  -  per restituire il parco ai visitatori, in media 130 mila all'anno: "Sono orgoglioso perché l'Ente giardini ha affrontato l'emergenza con le sue forze" aggiunge il direttore. Ora è tempo di festeggiare: "Il 23 e 24 marzo parteciperemo alle Giornate di primavera del Fai, e i ragazzi di un liceo faranno da ciceroni". Poi, da metà aprile, tornerà a vivere il viale dei tulipani, un percorso labirintico piantumato con 80 mila bulbi, sostituiti in estate da una collezione di dalie di tutte le forme e i colori. Info www.villataranto.it Argomenti villa taranto tromba d'aria giardini 
ROMA -  C'è un "modello sudamericano" che Jorge Mario Bergoglio può portare alla ribalta nel mondo cattolico. A Roma, nella chiesa di Santa Maria Addolorata a piazza Buenos Aires, mercoledì sera dopo l'annuncio dell'elezione di Papa Francesco hanno stappato una bottiglia di vino e brindato con i fedeli. Lì vivono 20 sacerdoti argentini, la prima domenica di ogni mese la comunità degli emigranti si raduna in preghiera e anche la Messa quotidiana è frequentata da persone di tutto il Sud America. In questi giorni è tutto un tripudio di strette di mano e di auguri. Dall'altare si chiede ai fedeli un piccolo "compromiso", un impegno: "Ogni sera preghiamo perché Dio benedica Papa Francesco nella sua missione". Una missione che partirà dai punti fermi di sempre dell'attività di Bergoglio. Respingendo le accuse legate alle contiguità con il regime, i sacerdoti ricordano invece che, da arcivescovo di Buenos Aires, l'attuale pontefice "è sempre andato a cercare i malati e i poveri con spirito missionario, arrivando al dialogo anche con le persone che sono lontane dalla fede". Don Antonio Maria Grande, rettore di Santa Maria Addolorata e inviato a Roma nel 2011 proprio da Bergoglio, all'epoca presidente della Conferenza episcopale argentina, cita le occasioni di confronto con gli ebrei, i musulmani e le altre professioni evangeliche: "Spesso discutere non è facile, ma ci si ritrovava per pregare e questo permetteva poi di guardarsi con più serenità". Con l'avvento di papa Francesco, però, i sacerdoti argentini si aspettano di vedere risaltare tutta una visione ecclesiale più vicina all'impronta latinoamericana: "Quando il pontefice parla di camminare insieme  -  dice don Grande -, è perché da noi è ormai consolidata l'idea dei pastori che vivono in spirito di servizio la guida del popolo di Dio". Lo descrivono come "un percorso per la fratellanza dentro la Chiesa":  "Ma è una cosa che nasce da lontano: si evangelizza nelle famiglie, dove c'è ancora apertura alla vita e dove i genitori vengono coinvolti nella preparazione dei sacramenti dei figli. E se nelle famiglie matura il senso di comunità, viene spontaneo poi portarlo nel mondo ecclesiale. E nella società". Secondo il rettore argentino, si tratta di un approccio "più solidale": "In Europa c'è bisogno di rafforzare questi vincoli di partecipazione come figli di Dio, famiglie cristiane e comunità religiose alla vita della società. Il Papa  -  dice don Grande - può portare proprio questo spirito". Una solidarietà, però, che non riesce in Sudamerica ad arginare le disuguaglianze: "E' uno scandalo sul quale la Chiesa continua a battersi e, in questo, papa Francesco può portare l'esperienza di una predicazione rivolta ai ricchi per dire loro: il benessere non basta, potete crescere umanamente solo se aprite il cuore ai poveri". Anche in tema di nuova evangelizzazione il clero sudamericano ritiene di avere un contributo da portare: "Da noi se ne parla dal 1983, quando Giovanni Paolo II lanciò il tema per preparare i 500 anni della prima predicazione. Mi sembra  -  dice il rettore Grande - che in Europa la nuova evangelizzazione non è stata ancora capita bene: di fronte a grandi sfide e cambiamenti culturali la Chiesa ritorna alle sue origini per riflettere su come dialogare con modelli culturali diversi. In questo senso bisogna quindi saper ascoltare il Signore e gli uomini. E poi, sulla base di questo atteggiamento, bisogna saper usare anche i nuovi mezzi di dialogo. Da noi questo cammino è iniziato trent'anni fa, qui mi sembra si stia svegliando adesso". 
