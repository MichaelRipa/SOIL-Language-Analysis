LONDRA - La squadra più forte d'Europa, e probabilmente del mondo, termina in gloria la stagione che aveva dominato (anche se le manca ancora la Coppa di Germania, finale il primo giugno contro lo Stoccarda): la Champions è del Bayern Monaco, potenza capace di triturare in semifinale il Barcellona, chiudendo forse un'epoca, e di battere a Wembley il Borussia Dortmund, notevole macchina di calcio, capace di spaventare a lungo i rossi. L'epilogo risolto da Robben è stato coerente con l'annata di Champions League e con la stessa Bundesliga, chiusa dai bavaresi con 25 punti in più dei gialli. Però le finali sono un'altra storia, come ben sapeva proprio il Bayern, sconfitto due volte in  tre anni all'ultimo metro, l'anno scorso addirittura in casa: quel ricordo atroce può ora dirsi archiviato, se non cancellato (le ferite sportive non si cancellano mai, però si possono elaborare, trasformandole in preziosa forza). Spesso, le finalissime deludono. C'è di mezzo la tattica, e poi l'attesa insieme alla paura di perdere. Nulla di tutto questo a Wembley, dove il risultato è rimasto in bilico sullo 0-0 per un'ora solo grazie ai portieri Neuer e Weidenfeller, uno più bravo dell'altro. Poi Mandzukic, un croato, ha portato in vantaggio i bavaresi, quasi subito raggiunti dal nettissimo rigore trasformato da Gundogan, tedesco di origine turca. In questa girandola di etnie e storie mescolate, sempre però nel segno della perfetta integrazione, forse era logico che l'ultima sillaba della partita la pronunciasse l'olandese Arjen Robben, non proprio un ragazzino, capace di trovare il colpo di bisturi a un minuto dalla chiusura. La prima finale tutta tedesca nella storia della Champions ribadisce che i migliori sono proprio loro, anche a livello di sportività: gli sconfitti hanno applaudito i vincitori a migliaia, mentre piangevano tutti anche se per ragioni opposte. Tra le molte vicende individuali che la notte di Londra propone, svetta quella di Jupp Heynckes, l'allenatore del Bayern al quale da mesi è stato pubblicamente detto che dovrà lasciare le chiavi della sua magnifica macchina di calcio a Pep Guardiola, l'inventore del Barcellona. Ma come farà il giovane, premiatissimo tecnico catalano a vincere più di colui che ha vinto tutto, senza mai fare il fenomeno e senza tantomeno sentirsi l'inventore del gioco del calcio? La risposta tra pochi mesi, in attesa che il calcio italiano provi darne un'altra: di quanto tempo c'è bisogno per avvicinarsi davvero al Bayern, e ai più grandi d'Europa? A occhio, parecchio. Argomenti champions league bayern monaco borussia dortmund Leggi i commenti I commenti dei lettori 
LONDRA - La rivincita è servita. Un anno dopo aver gettato al vento contro il Chelsea una finale dominata, a Monaco, davanti al pubblico amico, il Bayern si riprende il maltolto e sale sul tetto d'Europa. E lo fa con l'uomo che più di ogni altro aveva sulle spalle il peso di aver fatto perdere quella finale, ovvero Arjen Robben che quel giorno fallì il rigore del 2-1 nei supplementari. Da magnifico perdente (gettò al vento anche il gol dell'1-0 nella finale dei mondiali del 2010 contro la Spagna), l'olandese si è trasformato in eroe. E per sempre, con il gol che all'89' ha deciso il derby col Borussia, resterà l'emblema della quinta coppa dei Campioni portata in bacheca dei bavaresi. DORTMUND, FATALE CALO NEL FINALE - La beffa è atroce per un Dortmund che dopo 16 anni pensava di poter regalare di nuovo una gioia immensa ai propri tifosi e che, fino in fondo, ha tenuto testa ai propri avversari. Ma è pur vero che la squadra di Klopp ha di che rimproverarsi. Dopo 70' ad ottimo livello è improvvisamente calata, mostrando crepe sempre più preoccupanti in difesa di cui, inevitabilmente, il Bayern ha finito cinicamente per approfittare. NEUER SALVA IL BAYERN IN AVVIO - Costretto a rinunciare a Gotze, Klopp ha affidato a Reus il compito di fare il trequartista, inserendo a sinistra Grosskreutz. Heynckes ha replicato preferendo Boateng a van Buyten al centro della difesa. Il Bayern è partito stranamente contratto e il Borussia per poco non ne ha approfittato, andando vicinissimo al vantaggio per quattro volte con Reus (2), Blaszczykowski e Bwender che, però, sulla loro strada hanno trovato un attento Neuer. ROBBEN E MANDZUKIC IMPEGNANO WEIDENFELLER - Il pericolo ha risvegliato il Bayern che, affidandosi al suo classico possesso palla, ha iniziato a macinare gioco e anche a costruire nitide occasioni da rete. Le migliori le hanno avute Mandzukic e, per due volte, Robben che, però, da ottime posizioni non hanno trovato di meglio che calciare addosso a Weidenfeller. Il Borussia non si è chiuso e, prima della fine del tempo, si è ancora fatto vedere dalle parti di Neur con Lewandowski bravo a liberarsi per la prima volta nel match della marcatura di Boateng, meno nella conclusione. GUNDOGAN REPLICA A MANDZUKIC - Nella ripresa il Bayern ha stretto i tempi e al 60' è passato con Mandzukic, lesto ad approfittare a porta vuota di un assist al bacio di Robben, bravo sia nel tempo d'inserimento in area su un lancio di Ribery e poi nel rimettere il pallone freddamente in mezzo dopo aver saltato anche Weidenfeller in uscita. Il Borussia non ha tremato e al 68' si è procurato (ingenua ginocchiata al petto di Dante a Reus) il rigore del pareggio, siglato con freddezza da Gundogan. ROBBEN, GUIZZO CHAMPIONS ALL'89' - A questo punto è venuto fuori il vero Bayern che, cingendo d'assedio la trequarti avversaria, ha a più riprese sfiorato il gol con Muller (salvataggio sulla linea di Hummels), Alaba e Schweinsteiger. Dai e dai, il 2-1, prima dell'insidiosa appendice dei supplementari, è arrivato. E lo ha siglato all'89' Robben che, smarcato di tacco in area da Ribery, stavolta non ha tremato, beffando Weidenfeller con un tocco morbido in diagonale di sinistro. La coppa allora va a Monaco. E, per quanto visto per tutta la stagione, è giusto così. BORUSSIA DORTMUND-BAYERN 1-2 (0-0) Borussia Dortmund (4-2-3-1): Weidenfeller 7; Piszczek 6.5, Subotic 5.5, Hummels 6.5, Schmelzer 6; Gundogan 7, Bender 6.5 (44'st Nuri Sahin sv); Blaszczykowski 6.5 (44'st Schieber sv), Reus 7, Grosskreutz 6, Lewandoski 6.5. (20 Langerak, 21 Kirch, 27 Felipe Santana, 5 Kehl,7 Leitner). All. Klopp. Bayern Monaco (4-2-3-1): Neuer 7; Lahm 6.5, Dante 5, Boateng 6.5, Alaba 6; Javi Martinez 6.5, Schweinsteiger 6; Ribery 7 (44'st Luiz Gustavo sv), Muller 6.5, Robben 7.5; Mandzukic 7 (45'st Gomez sv). (22 Starke, 5 van Buyten, 11 Shaqiri, 44 Tymoschchuk, 14 Pizarro). All. Heynckes. Arbitro : Nicola Rizzoli 6.5. Reti : 15'st Mandzukic , 22'st Gundogan, 44'st Robben Angoli : 7-7 Ammoniti : Dante per gioco scorretto, Ribery e Grosskreutz per comportamento non regolamentare Recuperi: 1' e 3'. Argomenti champions league bayern monaco borussia dortmund Leggi i commenti I commenti dei lettori 
LONDRA - "Una gioia straordinaria". Jupp Heynckes non poteva immaginare un addio migliore al Bayern. Lascia il testimone a Guardiola da campione d'Europa. E ringrazia i suoi giocatori: "E' stata un'annata fantastica, anche se ancora non è finita (c'è la finale di Coppa di Germania con lo Stoccarda alle porte, ndr). Ma è il giusto premio alla grande mole di lavoro svolta. Volevamo riscattarci dopo la finale dell'anno scorso persa beffardamente e ci siamo riusciti. Stasera, comunque è stata una sofferenza. Soprattutto nel primo tempo abbiamo faticato a mettere in atto il nostro gioco. Nell'intervallo ho modificato qualcosa e si è visto. Siamo migliorati e, negli ultimi 20' abbiamo ritrovato i nostri automatismi. Il mio futuro? Ripeto, lo saprete solo dopo il 30 giugno..." LA GIOIA DI ROBBEN - L'eroe della serata, Arjen Robben, è al settimo cielo: "E' una sensazione speciale, qualcosa di indescrivibile. Non si può descrivere a parole quello che sto provando. Ho davvero tante emozioni addosso. L'anno scorso è stata una grossa delusione. Negli ultimi quattro anni abbiamo giocato tre finali, doveva succedere prima o poi di vincere... Quando ho segnato, mi è rimbalzata in mente tutta la mia carriera... E' qualcosa di speciale, di indescrivibile". Il riferimento di Robben è al rigore sbagliato lo scorso anno che spianò la strada al successo in Champions del Chelsea. "Abbiamo meritato di vincere, abbiamo sognato questo momento tante volte. Non puoi sempre arrivare secondo... Tutti dicevamo che doveva essere la nostra notte, adesso siamo già nei libri di storia ma adesso - conclude Robben pensando alla finale di Coppa di Germania contro lo Stoccarda e al campionato già vinto - voglio fare il 'triplete'". KLOPP: SIAMO STATI UNA DEGNA FINALISTA - Sul fronte opposto Jurgen Klopp accetta il verdetto del campo: "Faccio i complimenti al Bayern: ha vinto e dopo la partita devi rispettare il risultato. Non ho rivisto il gol decisivo, era una punizione e noi non eravamo piazzati bene. La partita era quasi finita, è stata una stagione molto dura per noi e si è visto nell'ultimo quarto d'ora quando siamo nettamente calati. Ad ogni modo resta la soddisfazione di aver dimostrato di meritare di arrivare in finale. Questa non è la cosa più importante, ma è comunque importante... Ho detto ai miei giocatori che torneremo - forse non a Wembley - ma torneremo a giocare un'altra finale". Argomenti champions league bayern monaco jupp heynckes juergen klopp arjen robben Leggi i commenti I commenti dei lettori 
Montecarlo e le riviere, l'italiana e la francese, sono in fibrillazione per l'evento sportivo dell'anno: il Grand Prix di Formula Uno che porta in tutta la zona, tra Francia ed Italia, appassionati di automobilismo da tutto il mondo. Tanti i liguri, che in treno o in macchina, spesso per la sola giornata di domenica, raggiungono Monaco per la gara più storica, glamour, affascinante di tutto il circo mediatico e miliardario della F1, distante anni luce dalla prima gara qui disputata, nel lontano1929, vinta allora da una Bugatti. Si corre il 71° Gran Premio, tra stradine toboga e tanto cemento che ha preso il posto dei romantici edifici belle-époque. Le rosse sono in attesa da 12 anni di una vittoria sul circuito cittadino più famoso, fu Schumacker l'ultimo a vedere la bandiera a scacchi sventolare alla guida di una Ferrari nel principato. Fatto che aumenta l'interesse e la voglia di fare un salto nel regno dei Grimaldi. Chi sceglie il weekend spendendo cifre folli, chi, vista la crisi, si accontenta di ammirare la corsa ed il panorama da lontano . Si puo': usciti dall'autostrada, imboccata la discesa per Monaco, a pochi metri dall'Hotel Vista Palace, ci si ferma, come fanno tanti. C''è un punto da dove si  coglie un'ampia visuale sul Principato e con i binocoli si possono vedere le monoposto. Ma ci sono anche altri modi di avvicinarsi alla gara senza spendere folli cifre. I biglietti per la Roche, con vista su quasi tutto il circuito, costano 70 euro; la tribuna Z1 a 100 euro, nel punto più alto del circuito, è sempre una  buona soluzione. Le informazioni sui posti rimasti si possono ancora ottenere all'Automobil Club monegasco, al numero di telefono  0037793152624. Chi arriva in vettura può parcheggiare allo Stadio Louis II, oppure fermarsi a Ventimiglia e proseguire con corse ogni 20 minuti. Infine i "ricordini": la patinata guida alla gara costa 10 euro, sulle bancarelle nei dintorni del Casinò e nelle vie adiacenti il porto maglietta sui 18 euro e cappellini che arrivano a 50. 
VARESE - Siena continua a stupire. Dopo aver eliminato Milano nei quarti di finale vincendo gara 7 in trasferta, la Montepaschi colpisce anche in gara 1 di semifinale: i campioni d'Italia passano 80-72 sul parquet della Cimberio Varese, dominatrice della regular season e che nel primo turno dei play off aveva battuto 4-1 Venezia. La partita, in assoluto equilibrio per 30', si è decisa nell'ultimo quarto. Protagonista assoluto del successo della squadra di Banchi è stato Bobby Brown, autore di 29 punti. Bene anche Moss, con 17. Tra i padroni di casa 15 di Ere e 14 di Green. Si replica a Varese martedì, gli uomini di Vitucci non possono più sbagliare. EQUILIBRIO FINO ALL'ULTIMO QUARTO - La gara è sempre stata molto equilibrata: Siena ha cercato la fuga già nel terzo quarto (40-46 e palla in mano al 25') ma Varese ha risposto con un parziale di 6-0 che ha rimesso la situazione in parità. Nell'ultimo periodo, la Cimberio effettua una nuova rimonta (da 57-63 a 65-63, con un parziale di 8-0 favorito da Ere e con Brown in panchina a rifiatare). I biancoverdi, a quel punto, trovano la forza per il break decisivo, un 7-0 che ha inciso in maniera definitva sul risultato e che consente a Siena di guardare con fiducia alla sfida di martedì sera, nuovamente al PalaWhirlpool di Varese. MOSS METTE IL FRENO A GREEN - La Montepaschi fa la differenza con l'esperienza, mettendo a dura prova Varese soprattutto con una grande prestazione in fase difensiva: la Cimberio chiude col 38% di realizzazione, contro il 53% del quintetto di Banchi, dato che riassume la reale differenza tra le due squadre in campo. Al di là dei 29 punti messi a segno (11/17 al tiro, di cui 3/4 da 3 punti e 4 su 4 nei liberi), Bobby Brown mette a referto 5 rimbalzi e 4 assist, confermandosi vero trascinatore. Moss ha difeso alla grande su Green, aggiungendo 8 rimbalzi al suo score, mentre 9 ne ha collezionati Eze. Tra i lombardi, Ere ha chiuso con un 7/12 al tiro e 8 rimbalzi, mentre Green ha dovuto accontentarsi di un modesto 4/14 al tiro, in parte compensato da 8 assist. Cimberio Varese-Montepaschi Siena 72-80 (16-18, 36-35, 52-52) Varese : Sakota 13, Banks 11, Rush 2, De Nicolao, Green 14, Balanzoni ne, Bertoglio ne, Cerella, Ere 15, Polonara 3, Dunston 9, Ivanov 5. Allenatore: Vitucci. Siena : Brown 29, Eze 9, Carraretto 7, Rasic, Kangur, Sanikidze 4, Ress 2, Ortner ne, Lechthaler ne, Janning 2, Hackett 10, Moss 17. Allenatore: Banchi. Arbitri : Begnis, Chiari, Filippini. Note - Tiri liberi: Cimberio 12 su 17, Montepaschi 12 su 17. Tiri da tre punti: Cimberio 6 su 20, Montepaschi 6 su 16. Nessuno uscito per 5 falli. Rimbalzi: Cimberio 38, Montepaschi 36. Spettatori: circa 5000. Argomenti basket basket play off 2013 montepaschi siena varese basket Leggi i commenti I commenti dei lettori 
