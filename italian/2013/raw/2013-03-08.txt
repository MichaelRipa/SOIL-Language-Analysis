"Il Genoa ha fatto una buona partita considerate le difficoltà. Giocavamo contro il Milan, una squadra in salute". Davide Ballardini non nasconde l'amarezza per la sconfitta contro i rossoneri. "A centrocampo non avevamo a disposizione dei giocatori importanti - spiega - Noi abbiamo fatto la nostra partita, i giocatori hanno dato il massimo. Spiace, perché abbiamo concesso 3-4 palle gol al Milan e trascorso 60 minuti nella loro metà campo. Al Milan gira tutto bene, speriamo sia così anche a Barcellona. Tifiamo per loro". In quanto agli episodi dubbi in area rossonera, Ballardini commenta: "Sono due rigori, e basta. Ci può stare che gli arbitri non li diano, ma sono rigori". Le due sconfitte contro Roma e Milan non hanno fatto perdere l'ottimismo al tecnico: "Siamo determinati a raggiungere l'obiettivo, queste due partite non ci hanno dato il giusto premio". 
Riviera di Chiaia, nuova emergenza. Dopo il crollo dell'ala di Palazzo Guevara di Bovino. Dopo lo sgombero, giovedì, di un altro edificio alla Riviera e il blocco della circolazione (auto e pedoni) nel primo tratto dell'Arco Mirelli e fino al civico 7, ieri è toccato a un altro stabile. A essere evacuate le famiglie al numero 88, sempre della Riviera di Chiaia, dove sono state interdette le attività commerciali. A vicolo Stretto sono stati dichiarati inagibili i civici 3, 5 e 12. In tutto, 50 famiglie hanno dovuto fare le valigie e trasferirsi negli alberghi. Alle 18 di ieri la nota firmata dai vigili del fuoco ha raggiunto la polizia urbana per dare il via all'evacuazione. Il provvedimento, spiegano i tecnici, fa arretrare di altri 200 metri lo stop viario dell'arteria che collega piazza Vittoria a Mergellina, di fatto interrotta proprio dove ha inizio il cantiere, in prossimità della corsia preferenziale. Sul fronte delle indagini, mentre nessun condomino di Palazzo Guevara risulta indagato, è in programma per stamani l'ispezione dei consulenti della Procura nel sottosuolo. L'incarico è stato affidato ai professori Nicola Augenti e Paolo Grazioso: nominati dai pm Fabrizia Pavani e Giovanni Corona lavoreranno insieme ai periti degli indagati. Gli esperti dovranno farsi carico della messa in sicurezza di tutta la zona, utilizzando un progetto dei tecnici dell'Ansaldo, l'azienda che sta realizzando la linea 6 della metro. Secondo il piano approvato da magistrati e consulenti, si dovrebbe procedere all'abbattimento delle aree pericolanti e dei solai del palazzo ottocentesco. Intanto, la I Municipalità, presieduta da Fabio Chiosi, ha annunciato "l'insediamento, la prossima settimana, di una commissione tecnica istituzionale per studiare le cause che hanno portato al crollo e per elaborare un piano d'interventi per il sottosuolo". "Sarà un lavoro svolto gratuitamente", aggiunge Chiosi. "I risultati saranno pubblici, come pure le assemblee con la cittadinanza". Tra i componenti della commissione, figurano docenti come Ortolani e Palazzo. "Vogliamo aprire un contraddittorio produttivo tra le parti interessate dal crollo", conclude il presidente. Ieri si è tenuta un'assemblea con gli sfollati della Riviera di Chiaia. Obiettivo: chiedere garanzie sull'assistenza in caso di allungamento dei tempi di rientro nelle proprie abitazioni. "Temiamo", dicono Chiosi e il consigliere Addattilo, "che venga meno l'ospitalità negli alberghi. Attendiamo gli accertamenti della Procura per avere un quadro della situazione, ma nel frattempo bisogna garantire da subito agli sfollati una vita normale, tetto, cibo e possibilità, pur nel disagio, di riprendere le proprie attività". Nel clima di incertezza, il sindaco de Magistris annuncia: "Il Comune sta già lavorando per affrontare le difficoltà dovute al crollo". Infine, il Comitatosfollati presenterà oggi un esposto. "Vanno accertate responsabilità e omissioni", dice l'avvocato Angelo Pisani, "era nota da mesi anche al Comune la situazione. Tanto che aveva decretato la chiusura di alcuni negozi. Ma reclamiamo anche un'unità di crisi e la sospensione dei pagamenti delle utenze per gli sfollati. E a de Magistris suggerisco di pensare ad anziani, disabili e bambini rimasti senza un tetto e non solo all'immagine con le iniziative per Città della Scienza". Argomenti crolli 
GENOVA - Il Milan continua a vincere implacabilmente, in questo suo straordinario avvio di 2013, nel quale non ha ancora perso. Non potrebbe esserci migliore approccio alla partita di Barcellona, dove il secondo ciclo di Allegri vivrà il momento più importante e significativo: eliminare dalla Champions la squadra più spettacolare del mondo e il pluriPallone d'oro Messi non sarebbe un'impresa qualsiasi, quale che sia l'attuale stato di forma del Barça, immerso in una preoccupante vacanza di potere, molto simile all'autogestione tecnico-tattica, per la lontananza del suo allenatore Vilanova. I presupposti sono i più favorevoli possibili, anche perché l'andamento del campionato sta via via spingendo il Milan, con insospettabile anticipo, verso l'obiettivo minimo dichiarato di ogni grande club: la qualificazione alla prossima Champions. Anzi, ora che il terzo posto dei play-off agostani non è più un miraggio, diventa sempre più plausibile l'inseguimento di un obiettivo assai meno scontato: il secondo posto, che vale la qualificazione diretta alla fase a gironi di quello che è ormai diventato, a tutti gli effetti, il campionato d'Europa e che garantisce un business praticamente vitale. Le condizioni per affrontare il duello del Camp Nou sono le migliori possibili proprio perché la Champions in corso non è più la vetrina alla quale restare aggrappati, come pareva al momento del sorteggio, per rifugiarsi in Europa sotto la tenda ad ossigeno che l'Italia aveva tolto all'erigenda squadra del futuro, all'epoca un tantino immatura. La partita di Barcellona è adesso diventata uno specchio nel quale rimirarsi senza paura. Il campionato sta fornendo al Milan certezze e autostima. La certezza principale è che l'attacco segna sempre e che i tre attaccanti più forti sono, a turno o tutti assieme, decisamente implacabili: stavolta è toccato a Pazzini e Balotelli, ma i 34 gol complessivi segnati finora dal terzetto dimostrano che, prima o poi, Allegri potrà tentare di schierarli contemporaneamente, senza che il suo appaia un azzardo. Non è un caso che adesso aspetti con molta apprensione di sapere se al Camp Nou potrà avere a disposizione Pazzini: tutti sono utili, in questa squadra, però  i tre attaccanti sono indispensabili, soprattutto se già uno di loro (Balotelli) in Champions non può giocare. C'è, infine, un altro dato che conferma come la stagione milanista sia arrivata a una svolta. La fortuna ha preso a girare dalla sua parte, arbitri compresi. Ma aveva davvero bisogno dei regali di Damato e dei suoi assistenti, che  hanno fatto legittimamente infuriare il Genoa, penalizzato per la  seconda partita consecutiva? Si impone, quanto meno, una riflessione sul  ruolo del giudice d'area. Genoa-Milan 0-2 (0-1) GENOA: Frey - Granqvist (79' Jankovic), Portanova, Moretti - Cassani, Bovo (67' Jorquera), Toszer, Vargas, Antonelli - Bertolacci, Borriello. All. Ballardini MILAN: Abbiati - De Sciglio, Zapata, Mexes (46' Yepes), Constant - Flamini, Montolivo, Muntari - El Shaarawi (67' Abate), Pazzini (23' Balotelli), Niang. All. Allegri. ARBITRO Damato RETI : 22' Pazzini; 61' Balotelli. NOTE : Terreno sconnesso, pioggia. Ammoniti: Antonelli, Bovo, Grandqvist, Portanova, Flamini e Muntari. Espulso: Constant (doppia ammonizione). Recupero 2' e 4' Argomenti serie a genoa Leggi i commenti I commenti dei lettori 
ROMA  - L'audizione più attesa in Procura Figc è quella di Antonio Conte, in calendario lunedì. Nel frattempo continuano gli interrogatori degli 007 federali, per cercare di fare luce sulle presunte combine di Bari-Treviso (maggio 2008) e Salernitana-Bari (maggio 2009), partite al centro del filone d'inchiesta Bari-bis sul Calcioscommesse. Davanti agli inquirenti oggi si sono presentati Nicola Santoni, all'epoca dei fatti portiere dei pugliesi (indagato dalla Procura di Bari, titolare dell'inchiesta penale per la partita con i campani), Luciano Tarantino ex team manager del Bari e Giorgio Perinetti, ex direttore sportivo dei biancorossi. Dall'attuale ds del Palermo una difesa del tecnico bianconero, in quelle due stagioni sulla panchina del Bari. ''Non so quali addebiti ci possano essere per Conte - dice Perinetti al termine di un'audizione durata poco più di un'ora -. Quel Conte che ho conosciuto io ha sempre incitato alla vittoria e preparato le squadre con un alto livello di intensità e attenzione. Conosco solo quel Conte lì". "NON AVEVO NULLA DA DENUNCIARE" - Il dirigente, nel corso dell'audizione, si sarebbe anche soffermato sull'ambiente barese di allora. ''Abbiamo visto solo successi, grandi prestazioni e stadi pieni con un percorso di crescita iniziato con l'avvento di Conte - aggiunge -. Abbiamo vissuto due stagioni e mezza eccezionali poi se c'è stata qualche infedeltà, questo è qualcosa da cui il sistema si deve difendere da sistema e non da club a club". Nessun timore per un eventuale coinvolgimento personale. "Temo un deferimento per omessa denuncia? Io non avevo nulla da denunciare  -  si difende Perinetti - . Si denuncia quello che si conosce. Da quello che ho letto tramite stampa, le dichiarazioni dei giocatori testimoniano che erano esortati sempre a fare il massimo e questo per me è importante''. LUNEDI' TOCCA A CONTE - Ad essere ascoltato per ultimo oggi è stato Tarantino. Anche a lui sarebbero state poste domande sull'ambiente e sullo spogliatoio biancorosso e anche lui avrebbe dichiarato di non essere a conoscenza di situazioni particolari. Gli interrogatori riprenderanno lunedì quando sarà la volta di Conte, dell'ex biancorosso oggi al Catania, Giovanni Marchese, del pentito Andrea Masiello e dell'ex attaccante del Bari, Vitali Kutuzov che non aveva risposto alla prima convocazione perché all'estero. Argomenti calcioscommesse antonio conte giorgio perinetti Leggi i commenti I commenti dei lettori 
Edinson Cavani è diventato padre per la seconda volta. E' nato Lucas, secondogenito dell'attaccate del Napoli e di sua moglie Soledad. Il piccolo è nato in Uruguay con il peso di tre chili e 200: lo rende noto il club azzurro. Il primogenito di Cavani si chiama Bautista e ha due anni. Argomenti edinson cavani 
VINCE il Milan che segna due gol con tre tiri in porta e può anche contare sulla magnanimità dell'arbitro Damato (e meno male che dicevano che da ragazzino tifava Inter...), che su tre episodi sospetti nell'area di rigore milanista per tre volte dice che nulla è successo. A fine partita al Genoa, che, in svantaggio per uno a zero, ha centrato un palo clamoroso con Bovo, è andato l'applauso sincero e convinto della sua gente. I complimenti, però, non fanno punti e ora la situazione di classifica va nuovamente monitorata con attenzione, soprattutto alla luce del risultato di Palermo-Siena. Il dio del calcio si diverte a creare situazione assurde. Così la partita di Marassi viene sbloccata da un giocatore che da almeno un minuto stava insistentemente chiedendo la sostituzione. Il problema, però, è che quella palla, che non ne voleva sapere di uscire costringendo così Pazzini, suo malgrado, a restare in campo, è capitata al limite dell'area di rigore genoana proprio dove si trovava l'attaccante del Milan, colpevolmente lasciato libero dai difensori rossoblù, che ormai evidentemente non lo ritenevano in grado di nuocere. E invece Pazzini, calciando praticamente da fermo, si inventa un gran gol, spedendo la palla proprio sotto la traversa, quasi all'incrocio dei pali. LA CRONACA L'attaccante milanista ha però sporcato il suo straordinario gesto tecnico, andando in maniera provocatoria ad esultare sotto la Nord, dopo che sembrava intenzionato a tornare verso il centrocampo. Tutto questo dopo che i sindaci Doria e Pisapia, il presidente Preziosi e Galliani in settimana si erano prodigati per fare in modo che, a 18 anni dalla morte di Vincenzo Spagnolo, quella tra Genoa e Milan tornasse ad essere una partita normale. Quel gol dopo 23 minuti ha smosso il Genoa che aveva iniziato la partita troppo contratto, tenendo costantemente nove giocatori dietro la linea della palla. È come se a Antonelli e compagni fosse stato tolto il guinzaglio. Ballardini aveva infatti impostato una partita molto prudente: l'idea era quella di non concedere spazi al Milan facendo grande densità nella propria metà campo. E a questo scopo ecco Bovo a centrocampo nella posizione che avrebbe dovuto essere di Kucka. Ma anche senza lo slovacco il Genoa ha saputo rovesciare il fronte e mettere alle corde il Milan. LE FOTO L'arbitro Damato, che curiosamente non aveva più trovato la squadra rossonera dopo un Lazio-Milan dello scorso quando fu accusato di tifare Inter da ragazzo, su tre episodi dubbi nell'area milanista ha fatto finta che nulla fosse accaduto. Ma le immagini dimostrano chiaramente come il fallo di mano di Zapata, quello di Niang e la spinta su Granqvist fossero da penalty. Quando Ballardini stava provando a ridisegnare tatticamente la sua squadra (era appena entrato Immobile), Tozser ha combinato la frittata rigettando di testa la palla nell'area di rigore genoana e favorendo il gol di Balotelli, che ha virtualmente chiuso la contesa. Anche se il Milan ha giocato gli ultimi 20 minuti in dieci per l'espulsione di Constant e Ballardini ha provato le carte Jorquera e Jankovic. 
GENOVA  - Due rigori non dati al Genoa. Punta il dito sull'arbitro Damato, per due penalty non fischiati nel primo tempo, il tecnico rossoblù, Davide Ballardini, dopo la sconfitta contro il Milan. "C'erano due rigori. Se gli arbitri non li danno ci può stare, ma c'erano due falli netti" dice ai microfoni di Sky Sport. Parole positive comunque sulla prova della squadra. "Al di là di tutto il Genoa ha fatto una buona partita  -  continua Ballardini - . A centrocampo eravamo un po' rimaneggiati ma i ragazzi hanno fatto il massimo contro una squadra in salute e posso solo dirgli bravi". "CE LA GIOCHEREMO FINO IN FONDO" - Resta un po' di dispiacere in casa rossoblù. "Perché abbiamo concesso poco e creato tanto  -  motiva il tecnico del Grifone - tenendo la palla per sessanta minuti nella metà campo avversaria. Al Milan gira tutto bene, speriamo vada bene anche a Barcellona" è l'augurio dell'allenatore dei liguri, in vista del match di ritorno dei rossoneri in Champions. Nulla di compromesso infine, sul cammino del Genoa. "Ce la giocheremo fino in fondo con serenità  -  conclude Ballardini - perché abbiamo tutto per ottenere il nostro obiettivo". FOSCHI: "E' UNA VERGOGNA" - Alza i toni sugli episodi arbitrali anche il ds rossoblù, Rino Foschi. "E' una vergogna!'', è sbottato il dirigente in sala stampa dopo la gara con il Milan. ''Anche in televisione si parla di almeno due rigori per il Genoa. E' una vergogna  -  ha continuato -. Le ultime tre gare sono state incredibili, è la terza volta che veniamo penalizzati. Prima a Palermo, poi a Roma e ora qui. Non siamo qui a fare le comparse per chi deve fare risultato. L'arbitro di domenica scorsa è stato persino premiato. A chi dobbiamo rivolgerci? Al Presidente della Repubblica? Al presidente del Coni? Braschi non mi riceve e non risponde nemmeno al telefono. E' una vergogna''. Leggi i commenti I commenti dei lettori 
GENOVA - E' particolarmente soddisfatto Massimiliano Allegri. Non potrebbe del resto non esserlo, visto che il Milan, nonostante l'imminente impegno di Barcellona potesse influire sulla concentrazione, ha colto tre punti in una trasferta tradizionalmente ostica per i rossoneri come quella contro il Genoa. "Il Genoa è stato molto bravo. Noi non riuscivamo ad accorciare sul loro regista e poi eravamo troppo bassi. Abbiamo fatto un po' di fatica all'inizio, però non abbiamo rischiato molto tranne in un paio di circostanze. E' una vittoria molto importante, abbiamo dato un altro colpetto alla classifica. Abbiamo ripreso a vincere in trasferta, se il Napoli ce lo permette cercheremo di fare qualcosa di più del terzo posto." Un finale di sofferenza dopo l'espulsione di Constant: "Dispiace, sono cose che non dovrebbero succedere. Abbiamo speso più energie, quando la partita ormai la potevamo condurre in porto senza particolari patemi". Allegri ha espresso un giudizio positivo anche sulla prova di Balotelli... "E' entrato al posto di Pazzini, che ha preso una botta e che fortunatamente ha segnato. Non ha 80 minuti sulle gambe, però ha corso e si è dato da fare. Migliorerà giocando e allenandosi". Su Niang che segna poco, aggiunge: "Vista la giovane età e la poca esperienza nel campionato italiano, ha bisogno di giocare un po' più da esterno perchè ha più campo, c'è meno contatto fisico e sicuramente per il modo che abbiamo noi di giocare ci dà ampiezza e profondità. Credo che abbia un po' troppa fretta quando cerca di fare gol, però oggi ha fatto una buona prestazione sul piano dell'impegno e della qualità". Allegri, poi, ragguaglia sull'infortunio di Pazzini: "E' stato colpito sotto il ginocchio, ha preso una bella botta. Le sue condizioni e quelle di Mexes saranno valutate nei prossimi giorni". Il tecnico rossonero, poi, sulla possibilità di utilizzarlo nella sfida di Champions con il Barcellona, dice: "L'ho tolto perchè non stava bene, l'intenzione era quella di fargli fare un tempo o 60 minuti perchè Balotelli più di 30/40 minuti non li aveva nelle gambe. L'importante era vincere questa partita perchè abbiamo dato un altro colpetto alla classifica, siamo ritornati a vincere in trasferta, ora mancano dieci partite e vedremo cosa riusciremo a fare. Martedì, con quelli che avrò a disposizione sicuramente andremo a Barcellona e faremo un'ottima partita contro la squadra più forte del mondo, una partita secca che cercheremo di preparare il meglio possibile". ABBIATI - Migliore in campo nel Milan, Christian Abbiati: "E' una vittoria importante per la corsa alla Champions League. Da oggi guardiamo sia chi ci sta davanti sia che c'è dietro, anche se la Juve ormai è troppo avanti. Dobbiamo continuare così perchè stiamo raccogliendo i frutti del duro lavoro fatto in precedenza". ZAPATA - Importante in difesa, ma anche nell'assist a Balotelli, il difensore rossonero Zapata:  "Mario mi ha chiamato la palla e io gliel'ho passata sulla sinistra. Poi ci ha pensato lui". Sul miglioramento della retroguardia del Milan delle ultime partite: "Abbiamo migliorato molto in difesa, merito del lavoro fatto in settimana. Abbiamo sofferto molto nel finale, in pratica ci siamo allenati in vista della partita di martedì". Ipotesi secondo posto: "Perchè no? Adesso li puntiamo visto che siamo lì". Sulla gara: "E' stata molto dura, il Genoa è una squadra molto forte e l'ha messa subito sul piano fisico e noi non ci siamo tirati indietro". Argomenti serie a massimiliano allegri Leggi i commenti I commenti dei lettori 
