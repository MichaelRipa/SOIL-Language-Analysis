LONDRA - La prima partita del dopo Balotelli finisce con un nulla di fatto per il Manchester City. Nel giorno dell'addio a SuperMario Balotelli, i Citizens di Roberto Mancini non vanno oltre lo 0-0 a Londra contro il Qpr di Julio Cesar. Nel match valido per la 24a giornata di Premier, la squadra del tecnico jesino è stata fermata diverse volte proprio dal suo ex portiere ai tempi dell'Inter e adesso insegue a 4 punti i cugini dello United che attendono domani il Southampton. Pari senza reti anche tra Sunderland e Swansea e parreggio per 2-2 tra Stoke City e Wigan. Il Newcastle, da parte sua, ha invece espugnato il campo dell'Aston Villa vincendo 2-1. Risultati 24esima giornata: Aston Villa - Newcastle 1-2 Qpr - Manchester City 0-0 Stoke City - Wigan  2-2 Sunderland - Swansea 0-0 Mercoledì Arsenal - Liverpool Everton - West Bromwich Fulham - West Ham Manchester United - Southampton Norwich - Tottenham Reading - Chelsea Leggi i commenti I commenti dei lettori 
ROMA - A quattro anni dall'ultimo successo in Coppa Italia, la Lazio torna ad assaporare la finale, battendo per 2-1 la Juventus all'Olimpico. I biancocelesti si mostrano più lucidi soprattutto nei momenti decisivi del match, di fronte a una Juve arrembante ma troppo nervosa, forse anche per gli strascichi del match contro il Genoa, poco attenta in fase difensiva. Ai bianconeri va sicuramente l'onore delle armi, al termine di una prova di grande intensità che, però, non basta a raggiungere la quindicesima finale nella storia juventina. NOIA E RECRIMINAZIONI FINO AL RIPOSO - Il primo tempo, pur giocato a ritmi molto elevati, non è uno spot per il bel calcio: le due squadre si annullano, nonostante la Juventus provi a fare qualcosa in più. Storari non ha granché da fare fino all'intervallo, mentre Marchetti ha due occasioni per farsi notare quando siamo già nel recupero, sebbene le conclusioni di Vucinic e Giovinco non siano proprio trascendentali. Pari, invece, il conto delle recriminazioni: Banti sbaglia con equità, negando il rigore a Vucinic (falciato in uscita da Marchetti) così come farà, più tardi, con Klose, messo giù da Isla. GONZALEZ SBLOCCA, HERNANES VA KO - La partita si fa subito più frizzante nella ripresa, nonostante i due tecnici non facciano sostituzioni all'intervallo. Al 7' è la Lazio a passare in vantaggio: Ledesma premia, con un cross pennellato, la penetrazione centrale di Gonzalez che, ignorato da Peluso, colpisce di testa in tuffo battendo inesorabilmente Storari. I biancocelesti, per qualche minuto, danno l'impressione di poter chiudere il match, ma poi vivono attimi di paura per Hernanes, che esce dal campo con la tempia sanguinante dopo uno scontro aereo con Marrone. VIDAL ILLUDE LA JUVE - Conte prova a dare la sveglia ai suoi, inserendo Marchisio e Pirlo, ma ai bianconeri continua a mancare qualcosa negli ultimi sedici metri. Il pubblico dell'Olimpico contesta i sei minuti di recupero concessi da Banti (giustificati dallo stop per i soccorsi a Hernanes e dalle sei sostituzioni effettuate), forse temendo la beffa che puntualmente arriva. Se alla Juve manca qualcosa in fase di rifinitura, è una torre di Biava a fornire l'assist a Vidal, bravo ad anticipare Radu e insaccare in equilibrio precario. FLOCCARI FA ESPLODERE L'OLIMPICO - La storia, però, stavolta sorride alla Lazio: alla ripresa del gioco, Mauri si procura e calcia un corner per la testa di Floccari, che sovrasta Vidal in elevazione e gira il pallone di testa verso l'angolo lontano. Non finisce qui, perché la Juve avrebbe il pallone del 2-2, che sarebbe valso la finale: lo spreca il febbricitante Marchisio, mandando fuori a porta vuota dopo la splendida respinta di Marchetti, impegnato severamente da Giovinco. Al 98', Banti fischia la fine: per la Lazio c'è la soddisfazione di un traguardo raggiunto e l'attesa, che durerà fino al 17 aprile, di conoscere la propria avversaria nell'atto conclusivo di Coppa Italia. LAZIO-JUVENTUS 2-1 (0-0) LAZIO (3-5-1-1): Marchetti, Biava, Dias, Ciani, Konko, Gonzalez (44' st Cana) , Ledesma, Hernanes (17' st Lulic), Radu, Mauri, Klose (18' st Floccari). (1 Bizzarri, 84 Carrizo, 32 Brocchi, 87 Candreva, 18 Kozak, 39 Cavanda, 78 Zauri, 33 Stankevicius, 25 Rozzi). All.: Petkovic JUVENTUS (3-5-2): Storari, Barzagli, Bonucci, Peluso, Isla, Vidal, Marrone (18' st Marchisio), Padoin (18 st Pirlo), Giaccherini (30' st Quagliarella), Giovinco, Vucinic. (1 Buffon, 34 Rubinho, 4 Caceres, 24 Lichtsteiner, 11 De Ceglie, 6 Pogba, 32 Matri). All. Conte ARBITRO : Banti di Livorno RETI : nel st 8' Gonzalez, 46' Vidal, 48' Floccari ANGOLI : 10-1 per la Juventus RECUPERO : 2' e 8'. Ammoniti: Giaccherini, Isla, Vidal, Bonucci, Andrè Dias e Konko per gioco scorretto, Floccari per comportamento antiregolamentare, Giovinco per simulazione SPETTATORI : 50.000 Leggi i commenti I commenti dei lettori 
ROMA - "Nei 180' avremmo meritato di andare noi in finale". Ad Antonio Conte non va giù l'eliminazione dalla Coppa Italia. Anche se, sportivamente, rende merito alla Lazio. "Alla vince nel calcio ha ragione sempre chi vince e quindi faccio i complimenti alla squadra di Petkovic. Dico solo che se andiamo ad analizzare la gara noi avremmo meritato qualcosa in più". IL FALLO SU VUCINIC? SI E' TUFFATO... - Appena  squalificato in campionato per la reazione veemente contro l'arbitro  Guida, Conte preferisce la linea soft per commentare gli episodi dubbi  della partita: "Il fallo di Marchetti su Vucinic? Io dico che Mirko s'è  nettamente buttato, meritava l'ammonizione. Ha truffato l'arbitro... Il  fallo subito da Klose? Era rigore netto. Isla lo ha colpito con  violenza...". Sulla presunta trattenuta subita in area nel finale da  Giovinco, infine: "Mi sa che, piuttosto, ce n'era un altro. Però nella  ripresa sviene due volte in area, doveva essere espulso perchè non può  ingannare così l'arbitro". PECCATO L'AZIONE FINALE - Il tecnico bianconero ha un grosso rammarico: "L'azione finale. Quel doppio gol sciupato da Vidal e Marchisio è stato decisivo. Più di altri errori commessi in precedenza. Pazienza. Ringrazio, comunque, i ragazzi perché hanno dato tutto quello che avevano". Conte ha poi parlato del mancato inserimento di Matri: "E' stato con 38 e mezzo di febbre fino a ieri. Non avevo altre soluzioni, ma penso che Quagliarella abbia fatto bene quando è entrato" e ha fatto i complimenti anche a Marrone. Nessun commento, invece, sugli ultimi due giorni di calciomercato: "Non mi aspetto assolutamente niente. Il mercato lo fa Marotta, io faccio l'allenatore", ha concluso il tecnico salentino. Leggi i commenti I commenti dei lettori 
ROMA - Primo anno in Italia, accolto con scetticismo, ma Vladimir Petkovic ha già centrato un primo obiettivo importante. Il tecnico di Sarajevo ha portato la Lazio in finale ed è ovviamente felice dopo il 2-1 alla Juve che ha qualificato i biancocelesti: "E' stata una serata splendida. I ragazzi hanno lottato fino alla fine. Credo che la vittoria sia meritata, specie per quanto fatto vedere nel secondo tempo. Alla fine quando sono saltati gli schemi poteva succedere di tutto". "ROMA O INTER? IL DERBY SAREBBE IL MASSIMO" - Ora la Lazio vuole conquistare il trofeo: "Abbiamo raggiunto la possibilità di conquistare un obiettivo - ha aggiunto Petkovic - vogliamo vincere la Coppa e faremo di tutto". L'allenatore biancoceleste non sceglie tra Roma e Inter ma fa capire di non disdegnare una stracittadina con i giallorossi: "Chi in finale? Non ho preferenza - ha proseguito - per il calcio italiano il derby sarebbe bello. Sono comunque due squadre di grande valore e in questo mesi possono cambiare tante cose. L'importante è che noi siamo in finale". "DOBBIAMO CRESCERE ANCORA" - Poi Petkovic analizza la partita: "Nel primo tempo abbiamo fatto una grande gara nella fase di non possesso palla e abbiamo sofferto negli ultimi 10 minuti - aggiunge il tecnico della Lazio -. Nel secondo tempo abbiamo meritato questa vittoria". Seguono gli elogi per i giocatori, nessuno escluso: "Tutti i ragazzi hanno dato il massimo. Anche quelli che sono stati fuori hanno dato tutto per raggiungere questa finale". E poi uno sguardo avanti: "Per migliorare ancora di più, prima di queste partite decisive è importante avere una certa mentalità. Le sconfitte in campionato le abbiamo subite prima di una gara di un certo valore. Questo a una grande squadra non deve succedere. Ledesma? Quando mancherà, cercheremo di coprire la sua assenza con qualche altro giocatore". "MARCHETTI STREPITOSO" - Complimenti anche a Marchetti, ancora una volta determinante: "Sta facendo un campionato strepitoso, non solo per le parate, ma per come aiuta e come vive con la squadra", ha aggiunto Petkovic che poi ha concluso parlando di mercato e non solo: "Fino a stasera è tutto fermo. Come avete visto ci sono state diverse uscite e adesso si vedrà in questi ultimi due giorni. Ma ora non mi preoccupo, dobbiamo goderci questa vittoria e poi pensare alla prossima partita perché ci vuole tanta testa per proseguire su questa strada. Siamo a buon punto, abbiamo aggiunto possibilità per raggiungere questo obiettivo. Dobbiamo tornare più in forma, prossimamente ci saranno anche partite in Europa, non sarà facile ma noi dovremo essere pronti soprattutto di testa", ha concluso il tecnico croato. FLOCCARI: "UN GOL PER CHI GIOCA MENO" - Ha giocato solo 26 minuti, ma Sergio Floccari a tre dalla fine ha messo a segno un gol che inevitabilmente cambierà la stagione della Lazi: "E' stata una partita importantissima, aspettavamo da tanto tempo un'occasione così importante. E' stata una partita da brividi fino all'ultimo, sono molto felice di aver dato il mio contributo. Noi che siamo fuori diamo tutto quando siamo chiamati dal mister e questo gol è dedicato a tutti quelli che si vedono di meno". Floccari è tornato sugli ultimi minuti, quelli decisivi, prima con il pari della Juve e poi con suo gol-vittoria: "Sono momenti concitati - ha aggiunto -. Noi ci abbiamo provato subito a ribaltare il risultato e ci siamo riusciti". Nessun pensiero all'altra finalista: "Non lo so, in questo momento noi siamo felici per noi stessi", ha concluso l'attaccante laziale. LOTITO: "GRANDE SODDISFAZIONE" -  Il presidente Lotito è felice per la qualificazione: "Noi dobbiamo essere soddisfatti del risultato, del gruppo coeso e di una squadra convinta nei propri mezzi che ha dimostrato sul campo le proprie qualità. Però poteva anche esserci la beffa finale. La squadra è stata sostenuta da un grandissimo pubblico e ha dato il meglio di sé". Il numero uno biancoceleste ha applaudito ancora una volta la decisione presa in estate di dare la panchina a Petkovic: "Quando ho fatto la scelta l'ho fatta nel convincimento che fosse la persona giusta, per il rapporto che ha creato con lo spogliatoio e soprattutto perché si è creato un buon feeling basato sul rispetto dei ruoli e soprattutto sull'alta considerazione che ho io. Non ha mai avuto un atteggiamento di prevaricazione nei confronti di chicchessia e soprattutto è sempre stato aperto al dialogo. Penso che incarni al meglio i valori della squadra e di questo sport". Leggi i commenti I commenti dei lettori 
QUAND'È che i nostri preziosissimi alberi, mai abbastanza numerosi, possono nascondere un'insidia? Per un gattino in fuga dai pericoli della strada l'arrampicata può concludersi con l'incapacità di tornare a terra, com'è capitato al cucciolo salvato ieri in zona Anagnina da un tree-climber, dopo tre giorni di disperati miagolii in cima a un pino e sotto la pioggia. Falliti i tentativi di convincerlo a tentare la discesa da parte degli abitanti del quartiere, andato a vuoto un intervento dei vigili del fuoco, il micio è stato recuperato grazie alla locale associazione Cuore di Cane e all'Enpa, che hanno chiesto soccorso a uno scalatore di alberi professionista. Ed è sempre l'Enpa, questa volta assieme alla Lipu, a segnalare una vegetazione ingannevole e micidiale per i volatili, questa volta riflessa su una parete di vetro. A via Puccini infatti, proprio davanti Villa Borghese, si stanno concludendo i lavori di ristrutturazione di un palazzo la cui intera superficie su strada - due facciate - è stata rivestita di pannelli azzurrini in cui si specchiano cielo, alberi e terrazzi, creando un'intercapedine con le finestre: "Simili infrastrutture costituiscono una trappola mortale per numerose specie", scrivono le associazioni in una lettera rivolta alle Assicurazioni Generali, proprietarie dell'immobile "l'avifauna infatti non percepisce la presenza della parete di vetro, mentre vede riflesso l'ambiente circostante. Così gli uccelli possono impattare violentemente, riportando lesioni gravi e spesso mortali". Si richiede dunque l'apposizione di economiche sagome anti-collisione con sembianze di rapace, che suggeriscano ai volatili la presenza di una minaccia, inducendoli a cambiar rotta. "Valuteremo senz'altro la questione" rispondono dalle Generali, lasciandoci alle prese con riflessioni su un'edilizia capace di considerare anche gli altri. al_lupo@repubblica. it 
Incidente stradale fatale in Mozambico per un giovane medico anestesista in forza all'ospedale di Ciriè: la vittima si chiamava Elisabetta Castella e aveva 35 anni. Risiedeva a Savonera di Collegno. Al momento le notizie in arrivo dal paese africano sono scarne e lacunose. Da quello che si è appreso in queste ore, da quando nel tardo pomeriggio di oggi la notizia si è diffusa all'Asl To4 di Ciriè, Elisabetta, grande appassionata di immersioni subacquee, si trovava nel paese sudafricano per un periodo di vacanza con il fidanzato. Lui si chiama Mike Rutze ed è uno dei maggiori esperti dello squalo bianco, anch'egli rimasto ferito gravemente nell'incidente, ora al vaglio della polizia locale. La giovane professionista sarebbe è morta oggi pomeriggio, nello scontro con un'altra autovettura. 
"Il 30 gennaio mattina, per mancanza gasolio il servizio non sarà garantito #anm #napoli". L'annuncio choc è stato postato dall'Azienda napoletana mobilità sulla propria pagina Facebook e su Twitter (l'azienda ha un doppio profilo sui social network). Immediata la reazione degli utenti del social network, che hanno inviato decine di proteste in rete: c' è chi propone una class action fra abbonati, chi promette di viaggiare senza biglietto. "Le Ztl saranno valide comunque?" si chiede un utente. Qualcuno ironizza, altri invece non trattengono la rabbia: "Ci prendete in giro? - scrive Mario - Poi vi lamentate che i cittadini perdono la pazienza e si sfogano". Il disservizio per gli utenti è cominciato già nel pomeriggio di martedì: lunghe file alle fermate di Chiaia, Vomero e zona flegrea. In pratica, i fornitori senza soldi non forniscono carburante ed è difficile per la società reperire risorse in questo momento. Le due linee notturne (N1 ed N2) quindi sono state soppresse mentre i dipendenti sono finiti in congedo forzato. Mercoledì il blocco andrà avanti per tutta la mattinata: non usciranno autobus dai depositi principali, via Nazionale delle Puglie e Cavalleggeri. 
