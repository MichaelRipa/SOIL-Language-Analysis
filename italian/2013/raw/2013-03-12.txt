La notte dei Campioni, la notte degli invincibili, è ancora una volta la fantastica notte del Barcellona, di un gigantesco Messi che con la sua doppietta si è consacrato recordman assoluto di gol da quando esiste la Champions. Di un Barcellona che molti aspettavano al varco, addirittura pensando ad un bivio tra passato e futuro. Già, si diceva che Messi e compagni, in questa sfida col Milan, si giocavano anche il loro destino e che una sconfitta, un'eliminazione, avrebbe segnato la fine di un ciclo. Il passaggio tra un lungo periodo fatto di successi, gol, di trionfi e un domani tutto da scrivere. Addirittura da riscrivere, con nuovi protagonisti. Come se un'eliminazione, cocente, potesse mettere in discussione un progetto e dovesse, per forza, imporre magari nuovi protagonisti da mettere accanto a Messi, al servizio di Messi. Invece, no. I leoni del Barcellona, l'orgoglio di uno stadio e di un fantastico pubblico, si sono preparati con cura, per dimostrare al mondo e forse anche a loro stessi di essere ancora i migliori. Per nulla storditi da quell'uno-due rimediato a San Siro. E' così, aggrappandosi alla propria storia, che è nata la grande rimonta del Barcellona, a cui pochi, pochissimi, davano credito. Perché ribaltare due reti in Champions, si diceva così, è un'impresa per certi versi irrealizzabile. Ce l'ha fatta invece il Barcellona, che da sempre va in campo con la sua leggerezza, con la convinzione delle proprie doti, con quel modo elegante di ammaliare i rivali. Ma stavolta il Barcellona ha avuto anche il carattere, la determinazione, l'umiltà, di cui non aveva mai avuto bisogno. Qualità e attenzione, classe e concentrazione: un cocktail perfetto, che dimostra come si deve e si può essere grandi. Alla fine esce deluso e amareggiato il Milan, che in cuor suo pensava e credeva di poter compiere davvero l'impresa. Quel due a zero conquistato a San Siro era il tesoro da mettere in cassaforte, era un'assicurazione e un impegno, era il sottile confine che esiste tra la speranza ed il sogno. Non è bastato ed è logico, naturale, scontato che il Milan urli di rabbia. Sembrava una di quelle fiabe, passionali e incantate, in cui l'eroe sarebbe riuscito ad avere la meglio sul suo invincibile nemico, ma che alla fine, nel giro di un minuto, ha visto questo lieto fine infrangersi sul palo di Niang e sul gol di Messi. Una grande delusione per una dirigenza che si è saputa rinnovare in una stagione difficile, per una squadra che davvero credeva di poter dare scacco ai giganti, per un allenatore che sentiva ad un passo il suo capolavoro. Non è andata così, perché c'era solo un ostacolo verso la Storia. Il fatto, la dimostrazione ulteriore, che il Barcellona, questo Barcellona, è già una Leggenda. Argomenti champions league Leggi i commenti I commenti dei lettori 
BARCELLONA - Lo aveva detto già al termine della partita di andata: la qualificazione era possibile. Jordi Roura è stato buon profeta, il Barcellona ha ribaltato il risultato e fa i complimenti al Milan. "Credo che quello che abbiamo fatto oggi non è nulla di normale, il Milan ci ha complicato parecchio la qualificazione. Messi? Aveva ricevuto delle critiche come la squadra, tutti hanno saputo reagire, lui gioca a calcio come nessuno e se si esprime a questi livelli per noi è tutto più facile. Questa vittoria è molto importante e la dedichiamo a Vilanova, sta ultimando la sua guarigione e lo aspettiamo presto". VILLA: CI CREDEVAMO - "Ci abbiamo creduto dal primo momento, convinti che con il lavoro tutto fosse possibile". David Villa, con il gol del 3-0, ha definitivamente indirizzato la sfida contro il Milan: "el Guaje" è tornato ad altissimi livelli dopo l'infortunio dello scorso anno. "Siamo entrati in campo molto carichi, cercando da subito il gol: fortunatamente siamo riusciti a trovarlo presto. Avevamo fiducia nei nostri mezzi e il supporto del pubblico ci ha fatto bene, sentivamo il loro sostegno, sapevano che l'impresa era possibile e l'abbiamo centrata per loro. Il sorteggio dei quarti? Qualsiasi avversario sarà difficile". "MESSI E' IL PAPA DEL CALCIO" - Media spagnoli scatenati per la rimonta del Barcellona: "Messi è il Papa!", apre l'edizione on line del quotidiano catalano 'Mundo Deportivo' che aggiunge: "Un'altra notte magica per la storia". Poi i singoli: "Re Messi, principeschi Busquets e Iniesta, 'killer' Villa". Anche per 'Marca', Messi è "El Papa del fútbol". Ma per il quotidiano madrileno questa è una vittoria da dedicare a Tito Vilanova e infatti titola anche: "Esta va por Tito". Sempre con riferimento al Conclave è il titolo di 'Sport', altro quotidiano catalano: "Fumata bianca al Camp Nou", è il titolo. "La magia del miglior Barcellona per distruggere il Milan", aggiunge. Villa viene poi definito "l'Araba Fenice". Anche 'As' esalta la prestazione e la doppietta di Leo Messi per la "remuntada culè" ('culè' è il nomignolo con cui vengono indicati i giocatori del Barcellona, ndr). Chiusura con 'El Pais', che titola: "Messi regna contro il Milan". Argomenti barcellona champions league tito vilanova Leggi i commenti I commenti dei lettori 
GELSENKIRCHEN - Il Galatasaray compie l'impresa di ribaltare il discorso qualificazione (2-3) contro lo Schalke, dopo l'1-1 dell'andata a Istanbul, e approda, dopo 12 anni, ai quarti di Champions League. Sfida emozionante a Gelsenkirchen, ricca di capovolgimenti di fronte ed emozioni. Ha vinto la squadra più cinica anche se i tedeschi possono recriminare per i 5' di sbandamento sul finire del primo tempo con cui, in pratica, hanno compromesso la gara. HILDEBRAND SALVA, NEUSTADTER SEGNA - La squadra di Terim parte forte ma non è fortunata: dopo appena 5' Burak Yilmaz è atterrato in area da dietro da Kolasinac ma l'arbitro svedese Eriksson non decreta il giusto rigore. I turchi non si demoralizzano, impegnano Hildebrand con Drogba e Inan ma alla prima occasione per i tedeschi (17') vanno sotto: sugli sviluppi di un angolo dalla destra si scatena una mischia in area risolta con un sinistro dai 10 mt da Neustadter. ALTINTOP-YILMAZ, UNO-DUE IN 5' - Lo Schalke manca il raddoppio in contropiede con Pukki e ridà fiducia al Galatasaray che, dopo un destro a giro di poco a lato di Sneijder, pareggia al 37' con l'ex di turno, Hamit Altintop, che trova l'angolo con uno strepitoso esterno destro dai 30 mt. Lo Schalke accusa il colpo e, 5' dopo, incassa addirittura l'1-2 da Buruk Yilmaz che va via in contropiede a Howedes e scavalca con un morbido pallonetto Hildebrand in uscita. TRAVERSA DI HOGER, PARI DI BASTOS - Lo stesso Yilmaz in avvio di ripresa fallisce il colpo del ko e rianima lo Schalke che dopo aver impensierito Muslera con Pukki, Draxler e aver colpito una traversa con Hoger, pareggia meritatamente (63') con Bastos che insacca di sinistro a porta vuota su assist dalla destra di uccida, lesto a riprendere una corta respinta di Muslera su una conclusione ravvicinata di Pukki. BULUT COMPLETA LA FESTA TURCA - Sneijder con un destro da fuori non trova l'immediato 2-3 e rende durissimo il finale al Galatasaray che rischia grosso su un paio di conclusioni di Draxler e su un colpo di testa di Howedes. Nei minuti finali lo Schalke si riversa disperatamente in avanti, lasciando praterie agli avversari. I turchi ringraziano e, dopo aver fallito un'occasione d'oro con Amrabat, chiudono i conti al 95' col subentrato Bulut che, lanciato in contropiede solitario da Inan, riprende una prima conclusione respinta da Hildebrand e insacca a porta vuota. Leggi i commenti I commenti dei lettori 

BARCELLONA - Sono tornati gli extraterrestri. Meno orizzontali, più verticali, con un Leo Messi tirato a lucido nella serata più delicata, non solo come giocatore di riferimento dal punto di vista tecnico ma anche da quello emotivo: il Barcellona schianta il Milan al Camp Nou, di Villa e Jordi Alba le altre firme su un successo talmente netto da diluire i rimpianti rossoneri per le occasioni sprecate in momenti chiave del match. Finisce 4-0, mai nessuno della storia della Champions League era riuscito a ribaltare un doppio svantaggio senza aver segnato gol in trasferta: la rimonta tanto annunciata, stavolta, si è materializzata anche sul campo, ai quarti di finale ci vanno i catalani. LE SCELTE TATTICHE - Roura ha bisogno di gol e per questo motivo si affida a David Villa, che parte da una posizione molto stretta, lasciando ad Alves la corsia di destra, mentre Pedro ha il compito di rimanere molto largo a sinistra: palla al Barça si forma una sorta di linea a 4 in avanti. Allegri sceglie Constant e Flamini per De Sciglio e Muntari, optando per Niang centravanti, con Boateng esterno. Calciatori che entrano in campo leggendo la scritta gigantesca "Som un equip", disegnata dalla tribuna blaugrana: il Barça è squadra e vuole dimostrarlo da subito. MESSI, PRIMA PARTE - Il possesso palla viene imposto già dal fischio di Kassai, Milan abbottonato ma che rispetto al match di San Siro non riesce ad appoggiarsi sulle punte quando riconquista la sfera: merito della feroce pressione culé, che manda in tilt le potenziali ripartenze del Diavolo. Il luogo comune che riguarda Messi e la sua fatica realizzativa con i club italiani va in soffitta nel giro di 5 minuti. L'argentino riceve ai 20 metri, scambia sullo stretto con Xavi e fa partire un mancino a giro chirurgico all'ingresso in area: cuoio al sette, difficile partire peggio così per i rossoneri, che riescono a rendersi pericolosi al 9'. Boateng premia il taglio di El Shaarawy, perfetto il movimento, non la combinazione stop di petto-tiro in diagonale: blocca agilmente Valdes. Proteste blaugrana al 12': Xavi per Pedro, Abate frana sull'attaccante, Kassai non indica il dischetto, graziando il terzino. L'avvio di gara è giocato a ritmi folli, è il 13' quando Messi di testa fa da sponda per Iniesta, il cui destro secco viene deviato da Abbiati sulla traversa. A cavallo tra 16' e 17' il Milan rischia due volte: retropassaggio fiacco di Constant, Villa va in pressione, Abbiati liscia il rinvio, Abate allontana. L'estremo si riscatta subito dopo sul destro da fuori di Xavi: gran risposta in corner. Roba da far venire il mal di testa. NIANG SPRECA, MESSI NO - Il clamoroso sforzo dei primi 20' obbliga i padroni di casa ad una pausa, il Barça rallenta e tiene palla, cercando solo saltuariamente di affondare. Ed è qui che la partita rossonera vive il suo punto di svolta. Minuto 38, lancio di Montolivo senza tante velleità, Mascherano colpisce malamente di testa e Niang può volare palla al piede verso Valdes. Lo fa alla grande, con la serenità dell'attaccante consumato e non di quello che sulla carta di identità, alla voce data di nascita, ha scritto 19 dicembre 1994. Diagonale destro, sembra gol, non lo è: palo pieno, Boateng raccoglie il tap-in e mette in mezzo, Piqué respinge e fa ripartire i suoi. La differenza che passa tra il sogno e l'incubo è lì, nel breve volgere di 60 secondi. Ambrosini perde palla in uscita, Iniesta è uno dei centrocampisti più forti della storia di questo sport non per caso, tocco a servire Messi al limite: stop, sinistro sotto le gambe di Mexes, 2-0. Tutto in parità. LA FIRMA DEL "GUAJE" PRIMA DEL POKER - La ripresa del Milan è all'insegna di un abbozzo di pressing, i limiti difensivi iniziano ad emergere in maniera prepotente non appena la squadra si allunga. Constant al 3' regala palla a Messi, che scappa e incrocia col sinistro all'ingresso in area: blocca Abbiati. Non è il primo errore dell'ex Genoa, non sarà né l'ultimo, né il più grave. Quello arriva al 10'. Mascherano è perfetto in anticipo alto su Boateng, Iniesta e Xavi combinano, il 6 blaugrana taglia il campo dal centro verso destra, verso David Villa, verso il 3-0. Constant non temporeggia ma affonda il tackle, mancando il pallone: "El Guaje" controlla, sposta il corpo e spara a giro col sinistro, Abbiati ci arriva solo con lo sguardo, è il gol che qualifica il Barça. Manca ancora molto, Allegri si gioca prima le carte Muntari e Robinho, poi quella Bojan. Sono loro due a creare la palla-gol che rivolterebbe ancora l'affaire qualificazione. Il prodotto della Masía salta Piqué e centra rasoterra per il brasiliano, che trova il taglio giusto e gira di prima intenzione: dal nulla spunta Jordi Alba, il protagonista del finale, a negare il 3-1. È proprio lui a chiudere i conti: contropiede in pieno recupero, Messi per Sanchez, sventagliata sul fronte opposto, stop e conclusione sull'uscita di Abbiati. Sono tornati gli extraterrestri. Barcellona-Milan 4-0 (2-0) Barcellona (4-3-3): Valdés; Alves, Mascherano (32' st Puyol), Piqué, Alba; Xavi, Busquets, Iniesta; Villa (30' st Sanchez), Messi, Pedro (39' st Adriano). (Pinto, Fabregas, Song, Tello). All.: Roura Milan (4-3-3): Abbiati; Abate, Zapata, Mexes, Constant; Flamini (30' st Bojan), Ambrosini (16' st Muntari), Montolivo; Boateng, Niang (16' st Robinho), El Shaarawy. (Amelia, De Sciglio, Bonera, Nocerino). All.: Allegri Arbitro : Kassai (HUN) Reti : 5' e 39' pt Messi, 10' st Villa, 47' st Alba Ammoniti : Mexes, Boateng, Flamini e Pedro per gioco falloso Recupero : 1' e 3' Argomenti champions league barcellona fc lionel messi Leggi i commenti I commenti dei lettori 
BARCELLONA - "Nella prima mezzora c'è stato un Barcellona straordinario, anche se non avevano avuto grandi occasioni a parte il goal. La qualificazione si giocava sul filo del centimetri: preso il palo con Niang, sul capovolgimento di fronte abbiamo preso gol". Massimiliano Allegri riparte dal minuto chiave di Barcellona-Milan: dal potenziale 1-1 al 2-0, la qualificazione dei blaugrana passa da lì. "Sul secondo, terzo e quarto gol ci sono stati errori in uscita dalla difesa. Mi spiace per la società e per il gruppo, ma ci abbiamo provato anche nel finale dove ci sono state un paio di situazioni non sfruttate al meglio. Teniamo comunque conto che in campo avevamo cinque debuttanti in Champions". NON E' UNA DISFATTA - Il tecnico rossonero difende la squadra. "Spero che ora tutti non parlino di una disfatta, perché il Barcellona ha fatto una grande partita e noi fino al novantesimo abbiamo messo pressione e paura ai catalani. Ci ha dato fastidio la posizione di Villa che ci allargava i centrali, ma al di là di questo, il Barcellona ha dimostrato di avere dei grandi campioni come Messi, Iniesta e Xavi". Ma l'amarezza resta: "Sapevamo delle difficoltà e, quindi, dispiace. Il calcio è questo, all'andata abbiamo fatto gol su un rimpallo, con una palla è rimasta lì, oggi, la palla dell'1-1 a otto minuti dalla fine del primo tempo, voleva dire quasi la qualificazione e, invece, così non è stato. Il Milan ha fatto il possibile, sia all'andata che al ritorno per cercare di eliminare questo Barcellona e credo che siamo arrivati a giocarci la qualificazione in modo inaspettato da parte di tutti. Dispiace perché, come capita spesso nel calcio, con un pizzico in più di fortuna, magari, eravamo qui a commentare un'altra partita sull'azione di Niang". RIFAREI TUTTE LE SCELTE - Non ha rimpianti Allegri: "Non mi pento delle scelte che ho fatto, c'erano tanti giovani, ma c'era bisogno di gamba. Tutti criticano Niang, ma se avesse fatto quel gol sarebbe stata la scelta giusta. Quel palo poteva darci la qualificazione, ma noi ora dobbiamo dobbiamo concentrarci sulla partita di campionato con il Palermo, vogliamo entrare nei primi tre per rigiocare la Champions il prossimo anno. Credo che i ragazzi non devono assolutamente abbattersi, perché questa è una partita che gli aiuta a crescere, che ci deve fra crescere tutti". AMBROSINI: NON ALL'ALTEZZA - Parla anche il capitano, Massimo Ambrosini. "Stasera non siamo stati all'altezza della situazione. Abbiamo preso subito gol e non siamo più stati in grado di giocare come andava fatto, magari questa partita ci servirà per il futuro, anche se avremmo certamente fatto a meno di questa lezione. Ora ci dedicheremo al campionato, visto che non avremo più le fatiche di Champions sulle spalle". FLAMINI CONFORTA NIANG - Matieu Flamini 'assolve' Niang, che nel primo tempo avrebbe potuto dare al Milan la rete qualificazione. "Non si possono dare tutte le colpe a Niang. Ha preso il palo e può succedere. Quell'occasione poteva cambiare il corso della partita, ma bisogna guardare avanti. Così è il calcio". Il francese rende merito al Barça. "Loro hanno dimostrato di essere una grande squadra, forse la migliore al mondo, ma noi abbiamo sbagliato molto, non abbiamo giocato il nostro gioco, non siamo riusciti ad uscire e questo ha favorito il loro gioco - ha aggiunto - Loro hanno fatto un pressing molto alto, un calcio veloce e bello, mentre noi non siamo riusciti a giocare il nostro calcio e alla lunga questo ha fatto la differenza. Se ci saranno ripercussioni psicologiche dopo questa sconfitta? Un po' di difficoltà psicologica può rimanere. Una sconfitta così è dura, ma va dimenticata e bisogna concentrarci sulla partita di Palermo". E anche Niang non ha rimpianti: "Più che per il palo, mi dispiace aver preso gol nell'azione successiva". Argomenti champions league massimiliano allegri massimo ambrosini Leggi i commenti I commenti dei lettori 
ROMA - Il 67 per cento degli italiani vuole un governo adesso. L'opzione più accreditata (52%) è un esecutivo guidato da Bersani e appoggiato dall'M5S. Solo il 28% ritiene più opportuno il ritorno immediato alle urne, il 5% non ha un'opinione in merito. Da notare che elettori del centrosinistra, grillini e montiani convergono sulla necessità di avere presto un esecutivo mentre quelli del centrodestra preferiscono nuove elezioni. E' quanto emerge da un sondaggio realizzato da Ipr Marketing per Repubblica.it. GUARDA LE TABELLE L'istituto guidato da Antonio Noto ha testato tre questioni: 1) la cosa migliore da fare; 2) il governo preferito dagli italiani; 3) il livello di fiducia nel nuovo Parlamento. La risposta al primo quesito è piuttosto netta: più di due terzi degli elettori (67% appunto) vogliono un governo. In questo sembrano concordare l'84% di chi ha votato centrosinistra, l'82% di coloro che si sono espressi per Monti, ma anche un pesante 73% dell'elettorato a 5 stelle. Solo gli elettori del centrodestra che, evidentemente, in questo quadro si sentono esclusi da un possibile esecutivo, puntano (56%) sul ritorno alle urne, ma anche il 29% di loro si esprime per un governo adesso. Solo il 21% dei grillini, il 14% dei bersaniani e il 16% dei montiani è per il ritorno al voto. Quale governo. Ipr Marketing ha sottoposto al suo Panel di mille cittadini testati col sistema "Tempo Reale" cinque possibili governi che tengono conto del punto politico a cui siamo arrivati. L'opzione che raccoglie il maggior consenso è quella di un governo Bersani che ottenga il sostegno dei parlamentari dell'M5S. Il 52% del campione è favorevole a questa idea. E se, tra gli elettori del centrosinistra, un governo di questo tipo raccoglie ovviamente un 92% dei consensi, anche tra i grillini trova un significativo 58% di sì. Solo il 34% degli elettori di Scelta Civica si schiera con questa ipotesi che, ovviamente, trova favorevoli appena il 7% degli elettori di centrodestra. In ordine di consenso segue l'opzione forse più "bizantina": un governo Napolitano che prevede un percorso davvero piuttosto complicato. Si dovrebbe infatti attendere l'elezione del nuovo inquilino del Quirinale (metà/fine di aprile). A lui, poi, toccherebbe di affidare l'incarico di formare il governo proprio al suo predecessore che, non dimentichiamolo, compierà 88 anni il prossimo 29 giugno e ha manifestato il proposito di chiudere il suo impegno pubblico con la fine del settennato. Eppure, a dimostrazione di un elevato tasso di fiducia di cui Napolitano continua a godere, questa ipotesi raccoglie il 30% di consensi: 20% degli elettori di centrodestra, 25% di quelli dell'M5S, 36% di chi ha votato centrosinistra e addirittura il 54% di chi si è espresso per Monti. Piace al 26% del campione, la terza ipotesi, quella di un governo presieduto da una personalità di centrosinistra come il professor Stefano Rodotà formato da personalità di area ma non parlamentari. Un'opzione che incontra il favore del 55% degli elettori di centrosinistra, del 22% dei grillini e del 17% dei montiani. Per chi ha votato centrodestra è un'idea assurda e da scartare: il 99% di loro la respinge decisamente. Alla pari (sempre 26%), la quarta opzione, quella di un governo ponte "burocratico" guidato dal ministro degli Interni Annamaria Cancellieri e formato da funzionari pubblici. Questa ipotesi trova il consenso dell'83% dell'elettorato montiano, del 16% di bersaniani e grillini e del 10% del centrodestra. Appena il 16%, infine, per un nuovo esecutivo tecnico guidato sempre da Mario Monti. L'idea piace ovviamente al 90% del suo elettorato. Ma tutti gli altri la bocciano sonoramente: solo l'8% degli elettori di centrosinistra, il 7% dei grillini e il 5% dei berlusconiani sono disposti ad appoggiarla. La fiducia nel nuovo Parlamento. Gli italiani, comunque, non sembrano nutrire molta fiducia nel Parlamento che hanno appena eletto. Il tasso di fiducia arriva infatti appena al 26% (per essere positivo dovrebbe toccare quota 40). Va detto che del campione fa parte anche un 25% di cittadini che non sono andati a votare, il che, ovviamente, fa abbassare sensibilmente la media. Il tasso di fiducia più alto si registra tra gli elettori di M5S (48%) e fra quelli del centrosinistra (41%). Più basso tra i montiani (29%), bassissimo (3%) tra chi ha votato centrodestra. Argomenti elezioni politiche 2013 centrosinistra esecutivo sondaggi elettorali movimento cinque stelle - m5s centrodestra pier luigi bersani mario monti beppe grillo giorgio napolitano annamaria cancellieri stefano rodotà Leggi i commenti I commenti dei lettori 
LOS ANGELES - Mentre l'ex arcivescovo di Los Angeles, Roger Mahony, è impegnato nel conclave per eleggere il successore di Benedetto XVI, dalla sua città giunga la notizia che è stato raggiunto un accordo legale del valore di 9,9 milioni di dollari dall'arcidiocesi per ottenere il ritiro di 4  accuse di pedofilia che vedeva coinvolto uno dei sacerdoti che, secondo le accuse, sarebbe stato coperto dal cardinale americano. Lo riferisce il legale dell'arcidiocesi, J. Michael Hennigan. In particolare si tratterebbe dell'ex prete Michale Baker che nel 1998 aveva confessato all'allora arcivescovo di Los Angeles Mahony di aver abusato di due fratelli per sette anni. Il cardinale fece sottoporre il sacerdote ad un trattamento psicologico ma poi gli consentì di tornare al suo ruolo di sacerdote durante il quale molestò altri giovani. Baker era già stato condannato nel 2007 per gli abusi su un giovane. Mahony si dimise dall'incarico di arcivescovo di Los Angeles, la più grande degli Usa, nel 2011. Come parte dell'accordo sottoscritto nessuna delle parti ammetterà di aver commesso alcun reato o di aver subìto abusi. Argomenti pedofilia preti pedofili scandalo pedofilia 
