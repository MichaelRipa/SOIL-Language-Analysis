Affluenza ai minimi storici, ma referendari in festa per la  vittoria. E' a due facce la notte bolognese, a urne chiuse e spoglio quasi ultimato.  Perché se il Comitato Articolo 33, che aveva promosso il referendum per  l'abolizione del finanziamento pubblico delle scuole materne paritarie, intasca  una vittoria piuttosto netta - 58,7% contro 41,3, a tre quarti dello scrutinio - è altrettanto vero che la  maggioranza dei bolognesi ha deciso di disertare la consultazione. FOTO Bolognesi alle urne I dati sull'affluenza, del resto, sono incontrovertibili: su  290mila aventi diritto, ieri sono andati a votare soltanto 85.934, pari al 28,71  per cento. E' il dato più basso della storia della città:  mai, neppure nei precedenti referendum cittadini - che per regolamento sono  comunque soltanto consultivi e dunque sono senza quorum - si era scesi sotto la soglia del 30 per  cento. Chi ha votato, tuttavia, si è espresso in modo abbastanza  netto. La "A" (questa la lettera che contrassegnava il voto a favore della  revoca del contributo comunale alle materne private) ha sfiorato il 60%. Motivo,  questo, che ha spinto i promotori della consultazione, riuniti in attesa dei risultati, a festeggiare la vittoria tra abbracci e bottiglie di vino.  Poi, nell'euforia generale, è scappata anche una dichiarazione un po' audace  sulla partecipazione,  definita "buonissima, perché gli  elettori superano di gran lunga il numero delle persone direttamente  coinvolte". Musi  lunghi, invece, in casa "B". Dove la speranza era di riuscire a vincere nelle  urne. Nessuno dei principali protagonisti, infatti, aveva fatto campagna per  l'astensione. Al contrario, lo stesso sindaco Virginio Merola si era speso in una lunga serie di  incontri con la cittadinanza per invitarla a partecipare al voto e a rigettare  il quesito referendario. Nondimeno, a sconfitta maturata, non è mancato qualche tentativo di  minimizzare la portata del risultato:  "I dati sull'affluenza - è il commento  del deputato Pd Edoardo Patriarca - dimostrano che ha votato una minoranza. Si è  trattato di una battaglia ideologica che non interessa la gran parte dei  cittadini. I bolognesi hanno capito che la sussidiarietà è la chiave di volta  laddove lo Stato non riesce ad arrivare". Al termine di una campagna elettorale contrassegnata a tratti  da toni molto forti, i bolognesi erano stati chiamati a votare sul destino della  convenzione - avviata nel 1996 dall'allora sindaco Walter Vitali - tra il Comune  e le scuole materne paritarie. Convenzione che prevede lo stanziamento di un  milione di euro all'anno a favore dell'istruzione privata, e che i referendari  vogliono abolire per destinare i fondi alle materne comunali. Il quesito ha spaccato la società e la politica bolognese. A  favore dell'abolizione si sono schierati Sel (che è in giunta col Pd) e  Movimento 5 Stelle. Contro, il Pd (a partire dal sindaco Virginio Merola), Il  Pdl, la Lega, Scelta Civica e la Curia. Nella battaglia sono poi scesi in campo anche molti esponenti di spicco della politica e della cultura nazionale: primi fra tutti, Stefano Rodotà (per l'abolizione del finanziamento pubblico) e il cardina Bagnasco (in sua difesa). 
Stamattina si riaprono i seggi. Si vota (fino alle 15) in ottantanove Comuni. Secondo le ultime rilevazioni,  la Campania è la regione con l'affluenza più alta in Italia: ieri sera alle 22 ha votato il 51,84 per cento degli aventi diritto (nelle ultime elezioni il dato era stato del 59,40). Ed è proprio Napoli (si vota in 20 comuni)  la provincia in controtendenza con un’affluenza pari alla precedente consultazione (51, 47% dei votanti). La maglia nera va a Benevento (dove si vota in 13 comuni) con meno 13 per cento punti di affluenza (49.46). Segue Avellino (dove si vota in 22 comuni ) con quasi otto punti in meno rispetto alle ultime consultazioni. Avellino è anche l'unico capoluogo di provincia dove si vota per il primo cittadino. AVELLINO AL VOTO/LE POLEMICHE In calo di 4,5 punti percentuali anche il voto in provincia di Caserta (alle urne in 17 Comuni), qui la senatrice Pd, Rosaria Capacchione, ha denunciato il rischio di voto di scambio a Maddaloni, dove da ieri i seggi sono pattugliati da polizia, carabinieri e vigili urbani. Salerno (dove si vota in 17 Comuni), infine, registra una affluenza alle urne di tre punti in meno (57, 11 dei votanti) Tra i comuni più importanti in cui si vota, in provincia di Napoli, ci sono Castellammare, Portici, Afragola e Marano. Ad Afragola, secondo le ultime rilevazioni, l'affluenza è stata del 52, 7 per cento  (su 50 sezioni), a Marano del 40,33 (su 50 sezioni) e  a Portici del 49,09 per cento (su 63 sezioni). A Castellammare di Stabia, alle 22 di ieri, avevano votato 26.919 elettori, pari al 49,37 per cento, su un totale di aventi diritto al voto di 54520. Calo contenuto di due punti rispetto alla chiusura dei seggi delle amministrative del 2010, quando si erano recati alle urne il 51,43 per cento degli iscritti a votare. La leggera flessione di due punti in percentuale, contenuta rispetto alla media regionale, è in parte legata alla presenta di ben 8 candidati a sindaco e a un esercito di 620 aspiranti consiglieri comunali. Accertamenti in corso per la presenza ieri sera in un seggio di un elettore che avrebbe fotografato la scheda elettorale utilizzando un telefono cellulare . Intanto in Campania i  Verdi Ecologisti denunciano un caso di familismo e pericolo brogli a Somma Vesuviana ."In occasione della tornata elettorale del 26 e 27 entrambi i nipoti del sindaco uscente e ricandidato Raffaele Allocca - denuncia il responsabile regionale dei Verdi Ecologisti Fracesco Emilio Borrelli - sono stati “distaccati” dall’ufficio di staff del primo cittadino (in cui prestano servizio con assunzione effettuata dallo stesso zio ) al delicatissimo ufficio elettorale, destando perplessità e sdegno da parte del candidato sostenuto dal Pd, Centro Democratico e Somma Attiva (la lista civica ed ecologista coordinata dal Segretario Cittadino dei Verdi Eclogisti sommesi Salvatore Esposito)”. Uguali perplessità e preoccupazioni sono state espresse anche dagli altri candidati sindaco Lorenzo Metodio, Pasquale Piccolo, Paola Raia. Tutti hanno chiesto spiegazioni ai funzionari comunali in merito alla decisione di destinare i due parenti (di primo grado del sindaco uscente) ad un ufficio così “delicato” come quello elettorale. “Queste due persone per gravissimi conflitti di interessi personali e politici non possono lavorare per l' ufficio elettorale - ribadisce Borrelli-  Per questo chiediamo alle forze dell' ordine qualora i due parenti in questione non fossero immediatamente rimossi dall' incarico a cui sono stati incredibilmente assegnati di presidiare l' ufficio in questione per evitare che possano verificarsi vicende anomale o peggio ancora il sospetto di brogli". In Provincia di Caserta a Sant'Arpino sono state denunciate quattro persone per aver fotografato la scheda elettorale e a Cancello-Arnone è stata rimossa una presidente di seggio, perchè si è allontanata dal seggio numero 4, portando via con sè una scheda già vidimata. Anche nel salernitano,a Sant'Egidio del Monte Albino, un cinquantenne è stato sorpreso e denunciato mentre, nel seggio numero 1 della scuola elementare di via Leopardi, fotografava la scheda elettorale dopo il voto. Argomenti elezioni politiche 2013 
ROMA - Contestazione nei confronti della Roma dopo la sconfitta con la Lazio nella finale di Coppa Italia. Circa 250 tifosi giallorossi hanno accolto il pullman della squadra all'arrivo nel centro sportivo di Trigoria: ci sono stati cori, lanci di petardi, uova e sassi che hanno rotto un vetro del bus che portava solo alcuni giocatori, tra i quali Destro, Burdisso e Tachtsidis. La zona è presidiata dalle forze dell'ordine. Cori pesanti e insulti sono stati rivolti al presidente James Pallotta e all'indirizzo dei dirigenti Franco Baldini e Walter Sabatini. Bersaglio della rabbia dei tifosi anche i giocatori accusati di essere dei "mercenari". Tra i più bersagliati dai cori anche Daniele De Rossi (assente dal bus così come Totti), reo di aver sbagliato l'ennesima partita di una stagione al di sotto delle aspettative. Prosegue intanto a Roma la festa dei tifosi laziali dopo la vittoria: i sostenitori biancocelesti si sono radunati in piazza del Popolo. Argomenti calcio e violenza derby coppa italia as roma Leggi i commenti I commenti dei lettori 
ROMA - Sarà il derby toscano tra Livorno ed Empoli a designare la terza promossa che farà compagnia a Sassuolo e Verona nella prossima serie A. Nel ritorno delle semifinali dei playoff del campionato di serie B, i labronici ripetono l'1-1 dell'andata con il Brescia ma superano il turno grazie al miglior piazzamento al termine del campionato, mentre gli azzurri si sbarazzano per 4-1 del Novara (1-1 all'andata). Ora si parte mercoledì sera a Empoli, il ritorno domenica prossima a Livorno. IL BRESCIA SPAVENTA IL LIVORNO - Il Livorno, con lo stesso risultato dell'andata (1-1) conquista la finale ai danni del Brescia. Obiettivo centrato dunque per la squadra del presidente Spinelli e del tecnico Nicola anche se con non poca fatica. Escono di scena a testa alta, invece, le rondinelle di Calori e di Caracciolo, che hanno anche accarezzato il sogno per circa 10 minuti, dall'11' al 21' del secondo tempo, quando si sono trovati in vantaggio, grazie ad uno splendido gol di Corvia, prima di essere agguantati da Paulinho, autore di una beffarda quanto fortunata punizione dal limite dell'area: decisiva infatti la deviazione della barriera che ha spiazzato il portiere lombardo. EMPOLI TRAVOLGENTE - L'Empoli di Sarri vola in finale trascinato da Saponara, autore di una doppietta, Tavano e Mchedlidze. Inutile la rete novarese di Seferovic. La squadra di casa domina all'avvio: sblocca il risultato al 19' Tavano che, lanciato da Moro, supera Bardi con un perfetto pallonetto. Gol stagionale numero 22 per il bomber empolese. Al 22' raddoppia Saponara di destro un assist di Tavano. Prima del riposo, Seferovic accorcia le distanze con un preciso diagonale a fil di palo. Nella ripresa i piemontesi provano la rimonta, ma offrono il fianco alle micidiali ripartenze dell'Empoli. Al 25' ancora il futuro milanista Saponara firma il 3-1 servito da Maccarone. Nel recupero Mchedlidze, supera tre avversari e segna di sinistro il suo primo gol stagionale e il 4-1 definitivo. Argomenti serie b livorno calcio empoli calcio novara calcio brescia calcio Leggi i commenti I commenti dei lettori 
Una ragazza italiana di 21 anni è stata stuprata a Roma all'interno dei bagni di un locale nel quartiere Testaccio. L'episodio è avvenuto nella notte tra il 25 e il 26 maggio. L'aggressore, un romeno di 24 anni, è stato arrestato dalla polizia con l'accusa di violenza sessuale aggravata. Gli abusi sarebbero avvenuti dopo che l'uomo, conosciuto dalla vittima quella stessa sera, aveva fatto ubriacare la ragazza. La vittima, originaria di centro della provincia, dopo essere stata abusata è andata alla stazione Termini, dove è salita su un autobus. Qui l'autista si è accorto che la ragazza piangeva ed era in stato confusionale. La donna gli ha riferito di essere stata stuprata e l'autista ha chiamato il 113, mentre la vittima è stata trasportata al policlinico Umberto I dove è stata accertato un abuso sessuale. La 21enne era sotto effetto dell'alcool e della cannabis. Durante le indagini alcuni testimoni hanno riferito che la ragazza era stata portata nel bagno del locale 'Lucy' dall'aggressore, dopo averla fatta bere. A incastrare il romeno sono state le immagini delle telecamere nella stazione Termini, che hanno permesso agli agenti del commissariato Viminale di rintracciare gli aggressori. Argomenti violenza sessuale 
Scene di guerriglia urbana in via Cavour, dove intorno alle 21:30 c'è stato un lancio di sassi e bottiglie da parte di un gruppetto di tifosi contro le auto dei laziali in transito e contro una pattuglia dei carabinieri intervenuta sul posto. GUARDA IL VIDEO Per terra vetri infranti e frammenti di pietra. Poco dopo gli agenti in tenuta antisommossa hanno "bonificato" la zona percorrendo via Cavour da Largo Corrado Ricci fino all'incrocio con via dei Serpenti, scortati dai blindati. 
PARIGI - Il Lione conserva il terzo posto e vola ai preliminari di Champions, il Nizza conquista l'Europa League, mentre il Troyes retrocede: questi i verdetti dell'ultima giornata di Ligue 1, campionato vinto con largo anticipo dal Paris Saint Germain di Carlo Ancelotti che si aggiudica il match con il Lorient grazie a Ibrahimovic (30esimo gol) e alla doppietta di Gameiro. Lo svedese gela però il Psg: "Se Ancelotti va via non so se rimango". Chiude secondo, a -11, il Marsiglia (0-0 con il Reims), mentre il terzo posto è del Lione, che così ritrova la Champions dopo un anno (anche se dovrà conquistarsela ai preliminari): 2-0 al Rennes con Lopez e Grenier. E' la prima volta che le tre più importanti città di Francia (Parigi, Marsiglia e Lione) conquistano insieme l'Europa calcistica più importante. Niente da fare invece per il Nizza, che espugna Ajaccio ma deve accontentarsi della qualificazione all'Europa League, dove andrà col Saint Etienne (vincitore della Coppa di Lega) e con la vincente di Evian-Bordeaux (finale di Coppa di Francia). In coda, retrocede il Troyes, battuto per 2-1 dal Valenciennes: in Ligue 2 erano già finiti Nancy e Brest, si salvano quindi Evian e Ajaccio. Promosse in Ligue 1, oltre al Monaco di Claudio Ranieri, anche il Nantes e il Guingamp. Risultati 38esima giornata: Ajaccio - Nizza 0-2 Bastia - Sochaux 0-0 Bordeaux - Evian TG 2-1 Brest - Nancy 1-2 Lille - St.Etienne 1-1 Lorient - Paris SG 1-3 Lione - Rennes 2-0 Marsiglia - Reims 0-0 Tolosa - Montpellier 2-0 Valenciennes - Troyes 2-1 Argomenti calcio francese paris saint germain zlatan ibrahimovic Leggi i commenti I commenti dei lettori 
MADRID - Il Barcellona tiene nel mirino i 100 punti: già sicuri da tempo del titolo, i blaugrana, con i gol di Sanchez e Pedro, vincono il derby con l'Espanyol per 2-0 e salgono a 97 con una giornata ancora da giocare. Non va oltre il pareggio esterno il Real Madrid, rimontato al 92' sul 3-3 dalla Real Sociedad, che tiene vivo il sogno Champions anche se il Valencia, battendo per 1-0 il Granada, lo scavalca al quarto posto solitario. Malaga e Real Betis fanno bottino pieno contro Deportivo e Saragozza avvantaggiandosi nella lotta per l'Europa League. Bagarre in zona salvezza: l'Osasuna si mette al sicuro battendo il Siviglia, mentre Deportivo, Saragozza, Celta Vigo (colpaccio a Valladolid) e Maiorca, tutte racchiuse nel giro di due punti, se la giocheranno negli ultimi 90' per evitare gli ultimi tre posti. Risultati 37esima giornata: Athletic Bilbao - Levante 0-1 Atletico Madrid - Maiorca 0-0 Espanyol - Barcellona 0-2 Getafe - Rayo Vallecano 1-2 Malaga - Deportivo La Coruna 3-1 Osasuna - Siviglia 2-1 Real Betis - Saragozza 4-0 Real Sociedad - Real Madrid 3-3 Valencia - Granada 1-0 Valladolid - Celta de Vigo 0-2 Argomenti barcellona fc calcio spagnolo Leggi i commenti I commenti dei lettori 
