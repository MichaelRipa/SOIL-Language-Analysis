"E grave che tutte le autorità proposte alla scelta della discarica indichino il sito della Falcognana", almeno secondo l'ex sindaco Alemanno. "Senza aver operato nessun serio confronto con altri siti presenti nella provincia di Roma. Il sindaco Marino ha ceduto al ricatto di tutti coloro che, per un pregiudizio infondato, vogliono che i rifiuti di Roma vengano smaltiti nel territorio del Comune. La Falcognana può al massimo durare due anni e nessuno indica, invece, cosa succederà dopo. Non siamo disposti a rassegnarci a questa decisione perché improvvisata e superficiale e non indica nessuna prospettiva definitiva al problema dei rifiuti". ACCORDO RAGGIUNTO "Alemanno abbia il buon gusto di tacere. In cinque anni ha portato Roma all'emergenza rifiuti. Ora Marino, Zingaretti e il ministro Orlando in meno di due mesi hanno risolto il problema, trovato una nuova discarica e chiuso Malagrotta. Invece di applaudire Alemanno incredibilmente  protesta. Non ci sono parole". Lo dichiara, in una nota, il deputato del Pd, Marco Miccoli. Stesso botta e risposta tra Aurigemma e Civita: il consigliere Pdl alla Regione ha dichiarato: "L'assessore Civita sembra essersi ispirato alle migliori commedie italiane dove , nel mese di agosto, quando tutti erano in vacanza si preparavano blitz e si regalavano sorprese ai cittadini, al momento del ritorno dalla ferie. Ma stavolta non siamo sul set de" I Soliti ignoti" o di qualche altro film cult, qui non c'è niente da ridere. Anzi, l'atteggiamento dell'assessore ai rifiuti denota arroganza e mancanza di rispetto verso gli impegni presi. Infatti, proprio questo pomeriggio si è tenuta una riunione, fortemente voluta dal sottoscritto presso la presidenza della regione, alla presenza di alcuni capigruppo e dell'assessore stesso. In questa occasione abbiamo manifestato, ancora una volta, senso di responsabilità su una tematica così importante come quella dei rifiuti. Argomenti falcognana discarica ardeatina 
Sbagliata la prima, sbagliata la seconda, l’importante è non perseverare. E così, se ieri la pioggia ci ha messo del suo, facendo in modo che le corse di ciclismo su corso Moncalieri partissero in ritardo, rallentando ancora il traffico dopo il maxi ingorgo dell’altro giorno, la polizia municipale ha convinto il comitato organizzatore del World Masters Games a rivedere il percorso. L’obbiettivo: fare in modo che oggi, ultimo giorno di gara per il ciclismo, e domani pomeriggio, quando si disputerà la mezza maratona, non si ripeta il caos di questi giorni. Disagio per il quale il comandante dei vigili Alberto Gregnanini si è sentito di dover chiedere scusa alla città. Potenziare uomini e mezzi, dai 180 dell’altro ieri ai quasi 250 di ieri, ha aiutato a migliorare la situazione ma non ha risolto del tutto il problema. SEGUE A PAGINA II Si è quindi deciso di correggere il tiro e di modificare il percorso della prova su strada di ciclismo prevista per oggi, in modo da agevolare la viabilità: dal tracciato è stato espunto il Monte dei Cappuccini, nell'intenzione di scaricare la viabilità intorno alla Gran Madre, dove si sono concentrati i maggiori disagi. La zona sarà liberata e il ponte Umberto I sarà occupato solo per metà (nei giorni scorsi era chiuso del tutto) consentendo il transito nell'altra corsia. Ancora ieri mattina gli agenti della polizia municipale hanno dovuto fare i conti con un traffico in piazza Gran Madre di difficile gestione. La situazione è stata aggravata dalla chiusura di corso Lanza e dal blocco per i lavori di manutenzione del sottopassaggio di corso Massimo che bypassa corso Bramante fino in corso Dante. Non si sono raggiunti comunque i livelli di disagio di mercoledì mattina, quando per un problema di comunicazione con una pattuglia dei vigili anziché aprire il passaggio per piazza Gran Madre da via Villa della Regina i civich lo hanno impedito per una quarantina di minuti, abbastanza per creare un ingorgo per districare il quale c'è voluta metà mattinata. Modifiche al percorso a parte, meglio comunque evitare, se possibile, di percorrere quelle strade. Corso Moncalieri sarà chiuso dalle 8 alle 13 fin da ponte Isabella. Sabato per la mezza maratona lo sarà tra le 18 alle 22 da corso Fiume. I vigili consigliano a chi viene da sud di passare da corso Lanza con la possibilità di scendere verso la Gran Madre da via Villa della Regina. Per chi viene da nord e da corso Casale di attraversare il Po dal ponte della Gran Madre. La Ztl è stata sospesa. Ma i disagi al traffico non sono i soli. Con le strade chiuse anche gli spazzini e i mezzi per la raccolta dei rifiuti non riescono a passare dappertutto. Amiat ha fatto sapere che proprio a causa delle modifiche alla viabilità stradale intorno al Castello del Valentino e alla Gran Madre, alcuni servizi potranno subire dei ritardi. Con la promessa che i mancati passaggi saranno recuperati non appena la viabilità sarà ripristinata. Frattanto sono usciti i primi dati sull'accoglienza degli atleti. La Jumbo, che si occupa dell'accomodation, ha fatto sapere che chi ha prenotato per i giochi si è fermato in media per 7 giorni nelle 65 strutture alberghiere e nelle residenze universitarie coinvolte, e quasi la metà ha deciso di prolungare il soggiorno per altri 3/4 giorni, in particolare nelle Langhe e sul lago Maggiore. 
VILLARREAL - Battuta d’arresto per la Fiorentina, sconfitta per 2-0 sul campo del Villarreal: il ‘Sottomarino Giallo’ si aggiudica il 14/o ‘Trofeo Ceramica’ nella serata del Madrigal, grazie alle reti al 29′ del primo tempo di Hernan Perez e al 39′ della ripresa di Pereira. Il risultato arriva al termine di una gara a senso unico, che ha visto i viola sempre in difficoltà contro le offensive dei padroni di casa e raramente capaci di prendere l’iniziativa. VIOLA SEMPRE IN AFFANNO – In partenza, Montella opta per un tridente formato da Cuadrado, Gomez e Ljajic, con Bakic preferito a Pizarro in mediana. I padroni di casa hanno cominciato presto l’assalto alla porta gigliata, prima con Giovani Dos Santos, successivamente con Uche; poco prima della mezz’ora, è Hernan Perez a trovare lo spiragli giusto, con un destro dall’interno dell’area. Gli uomini di Montella provano ad abbozzare una reazione nella ripresa, trascinati dai soli Cuadrado e Borja Valero (fischiatissimo dai suoi ex tifosi), sfiorando il pari al 33’ con una zuccata del subentrato Iakovenko. Al gol mancato dai viola risponde, sei minuti dopo, Pereira, che conclude a rete un contropiede ben orchestrato e, di fatto, chiude la contesa. La Fiorentina resterà in Spagna, ospite del centro tecnico del Villarreal, in attesa di volare verso Lisbona, dove domenica affronterà lo Sporting. Argomenti fiorentina villareal Leggi i commenti I commenti dei lettori 
Un sano bagno di umiltà può fare solo bene. Perché il senso della sfida amichevole a Villarreal è tutto qui. Spagnoli più vivi, veloci, aggressivi e intensi. Fiorentina impacciata e col fiato corto per un tempo e destinata a riprendere un po’ di campo e poco altro nella seconda parte della partita. Diciamo che, a meno di due settimane dal preliminare, la squadra di Montella ha guardato in faccia un po’ di realtà e misurato la distanza da percorrere per poter trovare il meglio di se stessa per fare i conti coi ritmi e l’aggressività del calcio che gira oltre i confini, là dove vuole diventare protagonista. E il lato buono di questo test è proprio l’idea che oltre a tutto questo entusiasmo più che giustificato cresciuto intorno alle nuove ambizioni di questo gruppo, c’è anche molto lavoro da fare per ritrovare tutte le vecchie certezze e aggiugerne di nuove. Quindi non è tanto la sconfitta (2-0, reti di Perez e Pereira) a preoccupare. Ma la storia di una partita che di storia in realtà non ne ha avuta proprio. Una rete per tempo, entrambe nate da ingenuità difensive, e pochissime apprensioni per il portiere spagnolo, che lavora quasi zero. Montella riprova il 4-3-3. L’ex Rossi non sta bene e quindi davanti giocano Cuadrado (generoso ma dispersivo), Gomez (fermo e poco assistito) e Ljajic (fuori partita). La sorpresa è la presenza di Bakic al posto di Pizarro, che entra nella ripresa. Il giovane montenegrino, nel ruolo di play, mostra i suoi limiti, tanto per Borja Valero spesso si mette a fare il doppio lavoro. Nessuna bocciatura, chiaro. Diciamo però che l’esperimento non va un granchè. E Neto? Una bella parata e un errore clamoroso con palla passata all’attaccante. Portiere graziato dall’errore dell’avversario. Ma non dall’idea che la sua avventura fiorentina stia per finire. Vedremo. A sua difesa va detto che i suoi compagni di reparto non hanno fatto molto meglio di lui. Sicuramente la Fiorentina è lontana dalla condizione. Il che ci può stare. Ci viene da pensare che partite come queste devono servire più a leggere i difetti o a meditare sui limiti da superare. Anche mentali. Per pensare in grande è necessario riuscire a imporre se stessi ovunque e comunque. Diciamo che tra questa partita e quella di Lisbona fissata per domenica Montella avrà chiarito nella sua testa i problemi da risolvere prima di partire per la nuova avventura. Tanto per cominciare c’è da capire se il 4-3-3 al momento sia un modulo davvero utile alla causa. Intanto era giusto provare. Sbagliare adesso non è un problema. E se i passaggi a vuoto servono per sciogliere i nodi e rimettere i piedi per terra tanto meglio. Certe partite servono proprio a questo. 
TRIESTE – È poco più di un buon allenamento quello dell’Udinese, che supera per 4-0 i bosniaci dello Siroki Brijeg, bissando il successo dell’andata e guadagnandosi l’accesso al play-off di Europa League. Ci pensa il solito Di Natale ad aprire le marcature nella serata del ‘Nereo Rocco’, in una gara in cui la squadra di Guidolin controlla il gioco senza strafare, accontentandosi dell’1-0 fino agli ultimi dieci minuti di gara. Una gemma di Lazzari dà il la alla goleada finale, con Basta e Vydra a rendere più ricco il bottino dei friulani, mai in difficoltà contro i pur volenterosi ospiti. SBLOCCA TOTO’ – Pur forte del 3-1 ottenuto in Bosnia, Guidolin sceglie l’undici titolare per affrontare il Siroki, con l’obiettivo di non correre rischi e consolidare gli automatismi di gioco. I bianconeri rispondono facendo subito sul serio: all’8’, sugli sviluppi di un corner, Danilo viene fermato dall’uscita di Bilobrk; un minuto dopo, la sgroppata di Muriel in velocità apre il varco giusto per Di Natale, che batte il portiere ospite col piattone. Il vantaggio consente ai friulani di giocare in scioltezza, soprattutto sulla fascia destra dove dominano incontrastati. POCO LAVORO PER KELAVA – Di Natale cerca la doppietta con insistenza, fermato prima da Bilobrk, su un bel colpo di testa in sospensione, poi dall’incrocio dei pali, quando prova a ripetere la pennellata su punizione dell’andata. Ci prova anche Allan, che spedisce alto prima del riposo. Non cambia il copione nella ripresa, anche se i ritmi calano in maniera evidente. Gabriel Silva sfiora il raddoppio in apertura, con un bel sinistro in sforbiciata, mentre Kelava corre l’unico vero rischio della sua partita su un tiro da fuori di Ivankovic, finito di poco a lato. LAZZARI STRAPPA APPLAUSI – Quando la gara sembra ormai scorrere verso il triplice fischio senza ulteriori sussulti, il subentrato Lazzari pesca il coniglio dal cilindro: il centrocampista vede Bilobrk fuori dai pali e lo fulmina con una deliziosa palombella dalla linea di metà campo. Mancano otto minuti al termine, sufficienti per regalare gloria anche a Dusan Basta, lesto ad insaccare sul gran tiro di Domizzi ribattuto dal portiere bosniaco. Superato il 90’, Jese sfiora il clamoroso autogol su cross basso di Vydra che, allo scadere del terzo minuto di recupero, firma il poker bianconero, spedendo in porta il pallone servitogli da Maicosuel. Finisce così, poche ore separano l’Udinese dal conoscere il nome della prossima avversaria, ultimo ostacolo sulla strada verso i gironi di Europa League: di sicuro, qualunque sia il nome dell’avversaria che uscirà dall’urna di Nyon, non sarà un’altra passeggiata. Argomenti udinese europa league Leggi i commenti I commenti dei lettori 


