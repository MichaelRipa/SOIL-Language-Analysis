MILANO  - "A Milano un punto non è mai negativo". Prova a professare ottimismo Rudi Garcia dopo il 2-2 con il Milan che allontana la Roma dalla vetta della classifica. "Ho visto una bella Roma, ha giocato bene. Certo, un pizzico di amarezza c'è perché quando si hanno tante occasioni solitamente si vince. E poi quando si va due volte in vantaggio bisogna essere più bravi in difesa. Ma il Milan ha dimostrato che non è un caso che è andata avanti in Champions. Nel secondo tempo ha avuto un ottimo momento e ci ha messo in difficoltà". E' MANCATO IL COLPO DEL KO  - Ai giallorossi è sembrato mancare il colpo del ko. Garcia concorda:."Già nel primo tempo potevamo fare meglio anche sull'ultimo passaggio. Lo stesso è avvenuto sul 2-1. Comunque mi è piaciuto che abbiamo giocato per vincere. E' così che voglio vedere la squadra. La partita di oggi, con il Milan che ci aspettava nella sua metà campo, significa che ormai conoscono il nostro gioco e ci temono. Da questo dobbiamo ripartire trovando nuova convinzione". FONDAMENTALE BATTERE IL CATANIA  - Garcia fa poi il punto sul campionato: "La classifica andrebbe molto meglio se vincessimo tutte le partite... ma ora quello che conta di più è fare delle belle partite, soprattutto la prossima in casa con il Catania perché dopo c'è la sosta, e avremo il tempo per preparare la partita contro la Juve. Stiamo insieme da 5 mesi, arriviamo al 15 dicembre senza aver perso una partita, vuol dire che la squadra sta bene". Argomenti as roma serie a rudi garcia Leggi i commenti I commenti dei lettori 
MILANO  - "Abbiamo rischiamo ma portiamo a casa alla fine un buon risultato". Massimiliano Allegri torna a casa soddisfatto per il pari con la Roma. E sottolinea soprattutto le cose che gli sono piaciute: "Mi è piaciuta soprattutto la reazione dopo i due gol. Dopo il secondo potevamo pagare, vista anche la fatica fatta in Champions, e invece siamo rimasti aggressivi fino in fondo. Nel secondo tempo ho visto trame di gioco importanti, sono soddisfatto. Cosa non mi è piaciuto? Il fatto che siamo andati spesso in difficoltà sulle ripartenze della Roma. E anche il fatto che dopo l'1-1 non abbiamo avuto l'atteggiamento giusto". LA MIA ESPULSIONE? E' PEGGIO IL GIALLO A MONTOLIVO  - Il tecnico rossonero si dice dispiaciuto per l'espulsione: "Sorvoliamo sulle decisioni arbitrali, le accetto. Mi dispiace aver lasciato la squadra senza allenatore, ma forse è stato anche meglio perché poi abbiamo pareggiato", scherza. Poi però torna serio quando gli si ricorda che Montolivo salterà il derby: "Mi dispiace per la sua ammonizione (per proteste, ndr). In fondo era il capitano e stava parlando con l'arbitro". BALOTELLI MEGLIO CON UN'ALTRA PUNTA  - Balotelli è sembrato più in palla dopo l'ingresso in campo di Matri... "Balotelli quando ha un compagno di reparto in più riesce a togliersi dalla marcatura. Avevano fatto bene anche contro il Napoli, anche se poi avevamo perso. Se riusciremo a trovare un equilibrio lui Kakà e Matri potrebbero giocare tutti assieme, magari anche con Honda". E' sembrata ottima anche l'intesa tra Zapata e Bonera..."Stanno facendo bene come hanno fatto bene lo scorso anno Mexes e Zapata. Poi arriverà Rami e rientrerà Silvestre, la difesa sta bene". CON L'ATLETICO POSSIAMO GIOCARCELA  - Sul sorteggio Champions, infine, Allegri si dice fiducioso: "Sono fiducioso perché siamo arrivati agli ottavi, un obiettivo importante, e perché siamo l'unica italiana e dovremo cercare di onorare questa competizione arrivando il più avanti possibile. A marzo è tutto un altro calcio, vedremo". GALLIANI: "BERLUSCONI E' SODDISFATTO" - Il pareggio ha soddisfatto Silvio Berlusconi. "Il presidente è contento per la buona prestazione - ha detto Adriano Galliani a Milan Channel  -. Il Milan è una delle cose a cui tiene di più il suo umore nella settimana dipende molto più spesso dai risultati del Milan che da tutte le cose che lo circondano. La Roma è rimasta imbattuta, ma c'è stata una gran palla gol di Balotelli - ha proseguito Galliani -. Abbiamo dimostrato per lunghi tratti di essere al livello della Roma, credo che ci riprenderemo. La qualificazione agli ottavi di Champions ci ha dato coscienza dei nostri mezzi, se fossimo usciti avremmo avuto gravi conseguenze. Abbiamo fermato la Roma, ora aspettiamo il derby e poi speriamo in un bel 2014". Argomenti milan ac serie a massimiliano allegri Leggi i commenti I commenti dei lettori 
MILANO  - Due volte in vantaggio, la Roma si fa riprendere dal Milan e consente alla Juve di volare a +5 in vetta alla classifica. Un pari che evidenzia la crescita di condizione dei rossoneri che, nel finale, sono anche andati vicini ad un prestigioso successo. Il punto, al contrario, lascia un pizzico d'amaro in bocca agli uomini di Garcia che per la prima volta in stagione sono stati costretti a raccogliere per due volte il pallone nel sacco. ROMA, E' MANCATO IL COLPO DEL KO  - La Roma, comunque, ha poco da rimproverarsi. Ha tenuto a lungo il campo con brillantezza cercando fino all'ultimo secondo la vittoria. Le è mancato solo il colpo del ko una volta essere andata sul 2-1. Forse avrebbe potuto gestire meglio un paio di azioni in contropiede. Ma è anche vero che ha dovuto fare i conti con una reazione di grande personalità del Milan che l'ha schiacciata nella propria trequarti. UN MILAN IN CRESCITA  - Allegri, malgrado la malinconica classifica, può guardare con maggior serenità al futuro. Zapata e Bonera hanno giocato una prova difensiva di grande attenzione, Emanuelson è un giocatore ritrovato, Muntari e de Jong hanno corso e difeso per due. Con questa costanza ci sono le basi per ripartire e provare anche a sognare qualcosa di più di una buona figura in Champions nel durissimo confronto con l'Atletico Madrid. GARCIA LANCIA DESTRO DAL 1'...  - Privo di Pjanic, squalificato, Garcia ha dato una maglia in mezzo al campo a Bradley preferendo, a sorpresa, Ljajic e Destro a Florenzi e Totti nel tridente d'attacco completato da Gervinho. Allegri ha replicato riproponendo il 4-3-1-2 con Montolivo trequartista alle spalle di Balotelli e Kakà con Poli centrocampista aggiunto. ... E L'ATTACCANTE VA SUBITO IN GOL  - La Roma è partita con personalità e, dopo aver spedito una prima avvisaglia ad Abbiati con Gervinho è passata (13') con un azione da calcio a 5: Ljajic ha smarcato sulla sinistra Strootman che di prima intenzione ha girato in mezzo per Destro che in spaccata ha realizzato il 2° centro alla seconda apparizione stagionale. EMANUELSON E ZAPATA RIALZANO IL MILAN  - Il Milan ha faticato a reagire ma alla prima accelerazione (29′) ha pareggiato: Emanuelson si è guadagnato un angolo dopo una bella azione personale conclusa con un forte sinistro alzato da De Sanctis oltre la traversa e sull'azione dalla bandierina Zapata ha insaccato facendosi trovare libero sul secondo palo su una sponda aerea di Muntari. GABRIEL, INGRESSO SFORTUNATO  - La Roma ha reagito da grande squadra ma non è stata fortunata: un sinistro di Bradley da posizione angolata, 1' dopo il pari, è stato respinto sulla linea da un attento Bonera. I giallorossi hanno insistito e, appena rientrati dagli spogliatoi, hanno raddoppiato, complice l'ingresso di Gabriel al posto dell'infortunato Abbiati. STROOTMAN ILLUDE LA ROMA  - Il portiere brasiliano ha sbagliato il tempo d'uscita su Gervinho lanciato in contropiede e ha concesso alla Roma un rigore che Strootman ha prontamente raddoppiato. Il Milan ha reagito con veemenza ma, pur schiacciando i rivali nella propria trequarti, non è andato oltre un paio di conclusioni a lato di Balotelli (fischiato, al solito, con qualche ululato da una ristretta cerchia di idioti). MUNTARI GELA ANCORA DE SANCTIS  - Malgrado l'ingresso di Totti, al rientro dopo due mesi e mezzo, al posto di Destro, la pressione rossonera, comunque, si è accentuata e alla fine (77′) ha prodotto i suoi frutti. Anche grazie all'innesto di Matri che ha dato maggior liberta d'azione a Balotelli. Il centravanti azzurro ha trovato il modo per smarcare in area sulla destra Muntari che con un preciso rasoterra ha infilato de Sanctis. BALOTELLI E GERVINHO MANCANO IL 3-2  - Le due squadre non si sono accontentate e, in pieno recupero, hanno avuto una ghiotta occasione per parte per centrare il successo. Ma né Balotelli, né Gervinho hanno conservato la lucidità necessaria per centrare lo specchio. E così è venuto fuori un pari che, probabilmente, non serve a nessuno. MILAN-ROMA 2-2 (1-1) Milan (4-3-2-1): Abbiati (1′ st Gabriel 5) 6; De Sciglio 5.5, Zapata 7, Bonera 6.5, Emanuelson (44′ st Zaccardo sv) 7; Poli (21′ st Matri 5) 6, De Jong 6.5, Muntari 7; Montolivo 6, Kakà 6; Balotelli 6.5. (35 Coppola, 5 Mexes, 24 Cristante, 23 Nocerino, 8 Saponara, 78 Niang, 11 Pazzini). All.: Allegri. Roma (4-3-3): De Sanctis 6.5; Maicon 6.5, Benatia 6.5, Castan (45′ pt Burdisso 6) 6, Dodò 6; Bradley 6.5, De Rossi 6.5, Strootman 6.5; Ljajic (36′ st Florenzi sv) 6.5, Destro (19′ st Totti 6) 6.5, Gervinho 6.5. (1 Lobont, 28 Skorupski, 35 Torosidis, 33 Jedvaj, 46 Romagnoli, 11 Taddei, 7 Marquinho, 94 Ricci, 95 Mazzitelli). All.: Garcia. Arbitro: Rocchi di Firenze 6,5. Reti: nel pt 13′ Destro e 30′ Zapata, nel st 6′ Strootman e 32′ st Muntari. Angoli 7-4 per la Roma. Recupero: 2′ e 4′ Ammoniti : De Rossi, Gabriel, Kakà, Strootman per gioco falloso, Montolivo, Balotelli per comportamento non regolamentare Espulsi : Allegri per comportamento non regolamentare. Spettatori : 37.987 per un incasso di 1.079.590,24 euro. Leggi i commenti I commenti dei lettori 
PESARO - Pronostico rispettato nel posticipo della 10/a giornata di serie A Beko di basket. L'Armani Milano passeggia su una arrendevole Libertas Pesaro (73-94 il finale), che colleziona la sua 9 sconfitta consecutiva. Troppo netto il divario tecnico e tattico tra le due squadre, con Milano che impiega metà gara per chiudere il conto. I marchigiani provano a restare in partita grazie alla buona partenza di Anosike (12 punti e 11 rimbalzi in 20′) che domina sotto i tabelloni, aiutato anche da  Trasolini, ma le carenze in cabina di regia di Pecile e Young e la brutta serata dei tiratori Johnson e Turner non lasciano scampo. L'Armani con l'ingresso di Haynes nel secondo quarto produce il primo strappo, 21-31 al 12′, sul quale costruirà poi il successo. Pesaro tira malissimo dall'arco, appena 2/18, mentre Milano Š implacabile con 14/25. Kangur con un 3/5 prima dell'intervallo lungo firma al meglio il suo rientro in squadra (buono anche il ritorno di Gigli) perché sono i punti che consentono agli ospiti di respingere l'unico vero tentativo di Pesaro di rientrare nel match (37-45 al 16′), prima che Gentile chiudesse con 7 punti consecutivi il tempo (43-55). Il resto dell'incontro è stato solo accademia, con l'Armani che è andata consolidando il punteggio grazie ad un Langford inarrestabile (25 punti con 3/3 dall'arco e 6/9 da due) , che ha messo la sua firma personale sulla vittoria. Vantaggio di 18 al 24′ (47-65 con Melli) e addirittura di 21 un minuto dopo (49-70 con Langford). I padroni di casa, a differenza di altre grintose prestazioni, questa volta si sono arresi con largo anticipo: dare l'assalto a una corazzata come Milano a bordo delle piroghe è sembrato ben presto un'impresa davvero impossibile. V. L. Pesaro  -  Emporio Armani Milano 73-94 (20-23, 43-55, 57-73) Pesaro - Musso, Bartolucci 3, Terenzi 1, Johnson 9, Pecile 4, Young 1, Trasolini 15, Amici 8, Anosike 15, Turner 17. All. Dell'Agnello. Milano - Gentile 16, Gigli 4, Cerella, Melli 4, Kangur 9, Haynes 9, Langford 25, Wallace, Lawal 10, Moss 12, Jerrells 5, Riva. All. Banchi. Arbitri - Begnis, Seghetti, Mazzoni. Note - Tiri da due punti: Pesaro 23/45, Milano 21/43. Tiri da tre punti: Pesaro 2/18, Milano 14/25. Tiri liberi: Pesaro 21/30, Milano 10/14. Rimbalzi: Pesaro 41, Milano 31. Uscito per 5 falli: Haynes al 39'13″. Spettatori 4.287, incasso 30.608 euro. Argomenti olimpia milano basket pesaro basket Leggi i commenti I commenti dei lettori 
None Leggi i commenti I commenti dei lettori 
ROMA - Viaggiare e conoscere culture di tutto il mondo rimanendo nella propria città, anzi, nel proprio quartiere. È l'obiettivo del progetto Città Migrande , un'iniziativa lanciata dal tour operator Viaggi Solidali assieme alle Ong Oxfam Italia e Acra-CCS che prevede passeggiate guidate da un accompagnatore - un immigrato di prima o seconda generazione - in testa a un gruppo misto tra stranieri e italiani alla scoperta del proprio quartiere multiculturale; a volte si paga un contributo (5-10 euro), a volte è gratuito. È  una forma di turismo a chilometro zero che si adatta alle esigenze dei partecipanti e coinvolge scuole, giovani, adulti, insomma qualsiasi cittadino fino agli stessi residenti del quartiere. Si va alla scoperta di un mondo . Si parla di storia e curiosità del quartiere, si cammina tra i profumi del mercato, si incontrano vicini di casa e residenti, si visitano negozi, si chiedono informazioni sul cibo, lavoro, vita quotidiana; infine, si creano anche nuove opportunità, ampliando il passaparola o imparando una lingua straniera. Ma il merito del progetto rimane quello di favorire la conoscenza e lo scambio su aspetti di vita quotidiana; da qui nasce condivisione e quindi l'accettazione dello straniero. A Roma un accompagnatore senegalese. "È un piacere far conoscere la mia cultura, spiegare prodotti diversi e il loro uso, come il frutto del baobab e dei suoi benefici per la salute". Lamine è dell'Esquilino: con lui si visitano i negozi cinesi che "sono diventati un punto di riferimento anche per gli italiani", il tempio buddista, il centro islamico e la chiesa di San Alfonso dove le messe sono officiate in diverse lingue straniere. E quelli che all'Esquilino ci abitano da sempre? "Certo il quartiere dalla nostra giovinezza è cambiato tantissimo  -  dice una signora romana - però questa cosa è molto interessante e merita di essere più conosciuta". Il progetto coinvolge 50 "accompagnatori" . Provenienti da America Latina, Maghreb, Africa sub sahariana, Asia e Italia; tutti hanno seguito un corso di formazione di 200 ore con esperienza sul campo. In due anni hanno guidato oltre 5.000 persone a visitare quartieri emblematici dell'immigrazione, attraverso moschee improvvisate, ristoranti etnici, negozi. Un mondo underground e interculturale, che si è formato sotto casa negli ultimi dieci anni. È il caso di Porta Palazzo, il mercato multietnico più grande d'Europa: qui si parlano oltre 60 lingue ed è possibile fare il giro del mondo tra un pescatore siciliano che urla "pisciii friscu", donne marocchine che vendono il msemen appena sfornato, agricoltori cinesi e macellai romeni che affettano parizer di buon ora. La mescolanza di odori. Qui gli odori forti dell'est Europa si mescolano a quelli caldi e speziati del medioriente, i sapori tramandano terre e storie lontane e i colori si alternano fino a formare un mosaico unico e variopinto. Casi come questo ce ne sono tanti in Italia: San Salverio ancora a Torino, via Padova a Milano, Piazza Vittorio a Roma, dove è rimasta una sola pizzeria gestita da italiani, una coppia di anziani: hanno messo fuori una bandiera italiana, ma nessun revanscismo né spirito di rivalsa. Quella piccola bandiera significa che ci sono anche loro, superstiti di quella che era un tempo piazza Vittorio a Roma. Dalla Città Migrante al Migran Tour . Le città inizialmente coinvolte erano Torino, Firenze, Milano e Roma, tuttavia il successo raccolto ha spinto i partecipanti a lavorare in sinergia per prendere contatti e realizzare passeggiate analoghe, allargando così il progetto ad altre città italiane ed europee tra cui Napoli, Genova, Arezzo, Lisbona, Parigi, Marsiglia, Valencia; lo spin off è già partito in questi giorni e si svilupperà nel 2014 fino ad arrivare a un vero e proprio tour europeo che attraverso scambio di visite e best practices potrà favorire nuove proposte e soluzioni per l'integrazione. Argomenti passeggiate migranti integrazione roma esquilino oxfam italia 
