MILANO  - "Sono soddisfatto, abbiamo giocato una buona partita". Massimiliano Allegri si complimenta con i suoi giocatori per il punto strappato al Barcellona: "Abbiamo fatto tutto quello che dovevamo: concesso poco agli avversari e avuto buone occasioni. Abbiamo sbagliato solo su un'uscita e purtroppo siamo stato puniti. E' stata una partita sulla falsariga dello scorso anno, anche se abbiamo difeso più bassi e avuto più occasioni. Un buon punto che ci consente di avere 2 punti di vantaggio sul Celtic... Ora giochiamo a Barcellona e poi prepariamoci alle due partite più importanti della stagione". ABBIAMO FATTO SOFFRIRE ANCORA IL BARCELLONA  - Il Barcellona ha confermato di soffrire San Siro... "Quando giocano contro una squadra stretta come abbiamo fatto noi è difficile. Abbiamo sofferto un po' a sinistra, ma abbiamo messo a posto le cose tra il primo e secondo tempo". PARTITA STRAORDINARIA DI KAKA'  - Allegri esalta la prestazione di Kaka': "Ha fatto una partita straordinaria. Ha dimostrato di essere un campione, non solo dal punto di vista tecnico, ma soprattutto dell'impegno e del sacrificio. E' la dimostrazione che per essere campioni non bisogna esserlo solo nei piedi ma nella testa. Kakà l'ha dimostrato anche stasera". BENE LA DIFESA? NO, TUTTA LA SQUADRA  - Finalmente una prestazione positiva della difesa... "Quando giochi queste partite devi avere mille occhi, i ragazzi sono stati molto bravi, ma i difensori sono stati ben aiutati anche da centrocampisti e attaccanti. Inoltre abbiamo fatto buone giocate anche avanti. Sono molto contento di ciò che ha fatto la squadra". MONTOLIVO: PECCATO PER LE RIPARTENZE SBAGLIATE  - Per Riccardo Montolivo il match è stato un po' la copia di quello dello scorso anno:"La chiave è stata quella: loro un grande possesso palla e noi a provare a ripartire in contropiede. Rispetto allo scorso anno forse abbiamo gestito meglio la palla, peccato per qualche ripartenza non finalizzata al meglio. Se giochiamo da squadra possiamo farcela con tutti e oggi lo abbiamo dimostrato". AMELIA: ABBIAMO CONCESSO POCO  - Soddisfatto per la prestazione e per il risultato della squadra anche Amelia, all'esordio stagionale:"Abbiamo concesso solo una occasione al Barcellona stando molto attenti e compatti coi reparti. Ci prendiamo questo punto per poter andare avanti in questa Champions. Abbiamo anche avuto un paio di occasioni buone con Robinho e Muntari, potevamo andare in vantaggio, ma il pareggio ci sta perché viene contro una squadra fortissima. Ora recuperiamo e poi pensiamo al Parma". RAIOLA: BALOTELLI NON FINIRA' LA CARRIERA A MILANO  - Nel pre-partita Mino Raiola, procuratore di Balotelli, ha annunciato che il suo assistito non finirà la carriera in rossonero: "Sicuramente un giorno, l'Italia non sarà la fine della sua carriera. Abbiamo ancora 3-4 anni col Milan davanti e non vogliamo pensare a questo. Certo le polemiche degli ultimi giorni non ci sono piaciute e non vorrei pensare di dover lasciare l'Italia per questa ragione. Io credo che solo lui possa sopportare queste cose. E' un complimento che gli faccio pubblicamente perché io non so se avrei sopportato queste cose. Purtroppo bisogna accettarle. Mi sembra che siamo ritornati ai vecchi tempi dove non c'è nient'altro da parlare che di Mario Balotelli. Se è cosi', vuol dire che abbiamo poche notizie in Italia e non abbiamo altro di cui parlare". GALLIANI:  RAIOLA E' UN FURBETTO...  - Pronta la replica di Galliani: "Raiola è un furbetto... non mi fate aggiungere altro...". L'ad rossonero ha preferito complimentarsi con la squadra: "Abbiamo sofferto, secondo me, meno dello scorso anno e per questo i ragazzi meritano un plauso. L'allenatore ha azzeccato la formazione: a me piace questo Milan con tutti che si sacrificano. Con le grandi squadre devi giocare con una punta centrale e dieci giocatori dietro la linea della palla". ROBINHO NON MI FARA' DORMIRE STANOTTE  - A Galliani, comunque, un piccolo rimpianto rimane: "Non so se Robinho volesse fare una finta o semplicemente ha bucato il pallone: peccato, non mi farà dormire stanotte... Era un'occasione clamorosa per passare in vantaggio ma tanto so che mi dirò una bugia... E peccato anche per il gol: abbiamo preso gol su un disimpegno sbagliato di Zapata, come accaduto contro la Juventus". KAKA': "ANCHE IO HO DIFESO" - Riccardo Kakà è tornato ed ha commentato così la sua gara di sacrificio contro il Barcellona: "Giocando tante volto contro il Barcellona in Spagna ho visto l'importanza di chi fa l'ala nell'aiutare le marcature quando si gioca contro di loro. Stasera ci voleva sacrificio e tanto io quanto Birsa lo abbiamo fatto perchè tatticamente ci voleva questo" ha detto a Sky. La gente lo ha ha accolto alla grande... "Tutto questo affetto aiuta tantissimo, è una motivazione in più. E' veramente bello giocare a San Siro, soprattutto in Champions". Adesso in tanti si chiedono quale futuro occorre aspettarsi per Kakà e il Milan. "Io cerco di ritrovare la miglior forma e faccio quello che va fatto per il gruppo, se serve faccio il terzino, ma anche l'assist per Robinho. Io sono a disposizione, il mister sa dove mi piace giocare, ma se serve mi sacrifico. Se ricomincerò a prendere lo stipendio? Ho ricominciato a giocare quindi sì. Non ci sono problemi con Galliani". Argomenti milan ac serie a massimiliano allegri adriano galliani Leggi i commenti I commenti dei lettori 
Vittoria importante per il Napoli che espugna il Velodrome di Marsiglia battendo l'Olympique per 2-1 in una gara Champions divenuta fondamentale. Gli azzurri si mettono così alle spalle il ko di Roma e si trovano adesso a pari punti in testa nel girone con Arsenal e Dortmund (i tedeschi hanno vinto a Londra). Il vantaggio partenopeo si è concretizzato sul finire del primo tempo, al 42', quando Callejon servito sulla sinistra da Higuain (che in precedenza si era divorato una ghiotta palla gol solo davanti al portiere) ha scartato il difensore e poi fatto partire un destro di precisione che ha superato Mandanda. Il raddoppio è arrivato nella ripresa con il neo entrato Duvan Zapata che, liberato da un tacco di Mertens, ha colpito con un gran tiro da fuori area che ha scavalcato il portiere. Davvero una bella rete. A quattro minuti dal termine il gol del Marsiglia firmato da Andrè Ayew con conclusione dalla distanza. Finisce due a uno per un Napoli che torna da Marsiglia con punti Champions e morale. MARSIGLIA (4-2-3-1): Mandanda 6; Fanni 5.5 (8' st Abdallah 5.5), N'Kolou 6, Diawara 6, Morel 5.5; Cheyrou 6, Romao 6; Payet 5.5 (25' st Thauvin sv), Valbuena 5, A. Ayew 6.5; Gignac 4.5 (31' J. Ayew sv). In panchina: Samba, Mendy, Lemima, Imbula. Allenatore: Baup 5.5. NAPOLI (4-2-3-1): Reina 6; Maggio 6, Fernandez 6, Albiol 6.5, Armero 6.5; Behrami 6.5, Inler 6; Callejon 6.5, Hamsik 6 (37' st Insigne sv), Mertens 7 (31' Mesto sv); Higuain 6 (13' st Zapata 6.5). In panchina: Rafael, Cannavaro, Dzemaili, Pandev. Allenatore: Benitez 7. ARBITRO : Cakir (Turchia) 6. RETI : 42' pt Callejon, 22' st Zapata, 41' st A. Ayew. NOTE : cielo sereno, terreno in buone condizioni. Ammoniti Cheyrou, Payet, J. Ayew. Angoli: 4-4 Recupero: 1'; 3'. Argomenti ssc napoli champions league 
ROMA  - Il terzo turno della fase a gironi di Champions League si apre con una serata caratterizzata dai successi esterni, ben cinque in otto gare, tra i quali spicca quello del Borussia Dortmund, che conferma le difficoltà dell'Arsenal contro le squadre tedesche. Fatica oltre il dovuto, nonostante una partita giocata quasi interamente in superiorità numerica, lo Zenit di Luciano Spalletti, che passa di misura sul campo del Porto. Bene il Chelsea, che batte lo Schalke 04 e lo raggiunge in classifica, e l'Atletico Madrid, che vince in scioltezza a Vienna e resta a punteggio pieno nel girone G. Nel gruppo del Milan, il Celtic si porta a due punti dai rossoneri battendo un rinunciatario Ajax, mentre completa il quadro il pari tra Steaua e Basilea. ARSENAL-BORUSSIA DORTMUND 1-2 Il Borussia vicecampione d'Europa sbanca l'Emirates Stadium e, complice il successo del Napoli, rimescola le carte nel gruppo F. I gialloneri passano già al quarto d'ora: Ramsey si fa rubare palla ai venti metri da Reus che tocca per Lewandowski, il polacco serve Mkhitaryan che, dal limite, fredda Sczcesny. La partita, comunque, procede nei binari dell'equilibrio ma l'Arsenal, col passare dei minuti, sale di tono. È l'ex Rosicky a mettere paura alla squadra di Klopp, prima dell'harakiri giallonero che vale il pari: al 40' Sagna crossa un pallone non imprendibile dalla destra, Subotic e Weidenfeller si intralciano a vicenda, lasciando il pallone nella disponibilità di Giroud che insacca a porta vuota. A metà ripresa, l'Arsenal sfiora il colpaccio con Cazorla, che colpisce la traversa con un bel tiro da fuori ispirato da Oezil, ma il colpo del ko arriva dal fronte opposto. All'82', Grosskreutz affonda sulla destra e fa partire un cross calibrato per Lewandowski, incredibilmente solo sul lato sinistro dell'area inglese: per il polacco, è troppo facile insaccare in corsa, firmando quel gol che consente al Borussia di agganciare Napoli ed Arsenal in testa al girone. CELTIC-AJAX 2-1 Successo pesante per il Celtic, che incassa tre punti fondamentali per proseguire la propria avventura europea ai danni di quella che, classifica alla mano, dovrebbe essere la sua rivale per il terzo posto che vale l'Europa League. I biancoverdi di Lennon fanno la partita ma è l'Ajax a sfiorare per primo il gol quando, poco prima della mezz'ora, Poulsen spedisce sul palo un bel sinistro al volo su azione da calcio di punizione. Prima del riposo, al Celtic dà una mano l'arbitro Bebek, assegnando ai padroni di casa un rigore dubbio per intervento di Denswil su Stokes: dal dischetto, Forrest non sbaglia, mandando i suoi al riposo in vantaggio. Dopo meno di dieci minuti nel secondo tempo, il Celtic raddoppia: sul disimpegno corto della difesa dei Lancieri, seguito all'azione personale di Samaras, Kayal può tirare dal limite e il suo pallone si trasforma in gol grazie alla deviazione dello sfortunato Denswil. La reazione dell'Ajax c'è ma è tardiva: al 79' Serero fallisce un'ottima occasione in area scozzese, mentre in pieno recupero è Schone a segnare il gol della bandiera con un bel tiro a giro dal limite. SCHALKE 04-CHELSEA 0-3 Soffrendo ben al di là di quanto dica il risultato, il Chelsea di Mourinho passa a Gelsenkirchen e acciuffa lo Schalke in testa al gruppo E. La partita si mette subito in discesa per i Blues: al 5' la difesa di casa sonnecchia su un calcio d'angolo dalla sinistra, sul palo lungo c'è Torres che, indisturbato, insacca di testa. La formazione di casa ci mette un po' a riorganizzarsi ma, a ridosso dell'intervallo, va più volte vicina al pareggio. Bisognerà attendere la metà della ripresa perché la gara prenda una direzione netta: Hazard recupera palla nella propria metà campo e lancia Oscar, il brasiliano mette in mezzo per Torres che firma la propria doppietta battendo Hildebrand. Il 3-0, forse punizione troppo severa per lo Schalke, arriva nel finale: è ancora Hazard a lanciare il contropiede ma, stavolta, il belga fa tutto da solo, incrociandosi con Torres al limite dell'area prima di battere il portiere tedesco. STEAUA BUCAREST-BASILEA 1-1 Arriva in extremis il pareggio della Steaua Bucarest, utile al morale ma poco alla classifica, su un Basilea che fa l'errore di tirare troppo presto i remi in barca. Gli elvetici conservano l'imbattibilità esterna ma masticano amaro, dopo una partita giocata quasi tutta all'attacco. Tatarusanu ha un gran daffare già dai primi minuti e, dove non arriva lui, c'è Georgievski (che respinge sulla linea il bel colpo di testa di Ivanov). Alla mezz'ora è Safari a mancare il vantaggio mentre, prima del riposo, è la traversa a strozzare l'urlo nella gola di Stocker, respingendo il tiro del centrocampista svizzero alzato a campanile da Gardos. Il gol del Basilea è nell'aria e lo trova, ad inizio ripresa, Marcelo Diaz: delizioso il tocco del cileno dai venti metri, col portiere di casa inesorabilmente scavalcato. La Steaua non molla mai ma il suo attacco ha le polveri bagnate, nonostante l'inserimento dal 1' del bomber di coppa, l'ex doriano Federico Piovaccari. Solo nel finale, quando il Basilea arretra a difendere il vantaggio, gli attacchi si fanno più efficaci: fa suonare l'allarme Bourceanu, che dal limite sfiora il palo alla destra di Sommer; il pari lo trova Leandro Tatu, all'88', girando a rete il buon traversone di Popa. PORTO-ZENIT S. PIETROBURGO 0-1 Dopo 92 minuti giocati in superiorità numerica, lo Zenit di Luciano Spalletti trova il primo successo nel gruppo G, imponendosi sul campo del Porto. Pesano sul risultato i due legni colpiti dai Dragoes (con Lucho Gonzalez al 20' e Varela al 79') e, soprattutto, l'espulsione decisa dall'arbitro Tagliavento nei confronti di Herrera, ammonito due volte a distanza di pochi secondi (prima per un fallo al limite dell'area, poi per non aver rispettato la distanza in barriera sulla susseguente punizione). Nonostante l'inferiorità numerica, è il Porto a creare diverse occasioni da gol, mentre lo Zenit si affida all'ex Hulk, unico ad apparire ispirato in questa serata ma incapace di trovare lo spunto vincente. È proprio il brasiliano, però, a pennellare l'assist per la zuccata vincente di Kerzhakov, che supera un incolpevole Helton a 5' dal novantesimo. Non bastano al Porto i sette minuti di recupero assegnati da Tagliavento, per violare una porta russa apparsa stregata. AUSTRIA VIENNA-ATLETICO MADRID 0-3 Non c'è partita all'Ernst Happel Stadion, dove l'Atletico Madrid di Diego Simeone passeggia sull'Austria Vienna, rimanendo a punteggio pieno nel Gruppo G. Bastano otto minuti ai Colchoneros per passare in vantaggio: pallone in verticale di Koke per Filipe Luis che scatta sul filo del fuorigioco, si porta in area ed appoggia in mezzo per Raul Garcia, liberissimo di insaccare a porta vuota. Al 20' è già 2-0: tutto facile per Diego Costa, che riceve palla nei pressi della linea di metà campo e si invola verso l'area austriaca, c'è il solo Ortlechner da saltare prima del tocco delizioso che supera Linder. Prima del riposo, i padroni di casa hanno un sussulto d'orgoglio con la traversa colpita da Hosiner ma la partita, di fatto, viene chiusa già in avvio di ripresa: azione personale di Insua sulla sinistra, cross basso per Diego Costa che controlla e mette in rete agevolmente, chiudendo la pratica Austria Vienna ed avvicinando sensibilmente l'Atletico alla seconda fase. Argomenti champions league Leggi i commenti I commenti dei lettori 
Se qualcuno chiedeva, pretendeva, una risposta immediata del Napoli, dopo la sconfitta di Roma, è stato sicuramente accontentato. Perché i presupposti per una gara di sofferenza c'erano tutti: il possibile contraccolpo psicologico, le condizioni tutt'altro che perfette di Higuain, il precedente Champions in casa dell'Arsenal. Invece il Napoli ha risposto, come sanno fare le grandi squadre, andando a vincere fuori casa, impresa sempre difficile in campo internazionale, e soprattutto comandando la partita dal primo minuto. Sarà stato l'effetto anche mentale della presenza di Higuain, ma il Napoli è andato subito all'attacco, dimostrando con i fatti di volersi andare a prendere i tre punti. E se l'argentino non è riuscito a segnare - anzi, ha anche sbagliato un'occasione più che propizia - ha contribuito fattivamente al gol dell'1-0. Ma le buone notizie non sono finite qui, perché si è poi visto Duvan Zapata e proprio lui è andato a segnare con un bellissimo diagonale la rete che ha deciso in pratica la partita, visto l'1-2 segnato nel finale dai francesi. Un gol che ha permesso a Benitez anche di valutare la capacità di sofferenza della sua squadra. Insomma, una serata propizia per il Napoli. Voglia di vincere e poi di resistere. Tutto ciò che serviva. Peccato che ad annacquare un po' l'entusiasmo sia arrivata la notizia della vittoria del Borussia Dortmund in casa dell'Arsenal. Sarebbe stato più utile per il Napoli un pareggio, ma il Napoli aveva bisogno soprattutto di risposte da se stesso. E queste risposte sono arrivate. Come in Italia c'è da lottare con Roma e Juve, in Europa ci sarà da lottare contro Borussia e Arsenal. Ma il Napoli è lì. Il Napoli è ripartito. Argomenti tackle 
MARSIGLIA - Fuori una, o quasi. Il Napoli sbanca con autorità il Vélodrome, soffrendo soltanto nei minuti conclusivi, e di fatto estromette l'Olympique Marsiglia dalla corsa qualificazione: una concorrente in meno nel "girone di ferro" della Champions League 2013-14, che ora vede gli azzurri appaiati ad Arsenal e Borussia Dortmund a quota 6 punti dopo 3 gare, complice il peggior risultato possibile tra quelli che potevano uscire dal big match dell'Emirates, con i vicecampioni d'Europa che battono i Gunners e si rimettono in carreggiata. E' la serata in cui i partenopei scoprono il talento di Duvan Zapata, autore del gol che ha praticamente messo in cassaforte una vittoria potenzialmente pesantissima per il prosieguo del cammino continentale dei campani: una freccia in più in faretra fa sempre comodo. SCELTE CHE PAGANO  - C'è Higuain, non c'è Insigne: Rafa Benitez sceglie Mertens come esterno alto di sinistra nel 4-2-3-1 e il belga risponde alla grande, disputando una gara di indiscutibile qualità. Il forte vento condiziona il match, specialmente in avvio: i tentativi di lancio lungo dei difensori azzurri vengono respinti dalle folate, quelli francesi finiscono tutti fra le braccia di Reina. Al 3′ Mertens si rende pericoloso su punizione, Mandanda è attento in tuffo. Il Napoli gioca meglio ma rischia al 12′, quando un bel mancino al volo di Cheyrou termina a lato di un soffio. Sul ribaltamento di fronte è Armero ad avere spazio per il diagonale, il colombiano spara sull'esterno della rete. Minuto 34, Diawara impensierisce Reina su corner  -  colpo di testa bloccato dall'estremo spagnolo  -  e i partenopei si gettano in avanti per la ripartenza: Mertens mette Higuain davanti a Mandanda, l'argentino ha l'imbarazzo della scelta per la conclusione ma mette incredibilmente fuori. "El Pipita", ferito nell'orgoglio, si mette al servizio dei compagni e ispira il timbro del vantaggio. Apertura mancina deliziosa, Callejon scappa a Fanni, lo aggira con un tocco con la punta del piede rientrando verso il centro da sinistra e buca la porta dell'OM con un gran destro schiacciato a terra: vantaggio meritato all'intervallo per i ragazzi di Benitez. LA FIRMA DI DUVAN  - Chi si aspetta un Marsiglia arrembante in apertura di ripresa è spiazzato: il Napoli gestisce bene i ritmi del match, alzando il pressing quando necessario senza però concedere spazi alla formazione di Baup. Benitez, poco prima del quarto d'ora, richiama in panchina un Higuain ancora non al meglio ma comunque utilissimo in ogni sua giocata: Zapata viene preferito a Pandev, il giovane colombiano non tradisce. Contropiede da manuale al 22′, Hamsik apre per Callejon che non vedendo spazio a disposizione sulla destra preferisce rallentare: "El Calleti" serve Mertens, tacco geniale del belga che libera Zapata, letale nel destro a giro dai 16 metri. Sembra finita, anche perché il Napoli si difende in maniera ordinata: la sofferenza, a sorpresa, arriva in coda. André Ayew pesca l'angolo alla sinistra di Reina a 4′ dalla fine, il mancino del numero 10 dell'OM rende incandescente il finale. Sull'ultima punizione del match sale anche Mandanda, Reina vola in presa alta e gli azzurri diventano la terza italiana a sbancare il Vélodrome, dopo Lazio (1999-00) e Milan (2009-10): al San Paolo, fra due settimane, i ragazzi di Benitez potrebbero ritrovarsi ad essere a tutti gli effetti la mina vagante del girone di ferro. OLYMPIQUE MARSIGLIA-NAPOLI 1-2 (0-1) Marsiglia (4-2-3-1): Mandanda; Fanni (8′ st Abdallah), N'Koulou, Diawara, Morel; Romao, Cheyrou; Payet (25′ st Thauvin), A. Ayew, Valbuena; Gignac (32′ st J. Ayew). (Samba, Mendy, Imbula, Lemina). All.: Baup Napoli (4-2-3-1): Reina; Maggio, Fernandez, Albiol, Armero; Behrami, Inler; Callejon, Hamsik (38′ st Insigne), Mertens (31′ st Mesto); Higuain (13′ st Zapata). (Rafael, Cannavaro, Dzemaili, Pandev). All.: Benitez Arbitro : Cakir (TUR) Reti : 42′ pt Callejon, 23′ st Zapata, 41′ st A. Ayew Ammoniti : Cheyrou, J. Ayew e Payet per gioco falloso Recupero : 1′ e 3′ Argomenti ssc napoli champions league Leggi i commenti I commenti dei lettori 
Grande folla all'inaugurazione della mostra dedicata al maestro dell'Impressionismo francese Pierre Auguste Renoir, alla Gam di Torino. Migliaia di persone (cinquemila per gli organizzatori) sono  rimaste fuori dai cancelli sotto la pioggia in attesa di potere entrare all'interno della Galleria. Oltre al direttore della Gam, Danilo Eccher, sono intervenuti il sindaco Piero Fassino, l'ambasciatore francese in Italia Alain Le Roy e il direttore del museo d'Orsay di Parigi, Guy Cogeval. La mostra, la più importante su Renoir mai realizzata in Italia,  sarà aperta al pubblico quattro mesi fino al 23 febbraio. In tutto 62 le opere esposte provenienti dalle collezioni del Museo d'Orsay e dal Musee de l'Orangerie di Parigi. Argomenti musée d'orsay 
MILANO  - Il Milan non ripete l'impresa di febbraio, quando vinse 2-0, ma l'1-1 contro il Barcellona va sicuramente accolto come un risultato positivo. I rossoneri sognano grazie a un buon avvio poi, dopo essere stati raggiunti da Messi, soffrono per quasi 70' ma resistono con grande ordine e orgoglio ai blaugrana ai quali è mancato un pizzico di cattiveria sottoporta per portar via l'intera posta dal Meazza. E' TESTA A TESTA COL CELTIC  - Il punto consente al Milan di tenere a debita distanza il Celtic, risalito a -2 dal 2° posto grazie al successo sull'Ajax, a 3 turni dalla fine. Considerato che entrambe dovranno andare a giocare a Barcellona è probabile che decisivo sarà lo scontro diretto del 26 novembre a Glasgow. E quel giorno sarà davvero vietato perdere. UN MILAN CORTO E ATTENTO  - Allegri non voleva concedere spazi al Barcellona e, fondamentalmente, c'è riuscito. La squadra ha tenuto strette le linee per quasi tutta la partita, distraendosi solo su un paio di tagli per gli esterni che Sanchez, Iniesta e Adriano, in particolare, non hanno sfruttato. Sono mancate le ripartenze ma, obiettivamente, era difficile chiedere anche qualità a de Jong, Montolivo e Muntari che sono stati costretti a una gara di grande sacrificio tattico. ROBINHO FA SOGNARE IL MEAZZA  - Per contrastare a centrocampo i frombolieri blaugrana, il tecnico rossonero ha deciso di optare per una sorta di modulo ad albero di Natale con due trequartisti (Kakà e Birsa) a sostegno di Robinho. Sfruttando proprio la buona vena dei due brasiliani, il Milan è partito forte e, dopo essersi visto annullare un gol di Muntari per millimetrico fuorigioco, è passato (10'): Robinho ha rubato tempo e palla a Piqué, ha chiesto e ottenuto triangolo da Kakà, e con un preciso destro rasoterra ha battuto Valdes in uscita. MESSI, PAREGGIO IMMEDIATO  - Il Barcellona non si è impressionato, ha schiacciato il Milan nella propria trequarti puntando suo classico tiqui-taca e, al primo affondo, ha pareggiato: Zapata ha perso palla a centrocampo e ha consentito a Iniesta di smarcare in area Messi che, dopo aver saltato Mexes, ha superato Amelia con un preciso dinistro a fil di palo. SANCHEZ E NEYMAR FALLISCONO L'1-2  - Il Milan ha accusato il colpo, non è più riuscito a ripartire, soffocato dal pressing dei catalani, e ha rischiato grosso prima della fine del tempo. A graziarlo hanno pensato prima Sanchez (destro al volo da due passi tra le braccia di Amelia) e poi Neymar (destro in diagonale a fil di palo). INIESTA E ADRIANO GRAZIANO AMELIA  - La musica non è cambiata nella ripresa. L'assedio degli uomini di Martino, interrotto solo da un lancio in contropiede di Muntari che Robinho ha malamente sprecato, non ha dato frutti. Colpa di Iniesta che, smarcato davanti alla porta, si è fatto chiudere lo specchio da Amelia, di Adriano, che lanciato in area da Messi ha messo a lato di un metro da favorevolissima posizione, e del subentrato Fabregas, che di testa ha sciupato una bella occasione da pochi passi. MUNTARI FALLISCE IL 2-1 IN CONTROPIEDE  - E il Milan? Ha stretto i denti e ha resistito a oltranza. Allegri ha tentato di dargli profondità rimpiazzando Robinho con Balotelli ma "Super Mario" non ha mai avuto un pallone buono per innescare il contropiede. L'unica discreta opportunità in alleggerimento è capitata all'83' a Muntari che, però, non ha avuto la freddezza dell'attaccante, calciando debolmente, appena dentro l'area, tra le braccia di Valdes. Va bene lo stesso. Il pesante 4-0 incassato a Barcellona nell'ultimo confronto è, comunque, cancellato. MILAN-BARCELLONA 1-1 (1-1) Milan (4-3-3): Amelia 7; Abate 6, Zapata 6.5, Mexes 6.5, Constant 6.5; Montolivo 6.5, De Yong 6.5, Muntari 6.5; Birsa 5.5 (35′ st Poli sv), Robinho 7 (19′ st Balotelli 5), Kakà 6.5 (26′ st Emanuelson 6.5). (35 Coppola, 26 Silvestre, 23 Nocerino, 9 Matri). All.: Allegri. Barcellona (4-3-3): Valdes 6; Dani Alves 6.5, Piqué 5.5, Mascherano 6, Adriano 5.5; Iniesta 6.5, Busquets 6.5, Xavi 6.5; Neymar 6 (35′ st Pedro sv), Messi 7, Sanchez 5.5 (29′ st Fabregas sv ). (13 Pinto, 2 Montoya, 15 Bartra, 17 Song, 20 Tello). All.: Martino. All. Martino Arbitro : Brych 6.5 Reti : nel pt 9′ Robinho e 23′ Messi. Recupero : 1′ e 3′ Angoli: 5-2 per Barcellona. Ammoniti : Sanchez, Montolivo, Fabegras per gioco falloso; Muntari per comportamento non regolamentare. Spettatori : circa 75.000. Argomenti champions league milan ac barcellona fc Leggi i commenti I commenti dei lettori 
ROMA - La Lube Macerata apre la settimana italiana nella Champions league di volley con una preziosa vittoria contro lo Zenit Kazan con il punteggio di 3-0 (27-25, 25-21, 25-22) in un'ora e mezzo di gioco circa. La formazione allenata da Alberto Giuliani disputa una partita strepitosa e annienta lo squadrone russo terzo nella precedente edizione e vincitore del trofeo due anni fa. Una partita quasi perfetta dominata dall'inizio alla fine senza momenti di appannamento. Serata favolosa per il neo acquisto Bartosz Kurek (17 punti, due ace) che appena sente profumo di palcoscenico europeo fa vedere il suo vasto repertorio con colpi offensivi di ogni genere. Buona la regia di Michele Baranowicz che coinvolge tutti nel gioco. E' il caso dei centrali Stankovic (7 punti, tre muri) e Podrascanin (5 punti, due muri) che fanno sudare i russi, del capitano Zaytsev (20 punti top scorer, tre ace) e di Kovar. Per colpa di un infortunio rimane in panchina Simone Parodi. Lo Zenit Kazan in avvio soffre in ricezione e la distribuzione del gioco di Grbic e risente. Non brillano le stelle Mikhailov (15 punti), Shovozhelz (9 punti) Volkov (6 punti) e Anderson (10 punti) e con il passare delle azioni i ragazzi guidati in panchina da Alekno perdono fiducia e faticano a superare il muro alzato dai biancorossi. Buona partenza di Macerata che mette sotto pressione lo Zenit. La squadra italiana accumula un cospicuo vantaggio. Poi cominciano gli errori al servizio da una parte e dall'altra e i russi ne approfittano per rientrare nel macth grazie anche a un buon muro (a fine primo set saranno cinque i block vincenti dello Zenit contro uno solo dei biancorossi). Ma le basse percentuali in ricezione non aiutano l'impostazione del gioco del regista Grbic. Il finale punto a punto premia una coraggiosa Lube che, spinta da Zaytsev e con coach Giuliani che sfrutta gli inserimenti di Paparoni per la difesa e Giombini a muro, gioca spavalda e senza timore. Durante il secondo set, invece, sale in cattedra Stankovic. Macerata riparte con la stessa spinta offensiva del set precedente con il centrale serbo in palla e Kurek che sbaglia davvero poco. Il sestetto di casa tiene il pallino del gioco sempre in mano e non si fa intimorire dagli avversari. Lo show della Lube diventa evidente nel finale di parziale con il sestetto biancorosso che vola via con le bordate dello zar Zaytsev. Nel terzo set primo momento difficile per Macerata che compie un paio di errori gratuiti e si complica la vita. La Lube non si disunisce e al secondo time out tecnico arriva con un buon vantaggio grazie a un turno al servizio di Baranowicz, al muro e alle giocate di Kurek. La formazione italiana, in grande serata, conserva il vantaggio e con una bordata di Podrascanin chiude il conto. Mercoledì, sempre alle 20.30, torna tra le grandi d'Europa la Copra Piacenza, dopo l'ultima apparizione datata stagione 2009/10. Inseriti nella pool A, De Cecco e compagni esordiranno al PalaBanca contro i campioni di Slovenia dell'Ach Volley Lubiana. Impegno delicato per la formazione allenata da Luca Monti che arriva a questa sfida continentale dopo la sconfitta alla prima di campionato e con alcuni dei suoi giocatori non ancora nel pieno della forma. Nella fase a gironi la Copra Elior Piacenza dovrà vedersela poi con i campioni di Bulgaria del Marek Union-Ivkoni Dupnitsa ed i francesi vincitori di tutto (Campionato francese, Coppa di Francia e Supercoppa di Francia 2012-13) del Tours Vb. Le idee in casa emiliana sono ben chiare: "Inizieremo questa nuova esperienza con grande entusiasmo  -  afferma il tecnico Luca Monti - Al fianco ci sono giocatori di grande esperienza che hanno vinto tanti trofei e tante Champions League. Sarà importante passare il girone della fase eliminatoria per poi affidarci all'urna del prossimo girone. La squadra più temibile di questo raggruppamento è senza dubbio il Tours che, come caratteristica principale, ha la difesa". A chiudere la prima settimana europea giovedì alle 20.30 al PalaTrento tocca alla Trentino Diatec di ritorno dall'impegno nel Mondiale per club chiuso al terzo posto. Primi avversari saranno i tedeschi del Berlino Recycling guidati dalle schiacciate dell'ex Verona Robert Kromm. Le altre avversarie della Trentino Diatec nella pool D saranno i turchi dell'Arkas Izmir e gli svizzeri dell'Energy Investments Lugano. Argomenti volley volley champions league macerata volley Leggi i commenti I commenti dei lettori 
MARSIGLIA - "Sono felice per la vittoria, i ragazzi si sono sacrificati moltissimo e sono stati perfetti: è il gruppo a vincere". Rafa Benitez è soddisfatto della prestazione dei suoi, capaci di vincere sul campo del Marsiglia e di dimenticare il ko in campionato contro la Roma: "Abbiamo lavorato molto in fase di analisi dei nostri avversari, tutti sapevano tatticamente cosa dovevano fare: se prepari qualcosa sulla lavagna poi sono i giocatori a dover mettere in pratica le idee e oggi lo hanno fatto alla grande. La sconfitta con la Roma non mi preoccupava, avevo visto la squadra fare bene: perdere con quell'atteggiamento non è un dramma, oggi si è vista la nostra forza". VITTORIA FONDAMENTALE  - Il tecnico del Napoli ritiene pesantissimo il successo ottenuto al Vélodrome: "La vittoria di oggi è fondamentale, avremo due partite a casa nelle prossime tre, oggi ho visto un gruppo che sa gestire questa tipologia di partite, molto delicate: eravamo a conoscenza dell'importanza di questa sfida nell'economia del girone". A incidere particolarmente sulla sfida sono stati Mertens e Zapata, due elementi sin qui utilizzati meno rispetto ad altri: Benitez tesse le lodi del gruppo. "E' facile scegliere ragazzi come Dries e Duvan, so quanto mi possono dare. Higuain ovviamente non ha ancora il ritmo per i 90 minuti, le scelte che faccio sono figlie dell'allenamento, nel prepartita vedevo l'attenzione dei giocatori". ZAPATA: INIZIO AD AMBIENTARMI  - Un gol importante, il primo con la maglia del Napoli: Duvan Zapata è uno dei protagonisti del successo azzurro in casa dell'Olympique Marsiglia. "Sono molto contento, l'essere entrato in campo e aver contribuito alla vittoria della squadra mi fa felice, il mister mi ha dato minuti importanti. Sono stato l'ultimo ad arrivare in gruppo, ora inizio ad ambientarmi anche se non ho ancora trovato il ritmo giusto per giocare in Europa, credo che un periodo di adattamento sia normale e conto di migliorare partita dopo partita. Il mio ruolo? Ho sempre giocato da unica punta ed è sicuramente la posizione che preferisco". Argomenti ssc napoli champions league rafael benitez Leggi i commenti I commenti dei lettori 
