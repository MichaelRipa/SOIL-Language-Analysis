ROMA - Per la settima volta consecutiva, la ottava in assoluto, la Montepaschi Siena è campione d'Italia. Non c'è stato niente da fare per l'Acea Roma, neanche in gara 5: finisce 63-79, il che porta la serie sul 4-1 definitivo. Un successo meritato per la Montepaschi, anche alla luce del fatto che ad inizio stagione ben pochi avrebbero scommesso sui toscani dopo il ridimensionamento del budget e la rivoluzione dell'organico (rispetto a una stagione fa c'erano rimasti solo Carraretto, Ress e Moss) a disposizione di Luca Banchi. Ma le prime avvisaglie della grandissima stagione si erano avute già in Coppa Italia, vinta in finale con Varese, e con l'aver sfiorato i quarti di Eurolega. Anche in gara 5, a parte una flessione nella parte finale del secondo quarto, quando ha subito un parziale pesante, la Montepaschi ha sempre tenuto in pugno la gara. Una sfida sul filo dei nervi: ne ha fatto le spese il tecnico dell'Acea Roma, Marco Calvani, espulso al termine del primo quarto, chiuso sul 13-15. Il coach virtussino ha protestato con la terna arbitrale per un tiro giudicato da 3, a suo dire ingiustamente, di Moss, rimediando prima un fallo tecnico e poi l'espulsione. Eppure per Roma la serata non si era messa male con Eze carico di falli (3) dopo 4 minuti e Siena in bonus. Lo spartiacque con l'espulsione di Calvani, che frutta di fatto 4 punti consecutivi ai toscani. Roma però resta in partita affidandosi alle individualità di Lawal e Datome, accorciando sino a -1 (31-32) quando mancano meno di 2 minuti al termine del periodo. Pareggio che trova dalla lunetta Lawal (33-33), su cui si rientra negli spogliatoi. Dopo la pausa lunga, pausa anche per Hackett, gravato di falli, e richiamato qualche minuto in panchina da Banchi, ma la circolazione palla della Montepaschi riprende a funzionare. I toscani adottano una varietà di schemi notevole che dilata il punteggio fino al +14 (38-52). La tensione è altissima e prima Goss rimedia un tecnico e poi Ortner un antisportivo. L'arbitro Paternicò quindi viene colpito in fronte da un oggetto lanciato dal pubblico e deve ricorrere alle cure mediche prima di riprendere a dirigere il match con un cerotto in fronte. Siena scappa sino al massimo vantaggio di +16 (42-58) con due triple di Janning (che battibecca polemicamente con D'Ercole) e Carraretto. La partita tecnicamente finisce a questo punto. L'ultimo periodo serve a Roma per dimostrare lo spirito combattivo sfoggiato in tutta la stagione. L'applauso di congedo del PalaTiziano lo sottolinea, ma a fare festa però è la squadra di Banchi. "E' l'ottavo scudetto di una squadra e di una società incredibile che ha saputo ricostituirsi dopo un'estate complessa. E' stata un'autentica cavalcata con un gruppo che è cresciuto di giorno in giorno ed ha meritato questo", esulta il coach neo campione d'Italia Luca Banchi. "Ho sperato di vincere l'ultima gara dell'anno, ci siamo riusciti. Non ci sono più i salari e i budget del passato ma ciò non ti impedisce di essere a tuo modo unico. Volevamo essere Siena a nostro modo. Questo scudetto è figlio dell'eliminazione rimediata in Eurolega. Gli scudetti consecutivi ora sono 7, le Coppe Italia 5. C'era chi pensava fossi un pazzo a prendere la squadra, pensavano avessi pescato 'l'uomo nero' ma l'ho rimesso nel mazzo. Devo ringraziare anche Simone (Pianigiani, ora ct dell'Italia, ndr): sei anni insieme sono stati un'ispirazione continua. Non so se è l'ultima mia gara alla guida di Siena, mi aspettano altre giornate belle, quelle della festa, poi ci penseremo". Tomas Ress ha spiegato che "dopo gara 7 vinta a Milano abbiamo capito che potevamo farcela". Sempre decisivo anche con i pochi minuti a disposizione, il capitano Marco Carraretto: "Ho ricevuto l'eredità difficile di Stonerook che è stato un capitano vincente. Durante l'anno ci sono state tante difficoltà, ma questa è stata una vittoria più bella e più difficile, strappata con le unghie, con il carattere, non riesco ad esprimere la gioia che sto provando. Banchi? Non lo so se resta, come professionista ha dimostrato di saper reggere la pressione ed ha saputo reagire". Daniel Hackett è stato premiato come Mvp delle finali scudetto: "E' una soddisfazione stupenda per tutta la squadra, per lo staff tecnico, societario, per i medici che ci hanno tenuto in piedi quando eravamo a pezzi, per i tifosi che ci hanno seguito, per la città di Siena che ha avuto un anno difficile. Sono felice per me, per la mia famiglia, per Pesaro che mi sta guardando" Infine, parola a coach Calvani. "Complimenti a Siena, oggi ha giocato la sua miglior gara. I miei ragazzi hanno fatto una stagione incredibile, il pubblico lo ha capito e si é riconosciuto in loro". A una domanda sulla sua espulsione nel primo tempo, il tecnico della Virtus ha replicato: "Di quello che é successo non parlo, questa é la serata dell' orgoglio di essere virtussini". ACEA ROMA-MONTEPASCHI 63-79 (13-15, 33-33, 47-60) ACEA ROMA: Goss 11, Jones 3, Tambone ne, Tonolli ne, Gorrieri ne, D'Ercole, Datome 15, Bailey 5, Taylor 7, Lawal 20, Czyz 2, Lorant. Allenatore: Calvani. MONTEPASCHI SIENA: Brown 18, Eze 4, Carraretto 9, Rasic, Kangur 9, Sanikidze 2, Ress, Ortner 9, Lechthaler ne, Janning 10, Hackett 7, Moss 11. Allenatore: Banchi. ARBITRI : Cerebuch-Paternico'-Taurino NOTE : Tiri liberi Acea 11/16, Montepaschi 8/10. Espulso il coach dell'Acea Roma Calvani. Uscito per cinque falli Eze. Argomenti basket basket play off 2013 virtus roma montepaschi siena Leggi i commenti I commenti dei lettori 
FORTALEZA  - Il pubblico di Fortaleza non vede un grande Brasile, ma basta un Neymar in giornata di grazia per stendere il Messico: al Castelao di Fortaleza, i verdeoro mettono un piede e mezzo in semifinale di Confederations Cup (per la qualificazione aritmetica, basta che il Giappone non batta l'Italia nel secondo match di giornata). Il neo-acquisto del Barcellona manda a casa i messicani con una prova di grande spessore, decisa da un suo gol in apertura e dal suo assist per Jo in pieno recupero. Non è tutto oro quel che luccica per la Seleçao che, forte delle due vittorie acquisite finora, avrà bisogno di un cambio di marcia nella fase decisiva della competizione. MESSICO POCO INCISIVO - L'undici di Scolari fa capire subito le proprie intenzioni, attaccando senza soluzione di continuità soprattutto nei primi 25'. Ne bastano nove, al solito Neymar, per sbloccare il risultato: sul cross di Hulk dalla destra, Rodriguez interviene di testa togliendo il pallone dalla disponibilità di Fred ma, così facendo, serve Neymar il quale, al volo, batte Corona con il mancino. Il portiere messicano si riscatta su una bella palombella di Dani Alves, per poi rischiare grosso ancora su Neymar, la cui bordata di sinistro finisce alta dopo un bel controllo di petto a scavalcare Mier. Il Messico, col passare dei minuti, guadagna metri e tiene palla ma Julio Cesar non soffre granché. Il solo Giovanni Dos Santos, sfiorando la traversa, gli regala un brivido. JO CHIUDE IL CONTO - I verdeoro provano a dare una nuova accelerata in avvio di ripresa, con due occasioni fallite a cavallo del decimo minuto, da Hulk prima e da Neymar poi. Scolari vede la difficoltà dei suoi nelle verticalizzazioni e lancia Hernanes, ma è il Messico a guadagnare pericolosamente metri. All'ora di gioco, David Luiz salva in scivolata anticipando Hernandez sul cross basso di Giovanni Dos Santos. Paulinho prova a scardinare la difesa centroamericana con uno splendido slalom nella zona centrale del campo, con assist per Neymar, fermato da Corona. Chicharito e compagni cominciano a premere con sempre maggior insistenza, mostrando compattezza e caparbietà, ma il Brasile ha il cinismo delle grandi e, in pieno recupero, chiude il conto: il solito Neymar si infila in dribbling tra Rodriguez e Mier, servendo a Jo un pallone che chiede solo di essere spinto in porta. C'è tempo solo per il triplice fischio, che costa l'eliminazione ad un Messico generoso ma privo del guizzo decisivo. BRASILE-MESSICO 2-0 (1-0) BRASILE (4-2-3-1): Julio Cesar, Dani Alves, David Luiz, Thiago Silva, Marcelo; Luiz Gustavo, Pulinho; Hulk (33' st Lucas), Oscar (17' st Hernanes), Neymar, Fred (38' st Jo)(a disp: 1 Jefferson, 5 Fernando, 7 Lucas, 8 Hernanes, 13 Dante, 14 Filipe Luis, 16 Rever, 20 Bernard, 21 Jo, 22 Cavalieri, 23 Jadson). All F. Scolari MESSICO (4-2-3-1): Corona, Mier, Torres (25' st Barrera), Salcido, Maza, Hector Moreno, Flores (13' st Herrera), Torrado, Hernandez, Dos Santos, Guardado (a disp: 1 Ochoa, 23 Talavera, 4 Rejes, 5 Molina, 8 Reina,11 Aquino, 9 De Nigris, 19 Jimenez, 20 Torres, 21 Mier, 9 De Nigris, 17 Zavala) All. De la Torre ARBITRO: Webb (Gb) RETI : 9' Neymar, 93' Jo ANGOLI: 7 a 5 per il Messico RECUPERO : 3' e 4' AMMONITI : Guardado, Thiago Silva e Dani Alves Argomenti confederations cup nazionale messico neymar brasile calcio Leggi i commenti I commenti dei lettori 
Il sogno tricolore dell'Acea Virtus Roma di basket si è infranto al palazzetto dello sport contro il Monte dei Paschi di Siena che ha vinto anche gara 5 della finale scudetto, 63 a 79. La squadra toscana ha vinto così il settimo titolo italiano consecutivo, l'ottavo dal 2004. Ha vinto perché in queste finali è stata un poco più forte dell'Acea e perché, come spesso capita ai più forti, ha goduto di una immunità da parte degli arbitri che però in queste finali ha raggiunto vette imbarazzanti. Troppi gli episodi da raccontare che rischiano di offuscare la straordinaria stagione della squadra romana che è partita quasi dal nulla ed è arrivata a pochissimo dal titolo. La partita, gara 5 non è stata proprio regolare perché sin da subito gli arbitri, i signori Cerebuch, Paternicò e Taurino, nell'ordine di impresentabilità in un campo di pallacanestro dove si gioca una partita di questo livello, hanno iniziato a fare i protagonisti al posto dei giocatori. Prima richiamando il pubblico di Roma, reo a loro dire di cori razzisti nei confronti di Benjamin Eze costretto in panchina dopo 3 falli. Ma come? Un pubblico che ha eletto a suoi beniamini Taylor, Goss, Jones, Lawal ed anche l'ultimo arrivato Bailey che sono neri proprio come il centro nigeriano della MontePaschi? Che ha sempre avuto ed amato i giocatori neri, quelli forti, ovviamente, senza mai neanche porsi il problema del colore della pelle? Impensabile, inaccettabile, sbagliato cercare di screditare in questo modo un pubblico ed una società in questo modo. Poi mentre la partita si attestava verso la solita parità di punteggio, acuita dalla stanchezza e dal caldo, ed evidenziata dai tanti errori, alla fine del primo quarto è arrivata l'espulsione del coach di Roma, Marco Calvani che ha protestato in modo plateale, sempre a giudizio degli arbitri, Ed allora il secondo quarto è cominciato a gioco fermo con quattro tiri liberi per Siena e la rimessa per la squadra ospite. Risultato: dal 13  -  15 dei primi dieci minuti al 13 a 19 dei primi 30 secondi del secondo. L'Acea ha accusato il colpo dell'espulsione del suo allenatore ed è sembrata crollare, uscire dalla partita. Ma mollare non è un concetto che appartiene a questo gruppo di ragazzi che dopo qualche minuto si è compattato ed ha ricominciato a giocare, appoggiandosi a Datome, a Lawal al solito grintoso Czyz ed a qualche non fischio di compensazione degli arbitri (che hanno così dimostrato ulteriormente la loro inadeguatezza) accettando la situazione nuova e risalendo la china con molta calma. Il due su due ai liberi di Gani Lawal a 53 secondi dall'intervallo lungo hanno fissato il punteggio sul 33 pari e certificato il ritorno nella sfida dell'Acea. Il terzo quarto che in genere è stato il marchio di fabbrica dell'Acea questa volta è stato quello in cui Siena ha piantato i chiodi sui quali ha costruito il suo successo: 27 a 14 il punteggio parziale, con una serie di triple, 5 su 7 tentativi, che hanno spezzato la resistenza di Roma e soprattutto prodotto quella forbice nel punteggio che l'Acea non ha più avuto la forza di risalire. Ed infine il quarto periodo è stato una specie di passerella per i campioni di Italia che hanno solo dovuto controllare il ritmo e gli sporadici tentativi di Roma di accorciare. E come sempre accade a Roma, i giocatori di Siena hanno potuto abbracciarsi in campo e festeggiare il loro scudetto senza che nessuno desse loro fastidio. In altri campi non succede, anzi si assiste alla fuga negli spogliatoi della squadra vincente per evitare lanci di oggetti pericolosi ed invasioni di scalmanati di turno. Il pubblico di Roma si è concentrato su un lunghissimo applauso alla propria squadra che ha giocato una pallacanestro fantastica dalla prima all'ultima partita. Argomenti basket finali scudetto acea roma montepaschi siena 
ROMA - Nella prima giornata del grand slam di beach volley a Roma la "spiaggia" del Foro Italico sorride alla coppia italiana maschile principale Nicolai-Lupo e lascia qualche perplessità nel tabellone femminile per Cicolari-Menegatti con un successo e un ko. Quindi primo turno in chiaro scuro per le favorite Cicolari-Menegatti: dominano contro le greche Arvaniti-Karagkouni, battute in due set 21-12 e 21-17 e crollano le tedesche Ludwig-Walkenhorst: "Siamo tornate a giocare assieme  -  spiega Marta Menegatti -  dopo un periodo in cui ho avuto un problema fisico, ma devo dire che abbiamo subito la nostra consueta armonia. Giochiamo liberamente, partita dopo partita e siamo molto cariche". Sempre in campo femminile la giornata della coppia Gioria-Giombini si chiude con una doppia sconfitta. Al mattino le azzurre vanno ko per 2-0 (21-19; 21-18) contro le tedesche Kholer-Schumacher e in serata perdono al tie break in circa quarantacinque minuti contro la americane Fopma-Sweat.  Anche Giada Benazzi e Viktoria Orsi finiscono ko contro una coppia tedesca: la testa di serie numero 2 Holtwick-Semmler. Le tedesche si sono imposte per 2-0 con parziali piuttosto netti, 21-15 e 21-11. La seconda giornata femminile prevede giovedì alle ore 10 Gioria-Giombini opposte alle brasiliane Maria Clara-Carol (una vittoria e una sconfitta nel carniere), alle 11 match decisivo per il cammino di Cicolari-Menegatti contro le tedesche Borge-Buthe (oggi una vittoria e una sconfitta) e alle 12 chiudono Benazzi-Orsi Toth che se la vedranno con le austriache Bawden-Clancy. Euforia per la coppia italiana maschile formata da Daniele Lupo e Paolo Nicolai che superano con un netto 2-0 (21-13 21-13) i cechi Kubala-Benes. Gli azzurri disputano una gara davvero convincente, gestendo il gioco dall'inizio alla fine senza mai particolari problemi. Daniele Lupo soddisfatto promette: "Sono contento di aver giocato così bene da subito. E' da circa un anno che penso alle partite disputate qui la scorsa stagione, alla vigilia delle Olimpiadi. Ci siamo ripromessi di fare del nostro meglio perché è arrivato il momento di centrare un risultato prestigioso, proprio qui nella mia città". Più tecnica l'analisi di Paolo Nicolai: "Noi abbiamo cercato di fare il nostro meglio, mentre loro hanno commesso qualche errore di troppo. Siamo stati bravi a gestire il vantaggio in entrambi i set e siamo rimasti concentrati. Per noi questi giorni sono importantissimi ed il torneo non si limita solo all'ora di partita in cui siamo in campo: è un insieme di tante cose come il riposo, l'alimentazione. Insomma, stiamo curando davvero tutto nei dettagli per fare bene". Difficile esordio per le altre due formazioni. Cecchini e Morichelli, alla prima esperienza al World tour, si arredono ai brasiliani Pedro-Bruno in due set con un secco 21-12, 21-15. In salita pure il cammino di Paolo Ingrosso e Andrea Tomatis, al posto dell'altro Ingrosso infortunato, al dito medio della mano destra, fermatio al tie break dai lituani Sorokins-Smedins. Per quanto riguarda i big del tabellone partono con il piede giusto le squadre statunitensi, rispettivamente teste di serie 3 e 4, Dalhausser-Rosenthal e Gibb-Patterson, entrambi opposti a formazioni spagnole. I primi battono Herrera-Gavira in due set, mentre Gibb-Patterson, sempre in due set, hanno la meglio su Marcos-Garcia. Buona la prima anche per i finalisti dello scorso anno, Alison-Emanuel, che in due set piegano i cechi, provenienti dalle qualificazioni, Kufa-Hadrava, con i parziali di 21-15 e 21-17. Gli uomini torneranno in campo giovedì. Tra gli azzurri il primo match sarà quello che vedrà impegnati Cecchini Morichelli contro i kazaki Sidorenko-Dyachenko (ore 16); a seguire (ore 17) sarà la volta di Paolo Ingrosso e Andrea Tomatis che affronteranno i russi Semenov-Koshkarev. Gli ultimi a scendere in campo saranno ancora Paolo Nicolai e Daniele Lupo (ore 18) contro gli olandesi Nummerdor-Schuil. Argomenti beach-volley menegatti-cicolari nicolai-lupo Leggi i commenti I commenti dei lettori 
FORTALEZA  - Non accennano ad attenuarsi le proteste in Brasile, coi cittadini esasperati dall'aumento dei prezzi dei trasporti, a causa delle ingenti spese sostenute dallo stato per la realizzazione delle opere per i Mondiali del 2014. Alcune migliaia di persone, per lo più studenti, hanno cercato di bloccare le vie di accesso allo stadio Castelao di Fortaleza, teatro del match di Confederations Cup tra la Seleçao e il Messico. La protesta ha scatenato diversi scontri coi reparti antisommossa della polizia militare, che sono intervenuti sparando pallottole di gomma e candelotti lacrimogeni. RIO E SAN PAOLO ANNULLANO AUMENTO PREZZO DEI TRASPORTI PUBBLICI- Non è intervenuta, invece, la Força Nacional de Segurança, la Guardia nazionale brasiliana, che dipende dal governo federale e interviene solo in caso di sommossa o di gravi tumulti, presente negli stadi della Confederations Cup per decisione del Ministero della Giustizia. Le proteste di Fortaleza seguono quelle della notte scorsa in diverse città (50mila solo a San Paolo). Da mercoledì mattina, movimenti organizzati di disoccupati stanno bloccando alcune vie di accesso alla metropoli di oltre 20 milioni di abitanti, compresa un'autostrada all'altezza di Sao Bernardo do Campo, nei pressi della residenza dell'ex presidente Lula. La presidente Dilma Rousseff, pur chiedendo "maggior rigore per evitare nuovi atti vandalici", ha anche invitato ad ''ascoltare le voci della protesta'', tanto che dodici città hanno già ridotto i prezzi dei biglietti dei trasporti pubblici. Importante soprattutto la decisione delle autorità di Rio de Janeiro e San Paolo, che hanno annullato l'aumento del prezzo dei biglietti dei trasporti pubblici. La decisione è stata annunciata in contemporanea dal sindaco di San Paolo Fernando Haddad e da quello di Rio Eduardo Paes. NEYMAR: "ISPIRATO DALLA PROTESTA POPOLARE" - Nella Seleçao, intanto, non mancano voci di sostegno nei confronti delle rivendicazioni della cittadinanza. L'asso Neymar è l'ultimo a unirsi al coro di solidarietà dopo Dani Alves, Hulk (''quando ho visto le immagini dei manifestanti in tv, mi èvenuta voglia di essere con loro'', aveva detto l'attaccante dello Zenit) e David Luiz. In un lungo testo che Neymar ha 'postatò su Instagram, accompagnato da un'immagine della bandiera del Brasile, il 21enne attaccante dice che entrerà in campo contro il Messico, ''ispirato dalla mobilitazione popolare". "VOGLIO UN BRASILE PIU' GIUSTO" - "È triste quello che sta succedendo - rileva il neo-attaccante del Barcellona - Ho sempre sperato che non fosse necessario arrivare al punto di scendere in strada per esigere migliori condizioni di trasporto, salute, educazione e sicurezza, perché sono cose che ogni governo dovrebbe assicurare. I miei genitori hanno lavorato molto per poter offrire a me e mia sorella un minimo di qualità di vita. Oggi, che ricevo salari importanti grazie al successo di cui voi mi onorate, la mia potrebbe sembrare demagogia, ma non lo è: e allora alziamo la bandiera a favore delle manifestazioni che si stanno svolgendo in tutto il Brasile. L'unica forma in cui posso rappresentare e difendere il Brasile è sul campo, giocando a calcio. Ma, a partire da questa partita, contro il Messico entrerò in campo ispirato da questa mobilitazione popolare. Anche io voglio un Brasile più giusto, sicuro, salubre e onesto". Argomenti confederations cup neymar brasile calcio Leggi i commenti I commenti dei lettori 
Cosa fare giovedì 20 INIZIATIVE Suq Nella piazza delle Feste del Porto Antico quindicesima edizione del Suq Festival delle Culture, dalle 16. Giornata mondiale del Rifugiato, incontri sul tema dalle 18. Alle 21, serata per Don Gallo: monologo "Lo strappo" e orchestra Furasté. Ingresso libero. Eutanasia Incontro con Mina Welby alla Biblioteca Berio di via del Seminario 16, ore 17. Ingresso libero. LIBRI Cristo non abita Alle 17.30 a Palazzo Ducale, Munizioniere, presentazione del libro "Cristo non abita più qui" di don Paolo Farinella. Ingresso libero. SUI PALCHI Musica da camera Alle 20.30 nella Chiesa di Santa Maria del Prato, piazza Leopardivia Parini, concerto dell'Orchestra Barocca del Collegium Pro Musica. Ingresso 10 euro. Noia Park Nel piazzale adiacente al Teatro dell'Ortica di via Allende, alle 21 i ragazzi del Laboratorio Urticante portano in scena "Noia Park". Regia di Giancarlo Mariottini. NOTE E SAPORI Aqa caffè Dalle ore 19 all'Aqa Caffè di Corso Italia 7 aperitivo e dj set a cura di dj Kamo. Ragtime Chicks Al Louisiana Jazz Club di Salita San Sebastiano, concerto dalle 21. Ingresso con tessera. Karaoke contest Ai 2 G di via Parodi 9, dalle 22 Karaoke contest con Gino Borrelli. Café del Mar In Corso Italia 11 r, dalle 19 apericena e musica con dj Rich. Sotto i tetti Nel locale di via Fillak 235 r, dalle 18 apericena a 6 euro e musica con Cinzia e Davide Arata. MOSTRE Il Teatro dei Cartelami Scenografie tra mistero e meraviglia, in mostra a Palazzo Ducale, appartamento del Doge: da martedì a domenica 10-19. Fino al 25 agosto. La montagna incantata Di Iris Hutegger, Galleria Martini & Ronchetti, via Roma 9. Martedì-sabato 16-19.30. Fino al 13 luglio. Carbone pulito? Mostra fotografica "Carbone pulito? Una sporca bugia", alla Biblioteca Berio di via del Seminario 16. Fino al 29 giugno, dalle 8.30 alle 19. Luce che rimane La Galleria degli Argenti a Villa del Principe (piazza del Principe 4) ospita la mostra di Carlo Firullo "Luce che Rimane". Fino al 5 luglio, orario 10-17. Grimmland "Sulle tracce di Hansel e Gretel", all'Accademia Ligustica di Belle Arti di Largo Pertini 4. Ore 14.30-18.30, da martedì a venerdì. Fino al 28 giugno. Guido Fiorato Alla Galleria Arte in Porto (Marina Genova Aeroporto, via Pionieri ed Aviatori d'Italia) mostra di Guido Fiorato "Ceramiche, teatrini, collage". Fino al 21 settembre, da martedì a sabato, dalle 10.30 alle 13 e dalle 14 alle 19. Nel mezzo del Novecento A Palazzo della Meridiana in Salita San Francesco 4, mostra "Nel mezzo del Novecento". Ore 11-19. Stanley Kubrick "Fotografo", a cura di Michel Draguet. Fino al 25 agosto nel Sottoporticato di Palazzo Ducale. Orario: martedì-domenica 10-19. Intero 10 euro, ridotto 8. Geishe e Samurai "Esotismo e fotografia nel Giappone dell'800" a cura di Francesco Paolo Campione. Fino al 25 agosto  Loggia degli Abati, Palazzo Ducale. Orario: martedìdomenica 10-19. Intero 10 euro, ridotto 8. Mare come metafora Al Galata Museo del Mare di Calata De Mari 1, personale di Francesca Galleri "Il mare come metafora". Ore 10-19. le Macchine di Leonardo "Le incredibili macchine di Leonardo", mostra delle macchine funzionanti tratte dai codici di Leonardo da Vinci. Museo e Chiesa di Sant'Agostino, fino al 30 giugno. Orario: martedì - venerdì 9-19, sabato e domenica 10-19, lunedì chiuso. Intero 7 euro, ridotto 6 euro. Brain A "WOW! Genova Science Center" al Porto Antico, mostra scientifico interattiva "Brain  -  Il mondo in testa", che accompagnerà i visitatori all'interno del cervello umano. Aperto martedìvenerdì 10-18, sabato e domenica 10-19. 
