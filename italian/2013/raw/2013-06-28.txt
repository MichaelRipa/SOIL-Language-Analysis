
MODENA - L'ex ct Velasco dà una lezione all'Italia e guida l'Iran, in oltre due ore di gioco, al primo successo pieno nella World league di pallavolo. A Modena gli azzurri cadono 1-3 (23-25, 22-25, 25-22, 30-32) e rimettono in discussione il primo posto nella pool. La rivincita si gioca domenica a Sassari alle ore 19. Feste nel gruppo iraniano, guidato dal tecnico di origine argentina, il sestetto regala ai suoi tanti sostenitori, presenti sugli spalti, un successo da tre punti storico, dopo la prima vittoria contro la Serbia ottenuta però al tie break. In due settimane tante soddisfazioni e diversi meriti di Velasco nella crescita di questo gruppo, che nel suo palmares annovera i campionati asiatici oltre alla prima qualificazione alla World League. Il tecnico ospite gioca al PalaPanini da quasi padrone di casa: nel curriculum personale troviamo dai quattro scudetti con la Panini Modena dal'86 al '89, ai Mondiali vinti con la cosiddetta Generazione dei Fenomeni dell'Italia del '90 e '94, all'Argento Olimpico ad Atlanta '96, alle World League e tutto il resto. I nove ace a due per gli ospiti raccontano delle difficoltà italiane dalla linea dei nove metri e della buona ricezione dell'Iran. L'Italia si sveglia tardi e paga due set lasciati in mano all'entusiasmo iraniano. In campo si vedono due squadre azzurre. La prima senza Zaytsev, a riposo precauzionale per l'infortunio subito una settimana fa, e l'altra con lo zar sotto rete a fare da padrone assoluto. Però non basta per completare la rimonta cominciata nel terzo set con il suo ingresso in campo e sfiorata nel quarto. Ora il cammino nel girone si complica e servono solo successi pieni. Nonostante due set e poco più giocati lo schiacciatore trasformato in opposto è il top scorer con 19 punti. Anche l'apporto di Savani con 15 punti è importante, mentre Vettori rimane in campo due set e confeziona 13 punti con tre muri. Sono tre i block vincenti pure per Simone Parodi (11 punti). L'Iran si coccola i suoi gioielli con Mousavi autore di 17 punti e Mobasheri 14 punti. Il merito del successo, però, è dell'organizzazione di tutto il collettivo che a turno trova sempre la soluzione tattica giusta. L'avvio è tutto di marca Iran. La squadra allenata da Julio Velasco conquista meritatamente i primi due set e manda in confusone l'Italia. In pratica si tratta di due parziali fotocopia condotti dalla formazione ospite con grinta e determinazione. Alla nazionale italiana manca soprattutto il gioco visto in Russia e un servizio convincente. La ricezione azzurra fatica proprio sulla pressione messa dagli avversari in battuta. Il muro non è il solito fondamentale e Beretta viene sostituito dal compagno di ruolo Piano. L'Iran mantiene sempre un break di vantaggio e si porta avanti due a zero. Cambia la musica nel terzo parziale, quando i ragazzi allenati da Berruto rientrano nel match grazie al prepotente ritorno in campo di Ivan Zaytsev tenuto a riposo dopo l'infortunio alla caviglia. Il giocatore di Macerata trascina i compagni e la squadra cambia marcia dominando la frazione e concedendosi solo qualche distrazione nel finale. Per l'occasione Kovar fa il suo esordi stagionale e si vede al posto di Parodi. Il quarto set è il più bello della sfida. Parte bene l'Iran, cresce l'Italia e sembra un parziale chiuso a favore degli azzurri. La scarsa continuità di capitan Savani e soci favorisce il momento di gloria iraniano. Al termine di un'interminabile parziale e al sesto match point l'Iran ottiene il primo successo pieno in World league. Coach Berruto fa i complimenti agli avversari: "Loro hanno meritato la vittoria, perché ci hanno messo maggiore determinazione rispetto a noi. Sapevamo che la gara con l'Iran sarebbe stata dura. Questo ko complica il nostro cammino, però sono lezioni dalle quali dobbiamo imparare e crescere". Risultati Italia-Iran 1-3, Cuba-Russia. Sabato. Serbia-Germania, Cuba-Russia. Domenica. Italia-Iran (Sassari. Pala Serradimigni) ore 19, Serbia-Germania. Classifica . Italia 15 punti, Russia 13, Serbia 10, Germania 7, Iran 6, Cuba 0. Argomenti volley world league 2013 italvolley Leggi i commenti I commenti dei lettori 
NAPOLI - Agguato alla periferia di Napoli. I killer hanno ucciso in strada un pregiudicato di 47 anni, Fosco Di Fusco, con precedenti per droga. L'omicidio è avvenuto in via Cannavino, nella zona di Pianura, nelle vicinanze dell'abitazione della vittima. Secondo una prima ricostruzione fatta dalla polizia, Di Fusco - ritenuto vicino al clan Lago, arrestato l'ultima volta nel 2012 per evasione dagli arresti domiciliari - è stato chiamato al citofono dai due sicari. Questo particolare fa ritenere agli investigatori che il delitto sia stato compiuto da persone che la vittima conosceva. L'uomo è sceso in strada ed è stato freddato con diversi colpi. Per lui non c'è stato neppure il tempo di provare a fuggire. I killer sono fuggiti a bordo di uno scooter. Argomenti camorra ssc napoli 
Tra via Boscariello e Virginia boulevard c'è la distanza di un passaggio a livello. Un vero e proprio check point con recinti di ferro, sorvegliato da guardie armate. LA FOTOGALLERY/Humour e patriottismo a stelle e strisce Al di qua delle barriere c'è Gricignano d'Aversa. Dall'altro lato si apre un pezzetto di Stati Uniti nella provincia di Caserta, nei lotti Mirabella, che da circa vent'anni ospitano quattromila soldati della Marina americana di stanza con le proprie famiglie in Campania. Venerdì è un giorno atteso da tutti i bambini della cittadella militare, un vero e proprio parco residenziale a stelle e strisce, con palazzi, scuole, ristoranti, negozi. Alle 17, la palestra dei "Naples Wildcats" ospita uno spettacolo esclusivo di "Sesame street", la celebre e pluripremiata trasmissione per ragazzi creata dallo stesso inventore dei "Muppets", Jim Henson, a fine anni Sessanta. Sul palco si susseguono i numeri di Elmo e Cookie Monster, i simpatici pupazzi pelosi animati, amati da milioni di bambini statunitensi e non solo. Ai personaggi canonici si aggiunge quello di Katie, una ragazzina proveniente da una famiglia militare, costretta a lasciare la propria casa e amici per seguire i genitori in una base oltreoceano. "Sesame steet ha un valore educativo  - piega Nicole, organizzatrice dell'evento - i bambini si divertono, imparano lezioni di vita quotidiana e, talvolta, si identificano con il pupazzo di Katie, appositamente creato per questo tipo di esibizione". Lo spettacolo è infatti sponsorizzato dall'Uso (acronimo per United Service Organization), organizzazione no profit che fin dal 1941si occupa del morale delle truppe, curando spettacoli a loro dedicati. I bambini, quasi tutti tra i quattro e dieci anni, sono accompagnati soprattutto dalle loro mamme (qualcuna arriva anche in uniforme) ma non mancano i papà in mimetica: sciamano al centro e sugli spalti della palestra, in attesa dei loro eroi Muppets. Come Shirley, 6 anni, proveniente da una piccola città dell'Iowa: "A casa ho tutti i giocattoli di Sesame street  - dice  -  ma è la prima volta che li guardo dal vivo, non vedo l'ora". Un videomessaggio della First lady Michelle Obama saluta la giovane platea, definendo come "our heroes", i "nostri eroi", le famiglie militari all'estero. Poi parte lo spettacolo: mezz'ora di canti, balli e coreografie tra pubblico e attori mascherati. "We're here for you", "Siamo qui per voi", cantano intonano dal palco. Gricignano è soltanto una delle oltre cento tappe toccate negli ultimi cinque anni. Sesame street è infatti in tournee dal 2008. Dopo le basi americane in Italia, toccherà a quelle in Germania, Spagna, Inghilterra, Corea e Giappone. Argomenti sesame street us navy muppets barack obama 
"La consuetudine di Silvio Berlusconi di manipolare la verità va di pari passo con la sua spudoratezza. Intervistato dal TG1 , riferendosi alla vicenda Mondadori, l'ex presidente del Consiglio ha un'altra volta semplicemente omesso di dire la verità fondamentale e cioè che il controllo del gruppo Mondadori-Espresso fu sottratto alla Cir attraverso la corruzione di un giudice. Una sentenza passata in giudicato ha stabilito categoricamente che la corruzione è stata effettuata da Cesare Previti per conto e nell'interesse della Fininvest di Berlusconi. Previti e Metta, il giudice corrotto allo scopo, sono stati per questo reato condannati". Leggi i commenti I commenti dei lettori 

