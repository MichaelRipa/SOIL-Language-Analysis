Emergenza blatte, il Comune fa ripartire gli interventi. Il servizio di deblattizzazione è andato in tilt dal 2 al 6 agosto per la mancata revisione degli autocarri usati dai fognatori per assistere l'Asl. A bloccare i collaudi è stata la società che si occupa della manutenzione dei mezzi comunali, per un debito di oltre 50 mila euro accumulato dall'amministrazione. Dopo la denuncia di Repubblica, Palazzo San Giacomo ha fatto collaudare dalle officine dell'Anm alcuni mezzi delle municipalità. Nella serata di ieri è ripartita quindi la deblattizzazione. "Il programma degli interventi avviato a marzo  -  spiega l'amministrazione  -  si sta svolgendo regolarmente in sinergia tra Asl e servizi fognari, coordinati dal servizio ciclo integrato delle acque della direzione Ambiente del Comune. C'è stata una disfunzione causata dal mancato collaudo dei mezzi di trasporto assegnati al personale del servizio fognature delle municipalità 1 e 2 (quartieri Avvocata, Montecalvario, Chiaia e Posillipo). La Asl, comunque, ha comunicato che gli interventi di disinfestazione sono avvenuti regolarmente tranne che per il distretto 24 e 31 (quartieri Avvocata, Montecalvario, Chiaia e Posillipo) dove è avvenuta solo l'irrorazione del prodotto antiblatte senza l'ausilio del servizio fognature. In ogni caso nella municipalità 1 e nelle zone con presenza di ristoranti all'aperto è stata già potenziata l'attività anti-blatte". Stando al vicesindaco Tommaso Sodano, la ditta di manutenzione che ha fermato i collaudi non riceverà i 50 mila euro perché non in regola con il Documento unico di regolarità contributiva. 
Un difensore e un attaccante, Rafa Benitez si aspetta l'ultimo sforzo  da parte della società per completare l'organico in vista del debutto  del suo Napoli in campionato contro il Bologna. La priorità è diventata  il reparto arretrato dopo i sei gol subiti nelle ultime tre amichevoli.  Martin Skrtel resta sempre sullo sfondo: lo slovacco è un fedelissimo di  Rafa Benitez, ma Nicolas Otamendi è un'idea intrigante, nata a Londra  durante la sfida con il Porto, valida per l'Emirates Cup. In questo  caso, il club lusitano è pronto a fare un forte sconto sulla clausola  rescissoria di 30 milioni di euro. Il contratto dell'argentino,  del resto, scade nel 2015 e il Napoli sta seguendo la vicenda con  attenzione. Otamendi è più facile da acquistare rispetto a Jackson  Martinez che sarebbe finito nel mirino del Manchester United, qualora il  Chelsea riuscisse ad acquistare Rooney. Gli azzurri, però, non mollano  ancora la presa. I prossimi  giorni saranno decisivi per regalare a  Benitez l'alternativa a Gonzalo Higuain. Le piste italiane sono tornate a  fare capolino: Osvaldo piace molto al diesse Bigon anche se la Roma  preferisce cederlo all'estero, resta in piedi l'ipotesi Matri  considerando che la Juve non ha ancora mollato la presa su Zuniga. Nella  lista c'è pure Alberto Gilardino. LE CESSIONI - Federico  Fernandez ha estimatori in Italia: piace a Catania, Bologna e Genoa.  L'argentino, dunque, potrebbe restare in serie A, scenario difficile per  Bruno Uvini che ha una richiesta dalla Dinamo Zagabria. Novità anche  per quanto riguarda Walter Gargano, il cui destino è ancora in bilico.  Benitez vorrebbe dargli una chance, ma nel frattempo il Sunderland è  pronto a presentare un'offerta ufficiale. VERSO IL BENFICA - La  squadra si ritroverà domani nel tardo pomeriggio a Castel Volturno. Rafa  Benitez comincerà a preparare la sfida di venerdì contro il Benfica, la  terzultima partita prima del debutto in campionato. Il Cesena, intanto,  ha ufficializzato la sfida del 14 agosto al  Dino Manuzzi, valida per  il memorial Lugaresi: "Ringraziamo il presidente De Laurentiis - ha  spiegato Rino Foschi, direttore dell'area tecnica dei romagnoli a radio  Goal - per la disponibilità. Al Napoli mancheranno diversi nazionali, ma  sarà comunque una grande serata". L'ultimo test è previsto il 18  agosto: il club azzurro sta ancora definendo l'avversario. 
Quest'estate, a Torino, basta un biglietto del pullman per assaporare l'ebbrezza dello sci nautico. Direzione via Paganini, Barriera di Milano, a un tiro di schioppo dal centro cittadino. L'iniziativa è dei ragazzi del Bunker, il centro nato dalle ceneri degli ex capannoni Sicma della Quittengo Srl, che da pochi giorni hanno inaugurato ufficialmente la loro piscina. A pochi passi dallo Scalo Vanchiglia, nel segno della rigenerazione urbana, la stessa sigla che accompagna l'associazione Urbe, responsabile dello stabile. "Volevamo trovare un progetto interessante per la sessione estiva  -  dice Eugenio Dragoni, uno dei ragazzi che lavorano al Bunker  -  Finita la stagione dei concerti e degli eventi al coperto, abbiamo contattato l'associazione sportiva Charlie System Park e abbiamo deciso di portare un'attività tipicamente lontana dal contesto metropolitano nel nostro quartiere". VIDEO La acrobazie con la tavola sull'acqua Il quadro è quasi surreale, inedito per lo scenario torinese. In lontananza, immersi tra container e capannoni industriali, fabbri, falegnami ed operai lavorano come in una normalissima ditta. A qualche metro di distanza, tra un vecchio scuolabus giallo canarino e qualche murale, un ragazzo è occupato a saldare pezzi di lamiera sopra un tavolaccio da lavoro. È un artista e la sua installazione è ancora in fase di costruzione. Poco più avanti ecco i ragazzi del wakeboard, la variante dello sci nautico con la tavola, intenti a compiere alcune acrobazie spettacolari, tra una boa e l'altra. L'acqua che riempie il bacino è un po' sporca di terra, ma in tempi di caldo estremo va bene qualsiasi cosa. Una volta immersi, ci si mette pochi secondi a volare: il bilancino a cui si è aggrappati si muove avanti e indietro lungo i cavi che collegano le due torrette poste alle estremità della piscina. Funziona come una sorta di carrucola, alimentata da un motore elettrico. Finché magari non si perde l'equilibrio e si finisce a mollo per un bagno rinfrescante. Non c'è il rumore tipico del motoscafo, solo un flebile ronzio che permette agli istruttori di guidare i propri allievi, ovviamente solo quando si spegne la musica hip-hop proveniente dallo spogliatoio. Il tutto nel giro di dieci minuti, il tempo di un "run", una corsa sulla tavola, per i meno allenati. FOTO Lo sci nautico in Barriera di Milano A costruire l'impianto hanno contribuito le due associazioni assieme alla Quittengo, proprietaria dei terreni, che ha sempre favorito lo sviluppo e la nascita di attività diverse da quelle prettamente commerciali. Si può andare a sciare tutti i giorni, dal pomeriggio fino alla sera, seguiti e istruiti dai maestri, in una piscina di 110 metri per 30. Fino ad ottobre, tempo permettendo. Per farlo occorre la tessera dell'associazione, come spiega il presidente Fabrizio Cicerale: "Volevamo rendere più economico uno sport di per sé abbastanza costoso e portarlo più vicino alle persone che rimangono in città. Si spendono venti euro per ottenere la tessera annuale e dieci ogni volta che si decide di lanciarsi in acqua. E chi vuole può affittare da noi l'attrezzatura". Informazioni all'e-mail info@variantebunker. com o sulle pagine facebook www.facebook.com/bunkertorino o www.facebook.com/charlie. park.37201?fref=ts Argomenti barriera di milano sci nautico wakeboard scalo vanchiglia 
Sotto gli alberi, nel parcheggio, tirano fuori dal bagagliaio i rulli e via a pedalare. I muscoli hanno bisogno di essere scaldati nonostante la temperatura e i cronomen con i capelli grigi lo fanno con la stessa meticolosità di un professionista. Ma meno pubblico. Giornata di grande ciclismo al parco del Valentino per i World Masters Games. In programma c'è la cronometro, la gara forse più ostica per un cicloamatore com'è la maggior parte dei concorrenti pronti a partire. Enzo Ghigo è uno di loro, la passione dell'ex presidente regionale per la bicicletta non è di oggi e a questi giochi ha partecipato già al criterium di domenica, mentre oggi, se i muscoli avranno smaltito l'acido lattico, lo attende la competizione su strada. Intanto si è preparato per la gara contro il tempo che si dipana attorno al parco lungo il fiume, due giri per quasi dieci chilometri dal ponte Umberto I al ponte Isabella, in ognuno una salitella non lunga ma che taglia le gambe. A fare il tifo per l'ex presidente è venuta la famiglia e un drappello di politici: Cota, Porchietto, Coppola. "Non sono preparato per questa gara  -  si giustifica prima di partire  -  a me piacciono le granfondo, le gare in cui conta soprattutto arrivare. Però mi sono preparato: quest'anno ho fatto 6mila chilometri". Ghigo indossa i pantaloncini della Regione Piemonte e monta una bicicletta Capella, azienda artigianale di Collegno che ha compiuto ottant'anni, con la scritta Enzo sul telaio: "E mi hanno anche montato la ruota lenticolare dietro". Tra i suoi avversari ci sono ciclisti della domenica ma anche pedalatori dal fisico impressionante. Due austriaci tutti vestiti di nero corrono su mezzi da record dell'ora. Un esile giapponese si fa fotografare dalla moglie mentre stira gli arti nello stretching, cerotti e bende a riparare recenti infortuni. Ghigo saluta parenti e amici e si presenta alla partenza. L'inizio è convincente, si allontana di forza tra gli alberi. Al traguardo, meno di venti minuti più tardi, sorride: "Sono soddisfatto, il tempo che mi hanno gridato è buono e avessi osato di più sulla prima salita sarebbe stato meglio. Ma mi avevano detto di non esagerare. Però è stato bello. Meglio della politica? E me lo chiede anche?". Alla fine l'ex presidente finirà ventiduesimo in 19'20", che significa pedalare sul filo dei 30 chilometri l'ora. In un campionato mondiale, ancorché di "over...", è comunque un buon risultato. Il primo, l'austriaco Alfred Lechnibz, si è bevuto il percorso in 15'30". Argomenti world master games comunali roma 2013 cronometro enzo ghigo 
INCONTRI & EVENTI TUTTO A PRALIBRO Alle 16.30 al Teatro Valdese di Prali, a “Pralibro 2013” si presenta il libro “Dammi una mano” di Teresa Porcella (Fogola Junior) per bambini dai 3 anni; alle 18 “Un ragazzo valdese” di Piera Egidi Bouchard e Giorgio Bouchard (Claudiana) con gli autori e Giorgio Gardiol e Claudio Tron; alle 21 “Il funerale di Neruda” di Renzo Sicco e Louis Sepulveda (Claudiana) con Renzo Sicco e Annapaola Bardeleon. Durante tutto il periodo della manifestazione la sala valdese si trasformerà a cura delle librerie Claudiana Il Ponte sulla Dora. Info 011/6692458 e 011/19923177. COSA ACCADE IN BARRIERA Per la rassegna “Arcipelago”, alle 19 sotto il porticato del Museo Diffuso della Resistenza in corso Valdocco 47/a si inaugura la mostra risultato del progetto “Cosa succede a barriera”. Info www.arcitorino.it MUSICA ARMONIE A SAUZE Evento musicale a Sauze d’Oulx con il coro della Valle di Susa Ensemble d’Harmonies: alle 21 al Teatro d’Ou, diretto da Nives Michetti, proporrà uno spettacolo con musiche di Lehar Offenbach, Puccini, Mascagni, Sciezynski, Ranzato e Benatzky. Ingresso libero. CLASSICA A BARDONECCHIA Alle 16 a Bardonecchia, nella Chiesa di Sant’Ippolito va in scena il concerto del pianista Giovanni Doria Miglietta; alle 17.30 al parco La Trouvaille è in programma l’esibizione degli allievi dei corsi liberi di Musica d’Estate. Info www.bardonecchia.it ARTEFOLK IN CASCINA A Cascina Giajone in via Guido Reni 102, per il “Giajone Folk fest”, alle 21 bal folk con animazione e ottima musica selezionata dai repertori dei migliori gruppi sulla scena. Info www.artefolk.it CINEMA SESTRIERE FILM FESTIVAL In occasione del “Sestriere Film festival”, sul colle, per il 150° anniversario del Club Alpino Italiano è in programma la presentazione e proiezione del film “G-IV montagna di luce” di Renato Gepparo del 1961; “Next stop: Greenland” di Lara Izagirre; “Balance” di Mark Ram; “Il dritto e il rovescio” di Alberto Sciamplicotti. Info www.montagnaitalia.com AIACE SUMMER Prosegue al cinema Centrale in via Carlo Alberto 27, la rassegna cinematografica estiva “Aiace Summer Edition” con la proiezione delle pellicole “Treno di notte per Lisbona” di Bille August alle 16 e 20.15 e “Anna Karenina” di Joe Wright alle 18 e 22.15. Biglietto 5.50/4 euro; info 011/540110. A PALAZZO REALE Alle 22 nel cortile di Palazzo Reale è in programma la visione della pellicola “Strade perdute” di David Lynch. Ingresso 5 euro; info www.distrettocinema.com RIVOLI DI SERA Nel parco Salvemini di Rivoli, per la rassegna di cinema all'aperto “Rivoli di Sera 2013” alle 21.30 è in programma la proiezione del film “Zero Dark Thirty” di Kathryn Bigelow, con Jessica Chastain. Ingresso 4/3 euro; info 011/9358299. STELLE AL RIGNON Per la rassegna di cinema all’aperto “Notti di stelle al Rignon” a cura dell’Associazione 35m, alle 21.30 in corso Orbassano 200 si proietta il film “Il matrimonio che vorrei” per la regia di Frankel con Meryl Streep e Tommy Lee Jones. Info 011/4435250 e 348/2662696. AL CINEMA IN PIAZZA All’Istituto Corelli di via Dante Alighieri 9 a Pinerolo, alle 21.30 per la rassegna “Cinema in Piazza” si proietta la pellicola “La Città Ideale”; film drammatico del 2013 con la regia di Luigi Lo Cascio. L’ingresso è libero. Info solariacoop@libero.it 

MILANO - Non c'è pace per il bilancio di Saipem. La doppia svalutazione, che nel giro di otto mesi ha fatto crollare il titolo in Borsa da 40 a 16 euro, potrebbe non essere sufficiente. Dopo l'allarme utili deciso dal nuovo amministratore delegato Umberto Vergine subentrato alla fine del 2012 a Pietro Tali (di fatto dimissionato) ora è la Consob a mettere in dubbio la bontà dei numeri comunicati al mercato. L'autorità di controllo - si scopre dalla lettura della semestrale di Saipem appena pubblicata sul sito della società - ha mosso una serie di rilievi molto pesanti alla controllata di Eni. Il primo: non aver contabilizzato già nel bilancio del 2012 perdite per 630 milioni sull'utile operativo, relativamente a otto commesse il cui importo è risultato inferiore di quanto dichiarato in in un primo tempo. Per cinque di queste scommesse c'è stata una svalutazione, ma soltanto nel giugno scorso. In ritardo, secondo Consob, quando c'erano tutti gli elemti per farlo prima. Per altre tre commesse, sempre secondo l'Autorithy, Saipem dovrebbe procedere a un taglio per altri 130 milioni. Saipem ora ha tempo per contestare le osservazioni, prima che Consob prenda la decisione finale. Lo stesso avverrà sulla seconda contestazione mossa alla società di ingegneria: secondo Consob "il profit warning del 29 gennaio 2013 sarebbe stato reso noto al mercato con ritardo". In sostanza, sarebbe passato troppo tempo dal cambio al vertice di Saipem, in seguito al coinvolgimento degli ex vertici nello scandalo delle presunte tangenti pagate per appalti in Algeria, e la puilizia di bilancio annunciata da Vergine. C'è un altro aspetto da tenere in considerazione. La Consob ha anche indagato se ci siano state falle per capire se e come la notizia del profit warnig del 24 gennaio scorso fosse in qualche modo arrivata al fondo Blackrock, indiziato di aver venduto il 2,3 per cento del capitale alla vigilia della diffusione del comunicato al mercato. Potrebbe essere legato a questo avvenimento, la contestazione mossa da Consob a Saipem sulle modalità di tenuta del registro delle persone che hanno accesso alle informazioni price sensitive e "l'omissione o tardività o incompletezza di alcune iscrizioni da parte della società". Ma non è finita qui. Consob contesta anche l'operato del collegio sindacale: "avrebbe dovuto denunciare" nel periodo giugno 2011-settembre 2012 "le irregolarità rilevate" relative a questioni che avevano portato a interventi di verifica da parte dell'internal audit e di consulenti esterni. Le situazioni riguardano rapporti contrattuali con un fornitore in Kuwait, irregolarità concernenti alcune commesse in Iraq per mancato rispetto di procedure aziendali e a una frode perpetrata fino al 2011 da un dipendente della filiale indiana di saipem (ora non più alle dipendenze della società). Il collegio sindacale in risposta a una richiesta di Consob aveva ritenuto le criticità e le irregolarità riscontrate "non meritevoli di segnalazione". Argomenti saipem consob eni 
NEW YORK - Il governo americano e la Sec (Securities and Exchange Commission), l'organismo di controllo sulla Borsa Usa, hanno annunciato di aver avviato formalmente la causa legale per forde finanziaria contro Bank of America per la vicenda dei mutui subprime che diede origine alla crisi finanziaria del 2008. L'accusa all'istituto di Charlotte (North Carolina), la seconda più grande banca degli Stati Uniti, è di aver truffato gli investitori, ai quali furono venduti 850 milioni di titoli, nascondendo loro l'altissimo rischio che si celava dietro quei derivati da crediti ipotecari. A Bofa è inoltre contestato il fatto di aver omesso di comunicare alla clientela che gran parte di quei prodotti, oltre il 70%, provenivano da intermediari esterni al gruppo bancario e dunque erano molto più esposti ai rischi di default. Secondo il Dipartimeno della Giustizia e la Sec, Bank of America non ha rivelato i rischi collegati a quel tipo di prodotti ed ha "mal rappresentato" il meccanismo e gli effetti dei prestiti ipotecari sui quali quei prodotti erano strutturati. In una dichiarazione, il procuratore per il Westerne District del North carolina, Anne Tompkins, ha affermato che ora "Bank of America dovrà affrontare le conseguenze delle proprie azioni". L'azione legale è stata presentata contro la banca e due sue affiliate. Bank of America contesta le accuse e annuncia che si difenderà in giudizio. Argomenti derivati mutui subprime crisi finanziaria 2008 sec bank of america 
Dichiarazione di Alma Shalabayeva, in esclusiva per La Repubblica (testo originale in russo) "Cari amici, colleghi e sostenitori di mio marito Mukhtar Ablyazov Vi ringrazio molto per la vostra gentilezza e per il vostro sostegno in questo momento difficile per la nostra famiglia, dopo l'arresto di Mukhtar in Francia. E' stato arrestato su richiesta della BTA Bank che una volta era di proprietà di mio marito, fino a quando non è stata rilevata dal regime di Nazarbayev e trasformata in un'arma politica utilizzata contro di lui. E' stato arrestato perché l'Ucraina ha chiesto all'Interpol di arrestarlo per conto del Kazakhstan. Ora, poiché il Kazakhstan non ha un trattato di estradizione con la Francia, ha usato l'Ucraina  -  che invece ha firmato un trattato con la Francia  -  per consegnare mio marito nelle mani di Nazarbayev. Per distruggere il buon nome del mio Mukhtar il regime di Nazarbayev utilizza un'agenzia di comunicazione britannica, la quale ha numerosi legami con Tony Blair, il consigliere personale di Nazarbayev. Viene pagato dai contribuenti di questo paese per fare il lavoro sporco per la dittatura! Il sig. Blair sa come condurre le guerre! La mia famiglia è distrutta, i miei figli sono sparsi in diversi paesi, sono stata rapita dai nemici di mio marito, che hanno rapito anche mia figlia di sei anni, per tenerci in ostaggio in Kazakhstan. Scattano foto e girano video dei nostri figli, dei nostri familiari, dei nostri amici, colleghi, avvocati. Non vedo mio figlio di 12 anni da sei mesi perché con me non era al sicuro. Ci seguono ovunque e cercano di spaventarci tutti. Siamo in pericolo a causa dei contatti con Mukhtar. Qui sono impotente contro una enorme macchina che lavora contro la mia famiglia, ma non rinunceremo mai alla speranza che presto saremo tutti insieme! Sappiamo che un giorno la verità e la giustizia prevarranno!" Argomenti caso shalabayeva kazakistan gran bretagna italia francia alma shalabayeva 

