MADRID - "Peccato, sono deluso". E' un José Mourinho al passo d'addio quello che si presenta in sala stampa per commentare l'amara vittoria del Real sul Borussia Dortmund che non è bastata a conquistare la finale di Champions League: "Sono deluso perché potevamo segnare nei primi minuti e non siamo riusciti invece a dare un indirizzo diverso alla sfida. Peccato perché abbiamo anche giocato bene, secondo me meglio di loro. Si vede che doveva andare così, è la vita, non si può vincere sempre. Io ho vinto la Champions già due volte, mi sarebbe piaciuto vincere la terza qui, tanto più perché sarebbe stata la decima per il Real". DOVEVAMO GIOCARE COSI' ANCHE A DORTMUND - Mou rimpiange ancora di più il 4-1 incassato a Dortmund una settimana fa: "Con la mentalità di oggi non avremmo perso con un simile punteggio... Mi dispiace soprattutto per il pubblico del Bernabeu che è stato fantastico, ci ha creduto fino alla fine. Mi è dispiaciuto non regalargli una grande gioia". REAL, TIFERO' SEMPRE PER TE - Mourinho fa capire che non resterà a Madrid per cercare il nuovo assalto alla coppa: "Il mio futuro non vi deve interessare. Io non sono importante. Quel che conta è il Real. Dovrà comunque cercare di vincere questa competizione, anche senza di me. Sono contento che con me il club abbia recuperato credibilità giocando tre semifinali consecutive. Sono state tre stagioni fantastiche anche dal punto di vista degli incassi, di premi. Però non abbiamo vinto, dovranno provare a farlo in futuro. Se lo faranno con me bene, se lo faranno con un altro tecnico farò festa comunque. Quando vado in un club poi mi affeziono. Ora lasciatemi provare a vincere la Coppa del Re. Del mio contratto parlerò a fine stagione con il presidente cercando di capire ciò che è bene per la società e ciò che è bene per me...". ''IN INGHILTERRA MI AMANO, QUI NO'' - ''Non ho ancora preso nessuna decisione - ha spiegato ancora -. Ho un contratto e ho rispetto per il club e il suo presidente, ma i contratti si possono interrompere. Voglio giocare la finale di Coppa del Re e concludere al meglio il campionato. Alla fine della stagione, mi siederò con Florentino Perez, che è il presidente e un mio amico, e discuteremo". A meno di clamorosi colpi di scena, Mourinho tornerà a guidare il Chelsea. "So che in Inghilterra sono molto amato: dai tifosi, dai media, che mi trattano bene. Mi criticano e mi elogiano quando lo merito. So che da certi club sono amato, soprattutto uno. In Spagna la situazione è diversa, c'è gente che mi odia". Argomenti champions league real madrid josè mourinho Leggi i commenti I commenti dei lettori 

MADRID - La "remontada" non è riuscita. Il Real si ferma sul 2-0 contro il Borussia Dortmund e consente ai tedeschi di festeggiare il meritato ritorno in finale di Champions League dopo 16 anni. Appuntamento per il 25 maggio a Wembley contro la vincente di Barcellona-Bayern. Il risultato finale non deve trarre in inganno. La squadra di Klopp ha tenuto benissimo il campo per oltre un'ora e solo nel finale, dopo aver preso il gol da Benzema all'82' ha davvero tremato. RISULTATO SBLOCCATO TROPPO TARDI - Il Real torna a casa tra mille rimpianti ma il rammarico principale resta quello di non essere riuscito a sbloccare prima la partita. I blancos sono mancati soprattutto ad inizio ripresa quando c'era da spingere di nuovo sull'acceleratore dopo essere calati alla distanza nel finale di primo tempo. Non ci sono riusciti, invece, anche per i meriti dell'ottima organizzazione del Borussia, e hanno finito per dover provare a raddrizzare col cuore quello che sul campo, con la tecnica, non gli è riuscito per 80'. E, inevitabilmente, non è bastato. LA SORPRESA ESSIEN TERZINO DESTRO - Per tentare l'impresa, Mourinho ha deciso di rilanciare dal 1' Di Maria, l'uomo derby di sabato scorso contro l'Atletico, inserendo a destra Essien per garantirsi maggior spinta e in mezzo Modric, in grado di garantire più ordine ed equilibrio rispetto a Khedira. La squadra è partita a testa bassa e, in un quarto d'ora, si è procurata tre occasioni d'oro che Higuain, Ronaldo e Ozil non hanno saputo sfruttare. IL BORUSSIA VIENE FUORI ALLA DISTANZA - Il Borussia ha ringraziato e, prendendo fiducia, si è anche affacciato pericolosamente in un paio di circostanze dalle parti di Lopez, allertato dal sempre temibile Lewandowski. Col passare dei minuti la furia del Real si è affievolita e gli uomini di Klopp, sorretti dalle buone discese a destra di Piszczek e Schmelzer, sono riusciti a tener meglio il centrocampo, garantendosi la densità necessaria per soffrire meno. LEWANDOWSKI FA TREMARE LA TRAVERSA - Chi si aspettava un Real con gli occhi spiritati dopo l'intervallo è rimasto deluso. In campo si è visto soprattutto il Borussia che, sfruttando di rimessa le belle giocate di Reus, è andato vicinissimo in almeno due occasioni al vantaggio con Lewandowski, che ha fatto tremare la traversa con un destro ravvicinato, e poi con Gundogan che, col portiere a terra, non è riuscito a fare di meglio che calciare da pochi passi addosso a Lopez. BENZEMA RIACCENDE LA SPERANZA - Tenuto in vita dagli errori dei gialloneri, Mourinho ha tentato il tutto per tutto lanciando nella mischia Benzema e Kakà e restando con la difesa a tre. Il Real ha attaccato senza costrutto ma col cuore e, dopo un paio di buone occasioni fallite da Ronaldo è Kakà, è riuscito comunque a sbloccare il risultato all'83' proprio grazie all'iniziativa dei due nuovi entrati: Kakà ha smarcato a destra Ozil che ha rimesso dentro per Benzema che da due passi ha infilato il pallone sotto la traversa. RAMOS ILLUDE IL BERNABEU - Il Borussia, a malgrado mancassero appena 7' al termine, si è spaventato e, alla mischia successiva, all'88', ha incassato il 2-0, opera di Sergio Ramos bravo a  scaraventare di nuovo sotto la traversa stavolta un assist di Benzema dalla sinistra. Il Bernabeu è diventato una bolgia ma l'unica vera occasione che si è saputo costruire il Real nei successivi 7', recupero incluso, è stato un colpo di testa a lato di due metri di Ramos su un angolo di Ozil. La "remontada", dunque, è fallita. Giusto così. In finale va chi, nei 180', ha meritato di più. REAL MADRID-BORUSSIA DORTMUND 2-0 Real Madrid (4-2-3-1): Diego Lopez 7; Essien 6.5, Varane 6, Sergio Ramos 7, Coentrao 6 (12' st Kakà 6.5); Modric 6, Xabi Alonso 5.5 (21' st Khedira 6); Di Maria 5.5, Ozil 6.5, Cristiano Ronaldo 6; Higuain 5 (12' st Benzema 7). In panchina: Casillas, Pepe, Albiol, Morata. All. Mourinho. Borussia Dortmund (4-2-3-1) Weidenfeller 7; Piszczek 7.5, Subotic 6.5, Hummels 7, Schmelzer 6.5; Bender 6.5, Gundogan 6.5; Blaszczykowski 6.5 (45' st Santana sv), Gotze sv (16' Grosskreutz 6), Reus 7; Lewandowski 6.5 (41' st Kehl sv). In panchina: Langerak, Leitner, Sahin, Schieber. All. Klopp. Arbitro : Howard Webb (Ing) 7 Reti : 37' st Benzema, 43' st Ramos. Note : serata mite, campo in perfette condizioni. Ammoniti : Coentrao, Gundogan, Higuain, Bender, Ramos, Khedira, Weidenfeller. Angoli 10-3 per il Real. Recupero 2' pt; 5' st Argomenti champions league real madrid borussia dortmund Leggi i commenti I commenti dei lettori 
MADRID - "E' una qualificazione meritata". Jurgen Klopp tiene a precisare che il suo Borussia Dortmund non ha rubato nulla, malgrado abbia perso per 2-0, rischiando in pieno recupero anche una clamorosa eliminazione "E' stata una partita pazza, il Real ce l'ha messa tutta fino in fondo. Siamo stati bravi a restare freddi fino in fondo. Certo alla fine abbiamo avuto un po' di paura ma credo che la qualificazione sia stata meritata. Abbiamo giocato anche stasera un buon calcio e sullo 0-0 avevamo avuto grandi occasioni per passare in vantaggio. Sono orgoglio dei miei ragazzi. E' il giusto premio a una grande stagione". HUMMELS: BRAVI A TENERE MENTALMENTE - Hummels è al settimo cielo: "Siamo tutti contentissimi, credo che anche a Dortmund lo siano. Abbiamo sofferto nella parte finale, hanno avuto la palla del 3-0 con Sergio Ramos di testa, ma noi siamo stati bravi a tenere a livello mentale, a quel punto la pressione era altissima. In avvio Higuain ha avuto una grande occasione, ma il nostro portiere è stato molto bravo". Anche Subotic vive con esaltazione la serata madrilena. "Il Real Madrid ha messo molta pressione su di noi - afferma il difensore - loro hanno giocato meglio, ci hanno messo in difficolta'. Noi abbiamo sbagliato almeno un paio di occasioni. Siamo molto contenti di aver raggiunto questo obiettivo". Chiusura con Kevin Grosskreutz, chiamato in corsa a non far rimpiangere l'infortunato Gotze: "Abbiamo dimostrato di essere una grande squadra e che meritiamo di esserci qualificati. Non riesco a pensare a Wembley, mi sento male: ma da domani dobbiamo pensare solo alla finale''. Argomenti champions league borussia dortmund juergen klopp Leggi i commenti I commenti dei lettori 

MILANO - Nonostante le voci che si susseguono sul futuro della panchina rossonera, i giocatori del Milan sono con Massimiliano Allegri. Lo ribadisce una volta di più Stephan El Shaarawy, che in serata ha ricevuto il premio "Milannews awards 2012" in un noto ristorante milanese, molto frequentato da calciatori, dirigenti e addetti ai lavori. A EL SHAARAWY PREMIO 'MILANNEWSAWARDS 2012' - "E' una gran bella soddisfazione ricevere questo premio ed essere sopra a un campione come Ibrahimovic - ha dichiarato l'attaccante rossonero secondo quanto riportato dal sito milannews -. Sono molto contento e spero di prendermi altre soddisfazioni. L'anno scorso è stata veramente una bellissima esperienza, ho fatto 28 presenze e sono maturato molto, quest'anno ho fatto ancora meglio, sono riuscito a fare molti più gol e molte più partite, sono contento del percorso che sto facendo e spero di continuare così". "SIAMO SEMPRE STATI CON ALLEGRI, SPERO RESTI" - E se El Shaarawy è cresciuto in fretta guadagnandosi un posto fisso in rossonero e anche in Nazionale, gran parte del merito è di Massimiliano Allegri, il cui futuro al Milan sembra essere in dubbio. "Il mister ha dato tantissimo sia a me che al Milan, ha fatto tre stagioni straordinarie. Noi siamo sempre stati con lui, anche quando lo hanno messo in discussione - assicura il giovane attaccante -. Lui non ha ascoltato le critiche, ha continuato sulla sua strada e noi gli siamo stati vicini. Adesso abbiamo fatto una grande rimonta quest'anno e dobbiamo essere veramente grati a lui perché ha fatto un grandissimo lavoro. Spero che rimanga con noi ancora per tanto. E' un grande allenatore e ci troviamo molto bene con lui. Ci sono tante voci che girano su di lui, viene messo in discussione, ma spero e credo che rimarrà con noi". Per il 'Faraonè le indiscrezioni sul futuro del tecnico "non hanno destabilizzato l'ambiente ma è chiaro che quando girano queste voci magari non si lavora con la massima attenzione. Alla fine noi siamo sempre stati vicini a lui e lui è sempre stato vicino a noi. Ci siamo sempre aiutati a vicenda e abbiamo fatto un grande lavoro quest'anno". "IL GOL? NON MI PREOCCUPA, LAVORO PER LA SQUADRA" - Anche El Shaarawy è diventato un giocatore importante e un punto di riferimento per la squadra, anche se da un po' non riesce a gonfiare la rete. "Sinceramente adesso il gol non mi preoccupa più di tanto, perché le prestazioni comunque ci sono, lavoro per i compagni e per il bene della squadra, quindi sono contento così e devo continuare su questa squadra. Nasco come esterno sinistro, non come prima punta. I sedici gol che ho fatto sono già tanti, sono veramente contento di questo e vado avanti così". "POSSIAMO METTERE IN BANCA IL TERZO POSTO" - Anche perché il vero obiettivo è centrare il terzo posto. "Abbiamo fatto una grandissima rimonta dall'inizio dell'anno che non era partito nel migliore dei modi. Abbiamo dimostrato di essere un gruppo molto compatto e unito, con tanti altri giocatori. Possiamo ancora fare grandi cose, possiamo mettere in banca questo terzo posto ed essere contenti. Abbiamo fatto veramente una grande rimonta, ci crediamo fino alla fine". Argomenti milan ac serie a stephan el shaarawy Leggi i commenti I commenti dei lettori 
