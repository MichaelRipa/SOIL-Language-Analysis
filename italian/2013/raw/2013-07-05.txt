NAPOLI - La telenovela dell'estate si avvicina alla sua conclusione. Edinson Cavani è a un passo dall'addio al Napoli, destinazione Paris Saint Germain: l'unico tra i grandi club d'Europa che sembra a disposto a pagare per intero la clausola di 63 milioni imposta da Aurelio De Laurentiis. Il presidente azzurro nel pomeriggio ha incontrato negli uffici romani della Filmauro Leonardo, a cui lo sceicco Mansour ha dato incarico di chiudere il clamoroso affare per conto della società transalpina. Le parti sono vicine, anche se è presto per parlare di operazione conclusa e le firme si faranno probabilmente attendere ancora un po', forse all'inizio della prossima settimana. È stata scartata, si sussurra, la suggestiva ipotesi di inserire come lussuosa contropartita nell'accordo il cartellino di Zlatan Ibrahimovic. Non ci sono le condizioni economiche, nemmeno per un eventuale prestito: come invece speravano da Parigi. Si ragione dunque su un pagamento interamente cash, magari con un piccolo sconto. Gli ottimi rapporti tra Napoli e Paris Saint Germain dovrebbero favorire il buon esito della trattativa. Il club azzurro ha già ceduto nella scorsa estate Ezequiel Lavezzi ai francesi, che anche allora pagarono per intero una gravosa (30 milioni) clausola rescissoria. Stavolta la cifra dovrà essere raddoppiata, per battere la concorrenza di Chelsea e Real Madrid: le due squadre che forse avrebbe preferito Cavani. Ma il Matador se ne farà una ragione e accetterà - salvo colpi di scena - la meno affascinante Ligue 1 transalpina, in cambio di un contratto quinquennale da 8.5 milioni (più bonus). Così va il calcio degli sceicchi, pure nell'era del fair play. La serie A sta per perdere un altro campione. Argomenti ssc napoli serie a edinson cavani leonardo Leggi i commenti I commenti dei lettori 
SCHIETTEZZA giapponese da Satoru Iwata, presidente di Nintendo. Oppure, un pezzo di satira così verosimile e così ben scritto che ha ingannato ampie fette della comunità dei videogiocatori. Secondo l'articolo di p4rgaming.com, al 73esimo incontro con gli azionisti, avrebbe rivelato un argomento apparentemente leggero, ma dai risvolti interessanti. Perché è vero: i videogame di oggi sono molto più semplici, devono esserlo per adeguarsi ai nuovi dispositivi con interfacce touch. Un mercato che una volta era tutto di Nintendo, Sony e Microsoft, che ora devono spartirlo con Apple e Google. Costringendo il videogioco ad evolvere, ma sicuramente anche a diventare un prodotto ancora più globale, destinato a un'utenza casual. Perdendo un po' di magia e scontentando i giocatori della prima ora. E così mentre le cifre del casual game crescono, quelle del videogioco "d'autore" sono abbastanza ferme. Generando infinite discussioni sul web tra vecchia e nuova scuola dei videogiocatori. La satira . Ma ecco cosa avrebbe detto Iwata, fingendo di credere alla storia. Così riporta p4rgaming: il presidente ha risposto a una domanda riguardo le performance commerciali di Wii U, l'ultima console Nintendo, rivolta da un azionista: "I videogiochi Nintendo oggi sono più facili da terminare, e questo potrebbe essere uno dei motivi del mancato boom della Wii U. Qualche anno fa i giochi non erano così facili da completare, i giocatori ci si dedicavano di più è il risultato era che si vendevano più giochi e console Nintendo. Lei come la pensa?" La risposta di Iwata arriva e sorprende: "In realtà, devo ammettere di essere d'accordo con lei", ha detto l'amministratore delegato della storica azienda di videogame, aggiungendo: "I nostri studi ci dicono questo: il numero di videogiocatori che oggi non riesce a superare il primo livello di Super Mario del 1985, sta crescendo rapidamente". "Giocatori tonti". Nella divertente satira di p4rgaming, Iwata precisa: "Potrebbe risultare scioccante, ma nei test che abbiamo condotto in questi ultimi anni per capire come dovremmo regolare il livello di difficoltà dei nostri giochi, abbiamo riscontrato che nell'ultimo anno il 90% non andava oltre il primo livello di Super Mario Brothers sul Famicom (la prima console Nintendo per la casa, nota in Italia come Nes)". Spiega il presidente: "Non abbiamo fornito istruzioni ai giocatori, solo il manuale di istruzioni, che comunque la maggioranza non ha letto. Una volta alle prese col gioco, parecchi non riuscivano a comprendere concetti base come i "pozzi senza fondo" in cui Mario può cadere, il 70% moriva all'incontro col primo avversario, il 50% è morto due volte. Parecchi pensavano che le monete che Mario deve raccogliere fossero in realtà dei nemici e le evitavano, e la maggior parte non usava il pulsante per far accelerare il personaggio". Così difficile da credere, e però in qualche modo, così verosimile per i giocatori "doc". E più che satira, il pezzo si trasforma nel resconto di una debacle totale dei giocatori contemporanei. L'Iwata "falso" degli autori dell'articolo prosegue: "C'erano altri aspetti sconfortanti, ma quando abbiamo chiesto suggerimenti su come migliorare il gioco, ci è stato risposto dalla maggioranza che l'avventura avrebbe dovuto essere più facile, che Mario avrebbe dovuto avere un'arma oltre alla possibilità di eliminare i nemici saltandoci sopra, e che c'era bisogno di un tutorial iniziale". Pigrizia mentale o semplice abitudine ai giochi moderni? "Molti nemmeno sapevano di giocare a un prodotto di decenni fa, alcuni hanno chiesto più trama e recitazione vocale, altri se la grafica retrò fosse un omaggio a vecchi titoli Nintendo". La chiusura della risposta di Iwata è dedicata all'azionista, ed è un pungolo per tutti gli addetti ai lavori nel settore dei videogame: "Se i nostri giochi oggi sono più facili, è per attrarre il più ampio pubblico possibile. Come giocatore, la cosa potrebbe intristirla. Ed è giusto così: è una faccenda piuttosto triste". La chiosa arriva dall'intervento (ovviamente inventato) di Shigeru Miyamoto, geniale creatore di Mario e altre icone Nintendo: "Ho disegnato il gioco perché chiunque potesse batterlo. E mi accorgo di aver fallito miseramente". 
ROMA - Il Venezuela darà asilo politico a Snowden "per motivi umanitari". Lo ha annunciato il presidente Maduro. "In quanto capo di Stato ho deciso di offrire asilo umanitario al giovane statunitense Edward Snowden, per proteggerlo dalla persecuzione che è stata scatenata da uno dei governi più potenti del mondo", ha detto Maduro in un discorso ufficiale trasmesso in diretta televisiva. Anche il Nicaragua disponibile a concedere l'ingresso dell'ex analista della Cia "se le condizioni lo permetteranno". Lo ha detto il presidente Ortega. "Noi siamo aperti e rispettiamo il diritto d'asilo - ha detto il capo dello Stato nicaraguense - Siamo pronti a ricevere Snowden con grande piacere e a dare a lui l'asilo qui in Nicaragua". Nessun commento, invece, dalla Casa Bianca sulle decisioni di Venezuela e Nicaragua nei confronti della "fonte" del Datagate,  rimandando ogni valutazione sulla faccenda al dipartimento di Giustizia. Intanto la Bolivia ha convocato gli ambasciatori di Italia, Spagna e Francia e il console portoghese a La Paz per chiedere spiegazioni sulla vicenda dell'aereo del presidente boliviano, Evo Morales. Il volo era stato costretto a un atterraggio di emergenza a Vienna per il divieto di sorvolo da parte di vari Paesi europei. Tutto nasceva dal sospetto che a bordo si nascondesse Edward Snowden, la "fonte" del Datagate. Morales partiva da Mosca, proprio la città in cui si trova "la fonte" da 13 giorni, bloccato nell'aerea transiti dell'aeroporto A nome del governo boliviano, il ministro alle comunicazioni, Amanda Davila, ha ricordato che il presidente Morales "è indignato" per il comportamento avuto nelle ore in cui il suo aereo è stato bloccato a Vienna da parte dell'ambasciatore spagnolo in Austria, Alberto Carnero. Il diplomatico, ha riferito Davila, ha cercato di salire sull'aereo presidenziale per verificare se a bordo ci fosse Snowden. L'accusa è stata subito respinta dal ministro degli esteri spagnolo, José Manuel Garcia-Margallo: "Madrid non ha alcun motivo di scusarsi...lo spazio aereo non è mai stato chiuso e dopo le prime voci di una presenza" di Snowden sul velivolo "é bastata la parola del presidente per non adottare alcun provvedimento". Alla domanda sulle ragioni perchè la Bolivia abbia atteso due giorni per reagire, la ministro ha ricordato che La Paz ha dato priorità al vertice-lampo organizzato ieri nella città di Cochabamba tra alcuni presidenti sudamericani vicini a Morales. Gli alleati tradizionali della Bolivia esigono infatti scuse e spiegazioni dai Paesi europei che avevano negato il loro spazio aereo al sorvolo. "Pretendiamo dai governi di Francia, Spagna, Portogallo e Italia adeguate scuse pubbliche", sottolinea il comunicato firmato dai presidenti di Bolivia, Ecuador, Suriname, Argentina, Uruguay e Venezuela, durante il Vertice Unasur, il raggruppamento regionale creato anni fa dallo scomparso presidente venezuelano Hugo Chavez. Intanto, davanti a un numero crescente di Paesi che rifiutano di dargli ospitalità, Snowden ha presentato altre sei domande d'asilo, ma questa volta non sarà rivelato a quali Paesi, per evitare "interferenze" da parte degli Stati Uniti. Lo ha annunciato oggi l'organizzazione 'anti-segretezza' WikiLeaks. Dal 'limbo' dell'aeroporto Sheremetevo della capitale russa Snowden ha finora inoltrato richieste di asilo a 21 Paesi, tra cui, oltre alla Bolivia, anche l'Ecuador, il Venezuela, o in Europa, l'Italia, la Francia, la Spagna e diversi altri. Molti Paesi l'hanno già respinta, compresa l'Italia, citando per lo più l'assenza di adeguate "condizioni giuridiche". Argomenti datagate bolivia nicaragua venezuela edward snowden morales nicolas maduro 
Sono Djokovic e Murray i migliori degli Championships 2013 e saranno loro due, domenica, a dirci in quale ordine. Ma oggi voglio cominciare con Gianluigi Quinzi che raggiunge la  finale al torneo junior di Wimbledon, roba che per i terraioli italiani - non per Quinzi, cresciuto in Florida - è come per i pakistani giocare in serie A. Il marchigiano, migliore 1996 del mondo, ha battuto l'avversario più ostico, il britannico Kyle Edmund, che aveva addirittura goduto di una wild card per il tabellone principale ed era stato subito sconfitto da Jerzy Janowicz. Sostenuto dal pubblico londinese tanto quanto avrebbe fatto più tardi con Andy Murray sul campo centrale, Edmund ha ceduto di misura, 4-6 4-6. Non avendo visto il match, per capirne di più ho scorso le statistiche e letto il resoconto di Alessandro Mastroluca su Ubitennis. it. È evidente che Gianluigi ha servito bene (7 ace), è stato più efficiente nel gestire gli scambi sul suo primo servizio, ha trasformato più palle break (2 su 4 contro le 0 su 6 dell'avversario). E se Quinzi ora c'è, dobbiamo sperare che ci sarà tra qualche anno nel torneo maggiore. Perché l'unico italiano a raggiungere l'ultimo atto del teen-Slam sull'erba fu 26 anni fa il napoletano Diego Nargiso: che vinse il titolo ma poi ebbe una carriera professionistica così e così. Undici mesi fa quattro tennisti si contesero le medaglie olimpiche del singolare sull'ormai sfinita erba di Wimbledon. Erano Andy Murray, Roger Federer, Juan Martin Del Potro e Novak Djokovic. Quest'ultimo in semifinale perse con lo scozzese, mentre l'argentino fu sconfitto dallo svizzero in una partita epica durata 4 ore e 26 minuti, la più lunga mai disputata sui tre set (6-3 6-7 17-19). Oggi tre di quei quattro si sono ritrovati nella Centre Court per le semifinali dello Slam londinese: mancava solo Federer, sostituito dall'emergente polacco Jerzy Janowicz. Non sono invece mancati il calore e il tifo, soprattutto quando - alle 18.06 ora di Greenwich - è sceso in campo il nuovo King of the United Kingdom, seppure nato nell'operaia Glasgow. Non è mancato nemmeno il gioco. Sono stati due match appassionanti, in particolare Djokovic-Del Potro. A tratti ho visto dell'ottimo tennis moderno e mi sono divertito insieme al pubblico sugli spalti e alle centinaia di milioni di spettatori tv e web di mezzo mondo: solo la BBC puntava oggi un'audience di 12 milioni di britannici per Murray-Janowicz. Nero su bianco: nel tennis come nella vita non sempre chi gioca meglio vince. Anche perché l'esperienza spesso fa la differenza. Leggete e capirete perché. Novak Djokovic e Juan Martin Del Potro hanno aperto il supervenerdì londinese sotto il sole a picco. I due si erano affrontati undici volte in passato con un parziale di 8 a 3 a favore del serbo. Negli ultimi dodici mesi, il gigante di Tandil aveva vinto di misura (4-6 6-4 6-4) quattro mesi fa al Masters 1000 di Indian Wells ma perso le semifinali del 500 di Dubai in marzo, delle Finals londinesi in novembre e del 1000 di Cincinnati in agosto. In settembre, ai quarti degli UsOpen newyorkesi, Nole aveva dominato: 6-2 7-6 6-4. A Wimbledon non serve però granché compulsare i precedenti testa-a-testa: qui è l'erba a fare la differenza. Il solo match su questa superficie tra i numeri 1 e 8 ATP s'era disputato nella Centre Court londinese l'agosto scorso, in palio il bronzo olimpico: l'argentino s'era imposto per 7-5 6-4. Di misura anche allora, dunque. La partita è durata quattro ore e tre quarti, infarciti di colpi di scena. Ha fatto vedere cose migliori Del Potro, efficace sia al servizio sia alla risposta, mobile e scatante nonostante i 198 centimetri d'altezza. L'argentino, classe 1988, è finalmente tornato il potenziale Top Four che nel 2009 era riuscito a interrompere, trionfando a Flushing Meadows, il dominio assoluto di Roger e Rafa, cui si stava allora affiancando Nole. Poi la sfortuna - sotto forma di un delicato intervento chirurgico al polso destro - l'aveva fermato. Otto mesi di convalescenza e riabilitazione, poi il rientro e la lenta risalita nel ranking ATP fino a tornare stabilmente tra i Top Ten. Pur non essendo nello stato di grazie del 2011, Djokovic ha confermato la tempra di combattente e di difensore, grazie alle straordinarie mobilità ed elasticità. Per ridurre a percentuali quanto visto in campo: il serbo m'è parso al 70 per cento del suo potenziale, sufficiente comunque per prevalere alla lunga su un Del Potro al 90 per cento. Come ha detto Nole, "Juan Martin è stato impressionante, ha ribattuto colpo su colpo, è stato spesso più aggressivo di me. Io però ho reagito e, alla fine, ha pagato la mia solidità". Perfetta descrizione della sua vittoria per 7-5 4-6 7-6 6-7 6-3. L'evento più atteso era tuttavia l'altra semifinale, quella tra il più promettente newcomer del circuito, il polacco numero 22 al mondo, e la stella assoluta dei Championships e dei media britannici. Il ragazzo di Lodz, 22 anni, 203 centimetri per 91 chili più di ossa che di muscoli, ha freddezza e determinazione. Murray ne ha ancora di più. Janowicz s'è preso il primo set disputando un tie break senza sbavature; ha perso il secondo (4-6) per colpa di un momento di deconcentrazione che gli è costato un break mai più recuperato; è andato avanti 4-1 nel terzo set con sicurezza e poi ha consentito ad Andy di rifarsi sotto con cinque game consecutivi (4-6). Un calo di qualità e di capacità di interpretare la partita che la dice lunga su quanto pesi l'esperienza nel tennis di oggi. Alla fine il terzo set è arrivata la sosta a causa del buio incombente. Mezz'ora per la chiusura del tetto motorizzato della Centre Court e per l'accensione delle luci. Decisione molto contestata da Murray perché la procedura è complessa, e bisogna anche attendere che si ricreino condizioni ottimali di microclima interno. Tornati in campo ("... ho avuto perfino il tempo di farmi una doccia", ha poi rivelato lo scozzese), Jerzy non ha saputo ritrovare lo stato di grazia smarrito a metà del secondo set e per Andy è stata una formalità chiudere il match al quarto set sul 3-6. Domenica pomeriggio il Regno Unito si fermerà come già l'anno scorso per la finale persa da Andy in luglio e per quella olimpica vinta in agosto, in entrambi i casi avendo come avversario Roger Federer. Finirà l'attesa di un vincitore britannico all'All England Lawn Tennis and Croquet Club, che dura da quando Berlino preparava le Olimpiadi, Roma tributava gli onori agli uomini di Pozzo e gli inglesi portavano in trionfo Fred Perry? Mail c. giua@kataweb. it Twitter @claudiogiua Argomenti monday's net tennis wimbledon 2013 andy murray novak djokovic 
Dopo l'addio alle auto blu , il sindaco continua in Campidoglio la sua operazione all'insegna della riduzione dei costi e della trasparenza. Ignazio Marino mantiene fede alle promesse lanciate in campagna elettorale e annuncia l'amministratore unico per le municipalizzate. Ma non solo. I collaboratori esterni dello staff del Campidoglio, infatti, scenderanno del 14%, dai 97 della precedente consiliatura agli 84 attuali. La giunta capitolina, riunitasi venerdì, ha approvato una memoria che prevede per le società partecipate dal Comune, la figura dell'ad unico. Dove non fosse possibile, i cda dovranno essere formati da un massimo di tre componenti. Inoltre la memoria punta ad una maggiore trasparenza e a bilanci 'sorvegliati specialì da parte dell'aula Giulio Cesare. "E' il primo passo verso una completa riorganizzazione della rete delle partecipate - spiega il primo cittadino - con l'obiettivo di ridurre i costi di gestione e rendere più efficienti i servizi per i cittadini". E aggiunge: "La figura dell'amministratore unico dovrà essere individuata esclusivamente sulla base delle competenze". Riduzione dei costi e più trasparenza nelle società comunali: la giunta ha dato l'ok anche all'adozione di strumenti in grado di consentire di conoscere, in tempo reale, la situazione finanziaria ed economica delle società per procedere così ad una razionalizzazione dei costi: "Abbiamo discusso sugli assetti delle società - sottolinea il vicesindaco di Roma Luigi Nieri - e approvato una memoria di giunta sulla governance che consegneremo al consiglio comunale. Si tratta di una memoria importante che prevede una due diligence per fare una verifica reale delle potenzialità e dei punti di criticità. Questa sarà necessaria per fare le scelte successive". Durante la riunione, infine, sono stati anche approvati dei provvedimenti "che riguardano ulteriori riduzioni di personale negli staff del sindaco, vicesindaco e assessori", in totale sono 13 i dipendenti esterni in meno rispetto alla dotazione della precedente amministrazione. 
"Un incontro positivo e cordiale durante il quale si è deciso di promuovere iniziative congiunte tra la città di Napoli e la città di Roma, soprattutto nei settori della cultura e del turismo, come strumento per migliorare le prospettive occupazionali ed economiche di entrambe le realtà metropolitane". Così affermano, in una nota congiunta, gli uffici stampa del sindaco di Napoli, Luigi de Magistris, e del sindaco di Roma, Ignazio Marino. "Le amministrazioni di Roma e Napoli, come è emerso durante l'incontro - prosegue la nota diffusa al termine dell'incontro a Roma - hanno scelto un approccio simile in tema di mobilità, puntando sulla sostenibilità e su limitazioni del traffico e pedonalizzazioni che siano compatibili con il tessuto urbano delle rispettive città. Un approccio che intende promuovere la rigenerazione e riqualificazione degli spazi pubblici urbani". Argomenti luigi de magistris ignazio marino 

RIO DE JANEIRO - Una normale partita di calcio tra dilettanti in Brasile si è trasformata in campo di guerra. Un calciatore è stato ferito mortalmente dall'arbitro, che successivamente è stato a sua volta ucciso e decapitato da alcuni tifosi che avevano assistito alla scena. L'episodio, riportato da 'GloboEsporte,  è avvenuto a Pio XII, un paesino di meno di 30 mila anime nell'entroterra del Maranhao, Stato del nord-est tra i piu' poveri e violenti del Paese sudamericano. L'arbitro, Otavio Jordao da Silva de Catanhede, 20 anni, ha deciso l'espulsione del giocatore Josenir dos Santos Abreu, 31 anni. Ne è nata una rissa, durante la quale il direttore di gara ha estratto un coltello con cui ha colpito l'atleta, che non ha resistito alle gravi ferite riportate. Il clima, gia' surriscaldato, e' cosi' ulteriormente degenerato e il terreno di gioco e' stato invaso da alcuni spettatori. Inferocito, il gruppo ha prima immobilizzato l'arbitro, che e' stato in seguito ucciso. Non contenti, gli aggressori hanno continuato, decapitandolo ed esibendo la testa come trofeo. La polizia locale ha divulgato una nota informando che immagini raccolte da cellulari al momento dei fatti sono gia' in mano al commissario responsabile dell'inchiesta. La polizia non esclude che possano aiutare a identificare alcuni autori del barbaro crimine. Nel frattempo un sospetto si e' gia' consegnato alle autorita': Luis Moraes de Sousa, 27 anni, avrebbe ammesso di aver partecipato al linciaggio dell'arbitro e fatto il nome di altre due persone, che avrebbero poi smembrato la vittima. Argomenti calcio e violenza Leggi i commenti I commenti dei lettori 
Per evitare i pagare una multa ha simulato di avere subito una rapina. Ma il giovane, 23 anni, è stato smascherato dalla polizia che lo ha denunciato in stato di libertà. L'indagato, nella tarda mattinata di venerdì, ha trovato la propria auto, parcheggiata in divieto di sosta in via Conte di Ruvo, con le ganasce applicate dai vigili urbani. Per evitare di pagare la multa ha bloccato una pattuglia di poliziotti di una volante sostenendo di essere rimasto vittima di una rapina ad opera di quattro malviventi che si trovavano a bordo di due moto. Il giovane è stato condotto in questura per formalizzare la denuncia di rapina della propria auto. Due ore più tardi l'automobilista ha telefonato al 113 sostenendo di avere notato la sua auto parcheggiata in via Conte di Ruvo, con le ganasce applicate alle ruote. Non è stato difficile per gli agenti dell'ufficio di prevenzione generale intuire che il ragazzo avesse simulato la rapina. Ma la conferma è arrivata dopo avere visionato le immagini di un circuito di sorveglianza. Il giovane automobilista ha poi confessato la messinscena: voleva evitare di pagare una multa di 500 euro per la rimozione delle ganasce. (Iam/Ct/Adnkronos) 05-LUG-13 20:20 NNNN Argomenti multe 
Il registro per le unioni civili è una realtà: dalle 9,30 di giovedì 11 luglio ci si potrà iscrivere andando negli uffici della segreteria generale di Palazzo delle Aquile. Lo sportello sarà operativo tre volte a settimana, il martedì e giovedì mattina e il mercoledì pomeriggio.Per iscriversi bisognerà compilare un apposito modulo di richiesta, già disponibile sul sito dell'amministrazione comunale. Il registro è stato istituito un mese fa dal Consiglio comunale e permette anche alle coppie di fatto di accedere a una serie di servizi in materia di diritto alla casa, sanità, attività sociali, asili e assistenza anziani. Potranno chiedere di essere iscritti i cittadini italiani, ma anche stranieri, che vivano insieme  e siano residenti a Palermo. Per il presidente del Consiglio comunale Salvatore Orlando "Sala delle Lapidi ha mostrato in occasione del dibattito sul registro una grande maturità ed una grande sensibilità, dando alla città uno strumento all'avanguardia per la tutela dei diritti di tutti i cittadini e di tutte le cittadine" Per l'assessore alla Partecipazione Giusto Catania, che ha fortemente voluto la misura, "il registro è uno strumento di civiltà giuridica e di civiltà dei rapporti fra amministrazione pubblica e cittadini, uno  strumento di uguaglianza di diritti e doveri reciproci. A riprova del fatto che fosse uno strumento atteso ci sono le tantissime richieste di informazioni ed iscrizioni che sono arrivate nelle ultime settimane. Siamo riusciti a rispettare i tempi e a istituire il registro a un mese dall'approvazione". Per il sindaco Leoluca Orlando - che ha partecipato ai lavori d'aula dopo aver chiesto in prima persona l'impegno di Sala delle Lapidi - "il registro è una delle tessere più belle del mosaico di Palermo, una tessera essa stessa multicolore che riconosce dignità e diritti a tante altre tessere colorate della nostra comunità. Questo registro permetterà di annullare una odiosa distinzione fra cittadini di serie A e serie B." Sempre a partire dall'11 luglio, sarà disponibile un indirizzo mail al quale scrivere per chiedere informazioni: unionicivili@comune.palermo.it Polemico con la misura l'arcivescoco Paolo Romeo che ritiene comporti "un abbassamento dei valori". "Questi registri  non servono a nulla. Lo hanno dimostrato le esperienze delle altre città d'Italia", dice il cardinale, che nel suo discorso in occasione della presentazione  del Festino ha denunciato "il disgregarsi della famiglia" come uno dei  mali dei nostri tempi. 
