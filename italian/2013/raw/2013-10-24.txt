FIRENZE - Il Pandurii non è certo la Juventus ma Vincenzo Montella è più che soddisfatto per il terzo successo in altrettante gare di Europa League: la sua Fiorentina è a un passo dalla qualificazione ai sedicesimi di finale. “Dopo la sfida con la Juve abbiamo avuto modo di cambiare qualche elemento, quelli che stanno giocando meno rispetto ad altri hanno risposto alla grande e hanno messo in campo delle motivazioni di cui avevamo bisogno, visto che la partita di domenica scorsa poteva aver un po’ svuotato a livello mentale qualche titolare. Quando la squadra si allena con attenzione diventa tutto più facile per noi allenatori”. L’ANALISI DEI SINGOLI – Il tecnico viola si lancia in un lungo esame della prestazione dei suoi giocatori, parlando di chi ha impressionato pur giocando meno e chiudendo con i due ex Villarreal, Rodriguez e Borja Valero, ormai imprescindibile per il gioco della Fiorentina. “Bakic è partito un po’ contratto e poi è andato in crescendo, ha qualità fisiche e tecniche e deve ancora crescere moltissimo, lo farà stando dietro a giocatori importanti come quelli che abbiamo a centrocampo. Joaquin ha numeri eccezionali, deve trovare continuità che nelle ultime gare sta avendo, visto che gioca un po’ di più rispetto al passato, sta iniziando ad integrarsi al meglio, ha avuto bisogno di tempo visto che in passato era abituato ad entrare in forma giocando partita dopo partita, è un ragazzo molto intelligente e con lui ho un bel rapporto già dal ritiro. Compper è un grande difensore perché in termine di attenzione sa dare tanto, da giocatore di primissima fascia: è sempre concentrato, non è una cosa da poco. Borja Valero si allena giocando come tanti spagnoli, magari in allenamento passeggia ma in campo dà tutto,  Rodriguez è stato sostituito soltanto perché era affaticato, non possiamo farne a meno, non c’è nulla di preoccupante, è stata una considerazione generale”. Argomenti fiorentina europa league vincenzo montella Leggi i commenti I commenti dei lettori 
Tre partite, tre vittorie. E' una Fiorentina che ha quasi la qualificazione in tasca, di certo una squadra che gira a mille e senza apparente sforzo. La gara è a senso unico e quasi senza storia, a parte con un paio di brividi in avvio. La Fiorentina avanza in Europa saltando in scioltezza l'ostacolo romeno del Pandurii. Ventisei minuti di attesa e ci pensa Joaquin: arriva in velocità dribblando uno dopo l'altro i due centrali della difesa romena, poi anche il portiere e alla fine insacca. [[ge:rep-locali:rep-firenze:69384678]] Al 34' è il giovanissimo attaccante brasiliano della Fiorentina, Matos che ruba palla ad Erico e si invola verso la porta: tentativo di dribbling ai danni di Stanca, l'estremo ospite riesce a sporcare il pallone, il brasiliano non perde lucidità e riesce a riconquistare la sfera e a trovare il 2-0 con un preciso tocco di esterno destro. [[ge:rep-locali:rep-firenze:69385023]] Il secondo tempo si apre seguendo lo stesso copione del primo: è sempre la Fiorentina a tenere il campo. Al 15' Matos viene richiamato in panchina da Montella, lo sostituisce Cuadrado. Nove minuti dopo il colombiano è già in gol per il 3-0 che chiude il match. Borja Valero per Yakovenko che allarga a Cucadrado, diagonale secco sul primo palo e la palla si insacca. [[ge:rep-locali:rep-firenze:69386451]] Il resto della gara è una Fiorentina che sfiora ripetutamente il quarto gol e lo sfiora di un niente ancora con Cuadrado lasciato magnificamente da Joaquin che colpisce l'incrocio dei pali con una giocata che lascia il Franchi a bocca aperta. 
ROMA - Si chiude nel migliore dei modi la prima giornata della Champions league di volley per le squadre italiane. Dopo il successo nei giorni scorsi di Macerata e Piacenza, stasera tocca alla Diatec Trentino cogliere tre punti preziosi in casa contro il Recycling Berlino con il punteggio di 3-1 (25-20, 21-25, 29-27, 25-21). Una partita complicata sia per le caratteristiche dell'avversario che per la stanchezza accumulata nel Mondiale per club giocato in Brasile. La formazione allenata da Roberto Serniotti, rientrata dal Sudamerica solo un paio di giorni fa, non riesce a preparare la sfida nel migliori dei modi. Comunque trova una vittoria piena grazie a una prestazione collettiva e con il tecnico che alterna gli uomini a disposizione per evitare brutte sorprese. In cabina di regia comincia Suxho e poi spazio a Sintini. In banda Ferreira (11 punti) e Fedrizzi trovano l'occasione per farsi notare, con Lanza (12 punti) ormai una certezza, e al centro insieme ai confermati Birarelli (7 punti) e Solè (9 punti) spunta Burgsthaler. L'opposto Sokolov si conferma bomber con 23 punti. Sotto rete non si vede la migliore Trento, ma una formazione che con caparbietà porta a casa un risultato importante. Il gioco dei gialloblù va avanti a corrente alterna e Berlino ne approfitta per restare incollata ai padroni di casa. Le cifre raccontano di due squadre, a tratti, molto vicine: dieci muri a sette per Trento e otto ace a cinque per Berlino. A trascinare il gioco della squadra allenata da Lebedew Kromm 22 punti e Carroll 21 punti. Berlino parte con il piede giusto e fa capire che non è venuta a Trento per fare la parte della vittima predestinata. Anzi il primo allungo dei campioni teutonici porta la firma di Kromm. Allora coach Serniotti mette mano alla panchina e spedisce in campo Fedrizzi al posto di Ferreira. La rimonta parte proprio dal braccio del giovane schiacciatore. L'ago della bilancia, adesso, si sposta verso i gialloblù che trovano aiuto nelle bordate di Sokolov. Finale in discesa grazie alla battuta dell'argentino Solè e al muro tetto di Birarelli su Carroll. Secondo set sempre in affanno per la Diatec. I padroni di casa partono male e non riescono a raddrizzare il parziale colpa di percentuali basse in ogni fondamentale. Sotto rete si vede Sintini per Suxho. Tra i tedeschi si svegliano l'americano Carroll, innocuo nel parziale precedente, e Kromm rigenerato dal passaggio in panchina. Nel terzo set il palleggiatore Sintini guida la squadra. Ritorna pure Ferreira al posto di Fedrizzi. In campo c'è grande equilibrio le squadre non riescono a trovare l'allungo giusto. Nella fase finale Berlino sembra avere qualcosa in più nelle gambe. Anzi i ragazzi allenati da Lebedew sentono il punto in tasca. Ma i campioni d'Italia con carattere, grinta e determinazione prima recuperano tre punti in prossimità del rush finale e poi cancellano quattro set point tedeschi. Trento c'è e, con la spinta di Ferreira (finora abbastanza anonimo), porta a casa l'interminabile periodo. L'ex giocatore di Castellana Grotte si scatena e diventa protagonista nella quarta fase. Trento è troppo discontinua. Non basta la partenza a razzo per dormire sonni tranquilli, nella fase centrale le due squadre sono di nuovo vicino. La Diatec, però, per portare a casa la prima vittoria in Europa può contare sulle giocate di Sokolov. Argomenti volley volley champions league trento volley Leggi i commenti I commenti dei lettori 
FIRENZE - Troppa Fiorentina per un girone del genere. I viola passeggiano sul Pandurii, si confermano in vetta al Gruppo E di Europa League a punteggio pieno e lasciano a otto punti di distanza i rumeni e il Paços Ferreira, rendendo la qualificazione ai sedicesimi di finale una vera e propria formalità. Montella sorride per le risposte dei rincalzi – Matos si dimostra sempre più all’altezza di un ruolo di rilievo, almeno in ambito continentale – e per la conferma di Joaquin, entrato in forma e in fiducia dopo il gol chiave realizzato alla Juventus, il tutto tenendo a riposo Pepito Rossi e con Mario Gomez ancora fermo ai box per l’infortunio. MAGIA DI JOAQUIN – I rumeni partono forte e spaventano i viola: sinistro di Eric Pereira al 3′, una deviazione spiazza Neto, traversa piena. All’8′ Ungurusan mette a ferro e fuoco la difesa di Montella, taglio da destra a sinistra palla al piede prima di un mancino velenoso, stavolta è bravissimo l’estremo brasiliano, che a mano aperta salva in corner. La Fiorentina sonnecchia, non sembra in grado di prendere in mano il match, poi Joaquin la sveglia di colpo. Lo spagnolo riceve ai 30 metri, salta in dribbling Christou ed Erico e si presenta a tu per tu con Stanca: scartato anche lui, il tocco a porta vuota diventa un gioco da ragazzi. La rete dell’ex Malaga è quella che mette in discesa il match, al 34′ è Ryder Matos a blindare il risultato e a ipotecare il passaggio del turno. Il brasiliano, con un pressing feroce, ruba palla e vola verso il portiere: Stanca non si fa saltare nuovamente e riesce a sporcare la sfera, il “centravanti di coppa” resta lucido, riconquista il possesso e con l’esterno destro fa 2-0, seconda rete in Europa League per lui. ACCADEMIA VIOLA – Matos può trovare ulteriore gloria al 13′ della ripresa, alto il suo destro: due minuti più tardi gli subentra Cuadrado, per il colombiano inizia una mezz’ora di show in contropiede. Il Pandurii ci prova al 17′ – contrato il mancino di Pereira – e soccombe definitivamente al 24′: Yakovenko proprio per Cuadrado, il destro dell’ex Udinese è secco, Stanca non brilla e si fa passare il pallone sotto le mani per il 3-0. L’obiettivo del finale viola è far segnare Yakovenko, l’ucraino potrebbe sfruttare un altro errore di Stanca: uscita sbagliata sull’imbucata di Bakic, Aquilani (unico italiano in campo) raccoglie e mette in mezzo, colpo di testa sulla traversa dell’ex Anderlecht. Mati Fernandez va vicinissimo al poker su punizione ma il suo destro a giro si ferma sull’esterno della rete, nel finale Cuadrado continua a seminare il panico in campo aperto, tra assist non concretizzati da Aquilani e una perla in chiusura di tempo: Joaquin lo scatena in velocità, pallonetto delizioso, palo interno a negare il 4-0 e la doppietta personale al colombiano. La qualificazione è in tasca, la Fiorentina continua a divertirsi e a divertire, cavalcando l’entusiasmo del successo sulla Juventus, che potrebbe aver cambiato in positivo la stagione viola. FIORENTINA-PANDURII 3-0 (2-0) Fiorentina (4-3-3): Neto; Tomovic, Rodriguez (19′ st Roncaglia), Compper, Alonso; Bakic, Valero (28′ st Aquilani), Fernandez; Joaquin, Matos (15′ st Cuadrado), Yakovenko. (Munua, Pasqual, Savic, Rossi). All.: Montella Pandurii (4-2-3-1): Stanca; Ungurusan, Erico, Christou, Momcilovic; Anton, Breeveld; Dos Santos (1′ st Nicoara), Pereira (35′ st Distefano), Ciucur (1′ st Buleica); Matulevicius. (Mingote, Mamele, Sipo, Cristea). All.: Pustai Arbitro : Zelinka (CZE) Reti : 26′ pt Joaquin, 34′ pt Matos, 24′ st Cuadrado Ammoniti : Anton, Fernandez, Breeveld e Compper per gioco falloso, Matulevicius e Cuadrado per proteste Recupero : 0 e 3′ Argomenti fiorentina europa league Leggi i commenti I commenti dei lettori 
MILANO - "Zuzzurro e Gaspare da adesso non ci sono più. Punto". Così Nino Formicola, in arte Gaspare del duo comico Gaspare e Zuzzurro, annuncia sulla sua pagina Facebook la morte dell'amico e partner Andrea Brambilla, deceduto all'Istituto tumori di Milano dove era ricoverato dal 7 ottobre per un tumore ai polmoni. Aveva compiuto 67 anni. "Ieri sera ha avuto una crisi ed oggi lo hanno sedato - dice commosso Formicola, che era all'ospedale con la moglie e i figli di Brambilla - Andrea è morto poco prima delle 22". "Tra qualche mese sarebbero stati 40 anni che ci conoscevamo. Gli avevano diagnosticato il tumore al polmone in febbraio", aggiunge. [[ge:rep-locali:repubblica:69389212]] "Lui ha affrontato la malattia con grande piglio ed energia. Devo essere onesto, pensavo di essere preparato ma non è così. Mi sono reso conto che per quanto uno possa essere lucido, razionale, cinico, non c'è nulla da fare". Poi, con la voce rotta dalla commozione, racconta che l'altro ieri con Andrea discutevano di lavoro. "Era un combattente vero. Voleva tornare in palcoscenico a tutti i costi. Non a caso Veronesi ha scritto un articolo su di lui, proprio oggi, in cui lo citava come esempio". Formicola annuncia poi che i funerali dovrebbero svolgersi sabato a Milano, ma, precisa, "non so ancora nulla di sicuro, ne dove saranno fatti. Probabilmente vicino a casa sua". [[ge:rep-locali:repubblica:69388876]] Zuzzurro, all'anagrafe Andrea Brambilla, era nato a Varese il 21 agosto 1946. L'incontro che gli cambia la vita risale al 1976. Quell'anno frequentando il Derby Club di Milano, il tempio del cabaret meneghino, ritrova Nino Formicola, conosciutoi da giovanissimo al Refettorio, altro locale cult del cabaret milanese, e tra i due scatta l'empatia. Nasce la coppia Zuzzurro e Gaspare. I due attori appaiono per la prima volta in televisione nel 1978 nella trasmissione della RAI Non stop e poi partecipano a La sberla . Poi raggiungono la popolarità con Drive In , attraverso una girandola di gag surreali e reiterate (tipo: "Ce l'ho qui la brioche!"), con Brambilla già memorabile nell'interpretazione del commissario Zuzzurro. Nel 1986 lasciano temporaneamente il video per dedicarsi al teatro: nella commedia di Neil Simon Andy e Norman , riproposta su Italia 1 nel 1991, interpretano il ruolo di due giornalisti costretti a sbarcare il lunario scrivendo articoli dozzinali per ogni genere di rivista, ed entrambi innamorati della loro vicina di casa. Neil Simon è congeniale al loro Dna artistico e difatti Brambilla e Formicola mettono in scena successivamente anche la sua Strana coppia , ed è un successone. Dopo l'esperienza de Il TG delle vacanze (1992) e di Dido... menica (1992-93) tornano in RAI dopo quindici anni di assenza e nel 1994 conducono Miraggi , doppia ministriscia serale in onda a ridosso del TG1.Nell'estate 1996 la coppia partecipa al varietà di Canale 5 Sotto a chi tocca condotto da Pippo Franco. Il 9 gennaio 2002 Andrea Brambilla ha un grave incidente e viene ricoverato. L'attività della coppia si interrompe, ma poi riparte successivamente con nuovi spettacoli teatrali e qualche apparizione televisiva, tra le quali alcune puntate di Paperissima. Nel 2005 Zuzzurro e Gaspare conducono per un breve periodo Striscia la notizia e nel 2010 sono ospiti di Zelig Circus . Da novembre 2012 entrano a far parte del cast dei conduttori di Vero Tv. L'ultimo spettacolo che avevano ideato insieme, a teatro, era Non c'è più il futuro di una volta . Leggi i commenti I commenti dei lettori 
MILANO - Primo sorriso per Milano in Eurolega e seconda vittoria in quattro giorni dopo quella di domenica sera in campionato nel derby con Varese. Dopo la netta sconfitta all'esordio a Istanbul, l'EA7 ha battuto 82-75 i lituani dello Zalgiris Kaunas. Grande protagonista della serata dell'Olimpia Melli con 20 punti e 9 rimbalzi, in doppia cifra anche Moss e Jerrells (rispettivamente 16 e 14 punti). Fra i lituani 16 punti di Pocius e Jankunas. La prossima settimana la squadra di Banchi farà visita al Real Madrid, una delle favorite per la vittoria finale. Banchi schiera all'inizio un quintetto inedito, con Gentile acciaccato che lascia il posto a Cerella. Nelle file meneghine però la sorpresa arriva dalla panchina. E' Melli il più caldo: mette sei punti di fila (dei 20 totali, massimo in carriera, con 9/10 al tiro) per dare il primo importante break alla partita. A metà secondo quarto l'Olimpia è già avanti di 15. Il distacco arriva a più 18 salvo poi contrarsi fino al più 2, dopo un terzo quarto dominato dai lituani (e dai tanti liberi tirati con precisione). Nell'ultima frazione l'EA7 rompe l'equilibrio dall'arco, con Moss prima e Jerrells poi. Argomenti basket basket eurolega olimpia milano Leggi i commenti I commenti dei lettori 
Rettore Marco Gilli, perché il suo Politecnico non stabilizza i precari? "Perché abbiamo limiti sulle assunzioni. Il nostro ateneo è cresciuto molto, sia dal punto di vista dell'internazionalità che della progettualità europea, e questo ha richiesto degli investimenti anche sul personale tecnico-amministrativo. Ma a causa dei limiti non abbiamo potuto stabilizzare più del 20 per cento dei pensionamenti per il cosiddetto blocco del turn over. L'unica via è stata quella di siglare dei contratti triennali". Quindi non è una questione di soldi? "No, anzi, abbiamo le risorse per stabilizzarli, ma c'è questo vincolo del 20 per cento. Sembrava che dall'anno prossimo il limite si sarebbe innalzato al 50, ma dalle notizie che ho la legge di stabilità ha abbassato nuovamente il tetto al 20". I precari però chiedono di assegnare a loro una parte dei punti organico destinati agli scatti di carriera dei professori. Perché non lo fa? "Abbiamo sempre seguito la linea che il turnover maturato dai docenti andava ai docenti e quello del personale amministrativo al personale amministrativo. Non possiamo investire le risorse dei professori perché il Politecnico ha bisogno di investire su insegnanti giovani: oggi l'età media è di 60 anni, rischiamo di ritrovarci tra qualche anno senza una classe dirigente". L'unica speranza è dunque che a Roma si muova qualcosa? "Esatto, serve una deroga ai limiti imposti dalla legge. Non chiediamo alcuna risorsa aggiuntiva". I precari rischiano di essere lasciati a casa? "L'impegno a consentire la continuità dei contratti a tempo determinato c'è e c'è sempre stato, non abbiamo mai lasciato a casa nessuno. Sia perché in ballo c'è il futuro delle persone e delle loro famiglie, sia perché buona parte di questi lavoratori è essenziale nel garantire la qualità dei servizi ". Argomenti protesta precari politecnico torino interviste torino marco gilli 
