
None Leggi i commenti I commenti dei lettori 
“Ricomincio da me”, fiction sulla vita di Massimo Troisi sarà girata tra Napoli e Roma; prodotta dalla Tao Due di Pietro Valsecchi e diretta da Luca Miniero ("Benvenuti al Sud", "Benvenuti al Nord") dovrebbe andare in onda su Canale 5 nel 2014, magari prima del mese di giugno, a vent'anni dalla morte del popolarissimo attore. Inizio delle riprese nelle prossime settimane. Fabio Troiano che ne è il protagonista dovrebbe essere «aiutato a rendere meglio il personaggio» da chi ha conosciuto Troisi: Lello Arena, Enzo De Caro e magari Roberto Benigni. Ma Lello Arena, grande amico e compagno di lavoro di Massimo Troisi  prende polemicamente le distanze. [[ge:rep-locali:repubblica:68606309]] Arena, cosa sa di questo progetto? «Quello che Valsecchi mi disse più di tre anni fa; mi contattò facendomi telefonare da amici comuni e mi invitò da lui per parlarne». E il progetto le piacque? «No, anzi in quell'occasione non persi tempo e dissi subito a lui  e ai suoi collaboratori che non si poteva e non si doveva fare». Perché mai? «Perché un progetto del genere è complicato: Massimo è un personaggio unico e irripetibile e la storia della Smorfia è assolutamente straordinaria». [[ge:rep-locali:repubblica:68606311]] È tanto difficile da raccontare? «La Smorfia lavorava in modo incredibilmente spericolato, ma come si fa a raccontare quei momenti tanto poetici, avventurosi, stralunati, complessi, senza cadere in errori marchiani. Visto quel che trasmette certa televisione, temo che tutto questo possa essere ridotto a una cosetta tanto per passare la serata, mettendo insieme un po' di aneddotica spicciola e altre cosette e sciupando così un'occasione». Ora però la fiction si farà. «Abbiamo chiesto di leggere una sceneggiatura, a qualcuno credo sia arrivata ma non a me. Voglio capire cosa faranno dire a Massimo e a noi. La nostra è stata una storia bellissima e non mi pare opportuno sminuirla per imbastire un raccontino qualsiasi». [[ge:rep-locali:repubblica:68606941]] Ma le fonti di questo racconto non siete voi? «Assolutamente no. Io non sono parte del progetto e non voglio averci nulla a che fare. E mi riservo eventuali azioni a nostra tutela». Ma come si fa allora a ricordare Troisi? «Ma vediamoci i film e le registrazioni! Che bisogno c'è di raccontare malamente un mondo che non è quello che ha prodotto quel genio che tutti continuiamo ad amare? Che ne sanno loro di quel che è successo a San Giorgio a Cremano, a Massimo, a noi, un gruppo di amici e artisti che ha vissuto una grande avventura. Non sono ostile all'idea di una fiction su Massimo, semplicemente non credo che possa farla chiunque». Argomenti televisione fiction interviste spettacoli massimo troisi lello arena 
“Il taglio di 500 milioni di euro per il 2014 previsto dal governo nella bozza della Legge di Stabilità, equivale a una perdita di 2,5 milioni di euro dal punto di vista della dotazione reale del sistema sanitario”. Il presidente della Regione Nichi Vendola lancia l'allarme in previsione della nuova mannaia che per i prossimi tre anni calerà sul sistema sanitario nazionale. Per quanto riguarda la situazione della sanità in Puglia la preoccupazione è doppia. La regione è da poco uscita da un pesante piano di rientro che ha provocato la chiusura di 22 ospedali, la riduzione di 2400 posti letto e la perdita di circa 5mila medici che non sono stati sostituiti a causa del blocco del turn over. Le preoccupazioni del presidente Vendola derivano da questo quadro: “Faccio un esempio – ha affermato il governatore nel corso dell'incontro convocato dall'Ordine dei medici di Bari per affrontare le problematiche della sanità pugliese – per assumere 2400 persone, la cifra minima per tappare le falle nel sistema, avremo bisogno di 174 milioni di euro. Queste assunzioni servono per puntellare il sistema”. “Questa mattina – ha affermato Vendola – il presidente Errani ha ricordato l'impegno sottoscritto con il governo centrale di passare per il 2014 da 107,9 miliardi di euro a 109,9 miliardi di euro il fondo sanitario nazionale. L'impegno consisteva nell'aumentare il fondo di 2 miliardi per pareggiare l'aumento dell'inflazione”. “Ma la bozza della legge di Stabilità dice che per il 2014 il finanziamento è diminuito di 500 milioni, per il 2015 di un miliardo, per il 2016 di un miliardo e 65 milioni”. Una scelta che scatena la protesta del governatore: “L'ho gridato al tavolo Massicci a Roma – ha avvertito Vendola – il sistema non può reggere un'altra estate, con i pronto soccorso e gli ospedali senza personale. Credo che noi abbiamo il diritto dopo i sacrifici che abbiamo fatto, di poter andare avanti. Questa è la linea del Piave per noi, la differenza tra la vita e la morte”. 
CARPI – Al quarto tentativo, il Carpi si toglie la soddisfazione di centrare la prima storica vittoria in B davanti al proprio pubblico e costringe il Novara a una nuova pesante battuta d’arresto in ottica play-off. La squadra di Vecchi ha vinto con merito contro una formazione che è sembrata decisamente menomata dall’assenza di Gonzalez e che si è risvegliata troppo tardi, solo con l’ingresso, nel finale, di Comi. SGRIGNA, GOL STORICO – Dopo un paio di occasioni per parte (Lazzari e Genevier per il Novara, Porcari e Memushaj per il Carpi), gli emiliani sbloccano il risultato (35′) con Sgrigna, che smarcato al limite da Memushaj, infila l’incrocio con un magnifico destro dal limite. E’ il primo storico gol in B del Carpi al Cabassi. Il Novara accusa il colpo, rischia il raddoppio su un paio di iniziative di Concas e si sveglia solo dopo gli innesti di Buzzegoli e Lepiller al posto di Rigoni e Genevier. COMI MANCA IL PARI – Gli azzurri ci provano prima con Lazzari poi con Iemmello ma le conclusioni dei due attaccanti sono imprecise. Aglietti tenta il tutto per tutto gettando nella mischia anche la quarta punta, Comi, ma proprio l’ex centravanti della Reggina sciupa le migliori occasioni per pareggiare calciando per due volte, da due passi, addosso a Kovacsik. Il Carpi ringrazia e nel finale legittima il successo mancando clamorosamente il raddoppio con Memushaj che, lanciato solitario verso la porta, sciupa tutto tirando tra le braccia di Kosicky. Argomenti serie b carpi calcio novara calcio Leggi i commenti I commenti dei lettori 
In provincia di Palermo è ancora granitico il muro di omertà attorno ai boss delle estorsioni, ecco perché è una notizia importante la scelta di due imprenditori edili che hanno deciso di raccontare la loro drammatica esperienza. Gli imprenditori non si sono presentati spontaneamente, sono stati convocati dai carabinieri del Gruppo Monreale dopo il blitz che nell'aprile scorso ha portato in manette una quarantina di persone, i nuovi quadri dirigenti di un super mandamento creato nel Palermitano. I militari del nucleo Investigativo conoscevano già grazie alle intercettazioni i ricatti dei boss del pizzo. Ma i racconti dei due commercianti sono stati comunque importanti, perché hanno permesso agli inquirenti e ai magistrati della Procura antimafia di Palermo di stringere il cerchio attorno agli esattori di Cosa nostra. Così, questa mattina, è scattato un nuovo blitz in provincia, il terzo nel giro di pochi mesi. In manette sono finite sette persone: sono cinque componenti della famiglia di Montelepre e un affiliato alla cosca di Giardinello. In carcere è finito pure l'autista dell'ex sindaco di Montelepre Giacomo Tinervia arrestato ad aprile per estorsione e concussione, perché avrebbe preteso da un imprenditore impegnato in un appalto comunale il pagamento del pizzo e di una tangente. L'autista del Comune si chiama Salvatore De Simone, ha 57 anni, è sposato con la zia del capomafia di Montelepre Giuseppe Lombardo, il boss che avrebbe preteso la "messa a posto" dall'imprenditore che stava ristrutturando la palestra di Montelepre. Già nei mesi scorsi i carabinieri guidati dal maggiore Mauro Carrozzo avevano ricostruito la vicenda grazie a una preziosa microspia, piazzata nell'auto del boss di Montelepre. Lombardo diceva di avere addirittura rimproverato il sindaco Tinervia, per aver preteso la tangente prima ancora del pagamento del pizzo ai boss. L'imprenditore estorto ha ammesso di aver consegnato i soldi all'autista del primo cittadino, con la consapevolezza che parte di quella mazzetta sarebbe andata a Cosa nostra, parte "al Municipio". Un altro imprenditore di Giardinello ha raccontato invece di una richiesta di pizzo avanzata dal locale clan: "Ma io non ho pagato", ha precisato. Le ordinanze di custodia cautelare sono state richieste al gip di Palermo dai sostituti procuratori Sergio Demontis e Daniele Paci, dal procuratore aggiunto Vittorio Teresi. Dice il tenente colonnello Pierluigi Solazzo, comandante del Gruppo di Monreale: "Cosa nostra non rinuncia a controllare il territorio anche attraverso le imposizioni fatte ai cantieri degli appalti, pubblici e privati. L'obiettivo è la riscossione del tre per cento sull'importo dei lavori, un ricatto a cui alcuni imprenditori hanno detto di no dopo essere stati rincuorati dalle nostre ultime indagini, che hanno smantellato il gruppo dirigente di Cosa nostra in provincia. Evidentemente, abbiamo trasmesso fiducia". Argomenti racket procura di palermo mafia 
GENK - Una prestazione straordinaria, arrivata nel giorno più delicato. L’Italia Under 21 di Gigi Di Biagio sbanca la Cristal Arena di Genk, infligge il primo stop nel girone al Belgio e torna prepotentemente in corsa per la qualificazione ad Euro 2015, riscattando il ko patito proprio contro i “Diavoli Rossi” nel match d’esordio del Gruppo 9. Segna, come nella gara di settembre, Cristian Battocchio: argentino di Rosario dalle chiarissime origini italiane, acquistato nel 2009 dall’Udinese e spedito in prestito prima e a titolo definitivo poi al Watford, costola inglese della famiglia Pozzo. Stavolta, rispetto al match di Rieti, l’epilogo è totalmente diverso: gli azzurrini mettono in mostra solidità mentale e tattica, guidati da un Bianchetti sontuoso al centro della difesa e aiutati da un miracolo di Bardi nel momento di maggior pressione belga. SUBITO BATTOCCHIO – L’assetto tattico scelto da Di Biagio stupisce: il centrocampo è composto da 4 centrali – Battocchio, Viviani, Baselli e Fossati – e cambia pelle in base alle necessità della gara, muovendosi in linea o a rombo a seconda delle fasi di gioco. Davanti il tandem Belotti-Rozzi è chiamato a un grande sforzo in pressione, con Zappacosta che spesso e volentieri si sgancia dalla difesa per andare a supportare l’attacco. Dopo 4 giri d’orologio gli azzurrini sono già avanti. Viviani calcia un corner da sinistra proprio per Zappacosta, che da fuori area invece di cercare direttamente la porta rimette in mezzo: Lukaku tiene in gioco tutti, Battocchio di testa insacca alle spalle di Coosemans. L’estremo belga salva i suoi al 13′, su una punizione molto tagliata di Viviani. L’Italia balla tra il 25′ e il 27′: Bruno approfitta di uno scivolone di Biraghi e conclude a rete a colpo sicuro, il terzino del Catania riesce a recuperare e a respingere in scivolata, poi è Batshuayi a sprecare di testa da pochi passi. L’occasione più grande si materializza al 31′ ed è per gli azzurri: Baselli serve Belotti, l’attaccante del Palermo è a tu per tu con Coosemans ma conclude debolmente, agevolando la presa del portiere belga. BARDI SUPER – La differenza di esperienza e di minuti nei rispettivi club emerge in maniera lampante nella ripresa: gli azzurri tengono bene in avvio, con Fossati che all’8’ sfiora il raddoppio su grande iniziativa di Belotti, per poi rintanarsi con il passare del tempo. Al quarto d’ora, su cross di Tielemans, è Bardi a salvare il risultato: l’estremo del Livorno trova un riflesso pazzesco su conclusione ravvicinata di Mpoku, il primo a festeggiare è Toldo, collaboratore di Di Biagio. Il sospiro di sollievo restituisce vigore alla squadra azzurra, con Belotti che arriva stanchissimo al tiro al 17’ e si fa rimontare da Mechele. Walem si gioca anche la carta Vetokele, l’ingresso dell’attaccante cambia poco: la difesa azzurra è ermetica e non rischia più nulla fino al fischio finale, concedendosi anche un paio di sfuriate offensive con i suoi esterni. Al 28’ è infatti Biraghi ad andare vicinissimo al raddoppio, il suo sinistro da 25 metri è messo in angolo da Coosemans. Il risultato rimane azzurro, lo 0-1 vale l’aggancio a Cipro – che ha giocato due gare in più – e consentirà ai ragazzi di Di Biagio di affrontare con maggiore serenità la Serbia nel prossimo match. DI BIAGIO: NE AVEVAMO BISOGNO – Al triplice fischio, la gioia di Gigi Di Biagio può esplodere: "Sapevamo che sarebbe stata una partita difficile, questo risultato ci rimette in carreggiata, avevamo bisogno di un successo come questo. Ho avuto una risposta importantissima da parte dei ragazzi, nel secondo tempo ci siamo chiusi un po’ troppo per stanchezza, nel primo tempo siamo stati bravissimi. Ho sempre pensato al primo posto, al momento non lo siamo ma questa gara per noi era un crocevia, alleno un gruppo in crescita e non ho mai dubitato delle qualità dei giocatori a mia disposizione. Puntiamo sempre al massimo e a vincere il girone”. Felicissimo anche il match-winner, Cristian Battocchio. “Abbiamo raggiunto una vittoria importante su un campo difficilissimo, mi fa piacere aver segnato di nuovo contro una squadra così forte. Già all’andata avevamo disputato un grande primo tempo, oggi abbiamo confermato di avere qualità e quantità, ora pensiamo alla sfida con la Serbia”. BELGIO-ITALIA 0-1 (0-1) Belgio (4-2-3-1): Coosemans; Vermijl, Arslanagic (1′ st Mechele), De Bock, Lukaku; Cisse (1′ st Tielemans), Malanda; Bruno (26′ st Vetokele), Hazard, Mpoku; Batshuayi. (Kaminski, Ngawa, Ntambwe, Praet). All.: Walem Italia (4-4-2): Bardi; Zappacosta, Bianchetti, Antei, Biraghi; Battocchio (36′ st Improta), Viviani, Baselli, Fossati; Belotti (29′ st Longo), Rozzi (8′ st Molina). (Leali, Rugani, Sabelli, Fedato). All.: Di Biagio Arbitro : Dias (POR) Rete : 4′ pt Battocchio Ammoniti : Lukaku, Vermijl e Antei per gioco falloso Recupero : 0 e 3′ Argomenti nazionale under 21 luigi di biagio Leggi i commenti I commenti dei lettori 
Inutile negarlo, i tagli alla cultura ci sono stati. Come minimo quest'anno sono 2 milioni e 800mila euro i soldi in meno che Palazzo civico ha potuto mettere sul piatto. "Meno risorse non significa però che a Torino si faccia meno cultura  -  spiega il sindaco Piero Fassino  -  Perché la programmazione culturale della città si è arricchita di nuove iniziative, come il Jazz Festival e il Festival Beethoven, e di nuovi accordi con grandi musei, come L'Ermitage o il Museo d'Orsay. E perché la riduzione di risorse pubbliche è stata compensata da un incremento delle risorse private provenienti dalle sponsorizzazioni". Parola di primo cittadinoIl sindaco ha preso in mano i capitoli di bilancio destinati quest'anno alla cultura e li ha illustrati ieri mattina ai consiglieri comunali della Commissione Cultura, a cominciare dalla strategia che punta sugli sponsor per tamponare la riduzione delle risorse pubbliche. Per prima cosa è intervenuto di persona per scongiurare i tagli prospettati sugli istituti di ricerca, dal Gramsci alla Nocentini, e sui festival indipendenti e giovanili (da Traffic a Sottodiciotto). È la seconda volta che capita nel giro di pochi giorni, dopo i tagli che si sarebbero dovuti abbattere sui contributi per le scuole materne paritarie. Fassino ha ripristinato gli stanziamenti dell'anno scorso ("saranno gli stessi") pescando 580mila euro dal fondo di riserva del bilancio. Intervento "accolto con soddisfazione" dal presidente della commissione, il democratico Luca Cassiani, e da Marco Grimaldi di Sel, che avevano chiesto un suo intervento dopo l'illustrazione di venerdì scorso da parte dell'assessore Maurizio Braccialarghe. Incassato l'impegno di ripristinare i contributi, resta il taglio a fondazioni, teatri e musei. I fondi sono scesi quest'anno a 21,2 milioni, dai 24,4 dell'anno scorso, che però tenevano conto anche del contributo di 1,2 milioni a Terra Madre che quest'anno non è in programma. Tagliati mezzo milione ciascuno a Teatro Regio, Stabile e Musei civici, e 200mila euro al Tff. "La riduzione effettiva è infine di 2,8 milioni  -  sottolinea il sindaco  -  Non significa però che le attività siano diminuite. Tutt'altro: il Regio non aveva un cartellone così ricco da 40 anni e la programmazione del 2013 non si era mai vista prima. Prevediamo che quella del prossimo anno, in preparazione all'Expo, sia ancora superiore". Le risorse tolte dalle casse pubbliche sono state compensate, sostiene il primo cittadino, dagli sponsor. E non si pensi alla cassetta delle offerte che era stata piazzata a Palazzo Madama davanti alle opere di Michelangelo nel 2011 e del Pisanello lo scorso anno: "Non sono certo bruscolini gli 11,7 milioni raccolti dai privati dall'intero sistema culturale torinese  -  fa notare Fassino  -  Parliamo di 22 miliardi di vecchie lire". La città da sola, attraverso la Fondazione per la cultura, ha raccolto 4,8 milioni, contro i due e mezzo di due anni fa: "Da soli  -  dice il sindaco  -  questi soldi ci consentono di coprire le minori risorse messe a bilancio". E lo stesso, spiega, fanno gli altri enti che si troveranno dei tagli, come il Regio, lo Stabile e il Tff, i quali ricorrono agli sponsor, mentre i piccoli festival, che non ne avrebbero la possibilità, continuano a ricevere il contributo pubblico: "Non spendiamo meno". Il modello torinese nel fundraising per la cultura sarà presentato oggi dal sindaco Fassino al ministro per la Cultura, Massimo Bray. Le novità verranno con il prossimo bilancio: il Comune non accenderà più mutui, come ha fatto finora, per finanziare la cultura. "I fondi arriveranno tutti dalla spesa corrente  -  annuncia il sindaco  -  come successo quest'anno per il welfare". 
None Leggi i commenti I commenti dei lettori 
