Il più importante costruttore europeo di elettrodomestici, la Bosch e Siemens Hausgeräte (BSH) dovrà riparare in tutto il mondo milioni di lastoviglie che hanno un difetto e rischiano di incendiarsi. Lo scrive il quotidiano tedesco Die Welt in edicola domani. Secondo il giornale, almeno cinque milioni di esemplari di lavastoglie, prodotti tra il 1999 e il 2005, sarebbero a rischio. Lo scorso 30 agosto l'azienda aveva pubblicato sul suo sito Internet un comunicato parlando di "misura volontaria di sicurezza" e invitando i proprietari a verificare se il loro elettrodomestico - venduto con i marchi Bosch, Siemens, Neff, Constructa et Junker+Ruh - presentava questo tipo di rischio. All'occorrenza, essi venivano invitati a far cambiare gratuitamente un pezzo soggetto a surriscaldarsi. L'azienda non precisava il numero delle lavastoviglie potenzialmente interessate dal guasto e parlava di un rischio di incendio "in casi estremamente rari". Però, aggiungeva, "bisogna che una persona sia presente quando la lavastoviglie è in funzione". In ogni caso, secondo le informazioni raccolte da Die Welt, i pezzi di ricambio per sostituire quelli difettosi non saranno disponibili in Germania prima di metà settembre. Inoltre il giornale denuncia il fatto che il rischio-incendio era noto da ben quattro anni, da quando cioè, nel 2009, mezzo milione di questi elettrodomestici erano stati "richiamati" dagli Stati Uniti dove si erano già registrati 51 incidenti e 30 incendi. 
Oltre sette ore per percorrere la tratta Milano Garibaldi-Bologna Centrale. Un guasto tecnico a un treno ad alta velocità del gruppo Ntv, Nuovo Trasporto Viaggiatori, ha trasformato un viaggio di un'ora e 13 minuti, il tempo di percorrenza abituale fra il capoluogo della Lombardia e quello dell'Emilia Romagna, in un'odissea di oltre 7 ore. Il treno, diretto a Roma e partito alle 11.35 dalla stazione di Milano Garibaldi, poco dopo Parma ha subito un guasto tecnico. Il convoglio si è fermato e i passeggeri, avvisati dal personale di bordo, sono stati radunati nelle carrozze di testa. La sosta, però, è durata più di tre ore, fino a quando un altro convoglio non ha agganciato il treno guasto, trainandolo in prossimità della stazione di Campegine, in provincia di Reggio Emilia. Dopo un'altra ora i passeggeri sono stati fatti sbarcare e risalire su un treno sostitutivo. Dopo le 18.30 il treno sostitutivo è arrivato nella stazione di Bologna Centrale. Ai passeggeri la compagnia ha offerto un indennizzo per il viaggio e un voucher da utilizzare sui treni del gruppo Ntv. Nonostante il ritardo, fra i passeggeri non si sono registrati disagi particolari. 
CAPODISTRIA – Senza qualche stella ma con un cuore grande così. L'itaLbasket debutta  all'Europeo con un successo che potrebbe rivelarsi già decisivo per la  qualificazione alla seconda fase, soprattutto dopo la sconfitta (sorprendente) della Turchia con la Finlandia. La vittoria sulla Russia (76-69), altra nazionale  falcidiata dalle assenze, matura con una partita in cui l'Italia è quasi perfetta su entrambi i lati del campo. In attacco ci pensano capitan Datome (25 punti e 8 rimbalzi), Belinelli (16 punti e 5 assist) e Aradori (13), in difesa la chiave è il primo tempo gigantesco di Cusin (9 rimbalzi, 6 punti) che annulla i lunghi avversari dandoci quella sicurezza che finora non avevamo mai avuto. DATOME MATTATORE, BENE BELINELLI – Il primo tempo dell'Italia è fantastico. Alla classe cristallina di Shved gli azzurri rispondono con Diener che mette subito in ritmo Datome e Belinelli. Le prime triple di serata valgono il +7 (25-18) dopo i primo 10'. Belinelli segna ancora da tre, Cusin stoppa, Aradori va in contropiede. Dalla panchina Pianigiani trova un prezioso contributo da Gentile che nonostante due falli quasi immediati risponde con la giusta applicazione. L'Italia scappa arrivando fino al +16 (40-24) con un trepunti di Datome (40-24) e arrivando al riposo con un meritato 42-29 frutto del 55% da tre. Nella ripresa calano le percentuali ma la difesa azzurra mantiene livelli importanti di attenzione. Con un canestro di Melli l'Italia tocca il +17 (50-33) arrivando all'ultima curva sul +14 (56-42). L'ultimo quarto è il più difficile. Shved (17 punti e 5 assist) è l'ultimo ad arrendersi, gli azzurri perdono qualche pallone di troppo e di conseguenza un po' di fiducia. Sul +13 (70-57) a 2'25'' dalla fine sembra fatta, ma Monya ci fa venire i brividi infilando otto punti in fila che a -24'' significano -4 Russia. E' giusto che a chiuderla sia Datome, prima i liberi del +6 poi, dopo un errore di Shved, quelli della tranquillità. PIANIGIANI SODDISFATTO - "E' stata una grande vittoria - le parole del ct, Simone Pianigiani - che abbiamo approcciato con la giusta mentalità e la giusta faccia. Siamo stati capaci di proteggere il vantaggio conquistato grazie all'apporto di tutti e al grande sacrificio di squadra. Il nostro basket è molto dispendioso e siamo stanchi ma abbiamo resistito al ritorno della Russia solo perché tutti hanno dato il loro contributo sul campo senza risparmiarsi". TURCHIA KO ALL’ESORDIO, MALE FRANCIA E ISRAELE – Per gli azzurri, il prossimo impegno sarà contro la Turchia, battuta a sorpresa dalla Finlandia (55-61) nel match che ha aperto il programma del Gruppo D; nell’altra gara del girone, non delude la Grecia, che strapazza la Svezia per 79-51. Grandi sorprese nel Gruppo A, dove la Germania sconfigge la Francia di Tony Parker (80-74 per i tedeschi), in una giornata aperta dalla sconfitta di Israele per mano del Regno Unito (75-71) e proseguita col successo di misura dell’Ucraina sul Belgio (58-57). Nel Gruppo B, la Serbia si aggiudica il big match contro la Lituania (63-56) mentre il Montenegro vince di un soffio il derby con la Macedonia (81-80) e la Lettonia supera la Bosnia (86-75). Nel Gruppo C, infine, tutto facile per Spagna (68-40 alla Croazia) e Georgia (84-67 contro la Polonia) mentre, in serata, la Slovenia padrona di casa si impone, soffrendo, sulla Repubblica Ceca, battuta per 62-60. ITALIA-RUSSIA 76-69 (25-18, 17-11, 14-13, 20-27) ITALIA : Aradori 13 (3/5, 0/2), Gentile 8 (4/6, 0/2), Rosselli (0/1), Vitali (0/1, 0/1), Poeta, Melli 2 (1/2, 0/1), Belinelli 16 (3/5, 2/6), Diener 6 (0/4, 2/3), Cusin 6 (3/5), Datome 25 (6/9, 3/4), Magro, Cinciarini. All: Pianigiani RUSSIA : Karasev 3 (0/4, 1/2), Sokolov 2 (1/3), Valiev 3 (1/2), Fridzon 12 (1/2, 2/5), Voronov 5 (1/2, 1/1), Kulagin, Shved* 17 (4/10, 3/7), Antonov 8 (1/5, 1/3), Monya 13 (3/6, 2/6), Khvostov, Savrasenko, Ponkrashov 6 (0/1, 1/3). All: Karasev ARBITRI : Lottermoser (Ger), Shemmesh (Isr), Dragojevic (Mne) NOTE : – Tiri da 2: Ita 20/38, Rus 12/35; tiri da 3: Ita 7/19, Rus 11/27; tiri liberi: Ita 15/21, Rus 12/19. Rimbalzi: Ita 37 (9 Cusin, 8 Datome), Rus 30 (5 Monya). Assist: Ita 15 (5 Belinelli), Rus 14 (5 Shved). Usciti 5 falli: Gentile (Ita), Monya (Rus). Argomenti basket europei 2013 italbasket luigi datome Leggi i commenti I commenti dei lettori 
NYON  - Neanche a Nyon, dove partecipa al Forum per allenatori organizzato dall'Uefa, Antonio Conte può star tranquillo. Tirato in ballo quale possibile successore di Cesare Prandelli sulla panchina della nazionale azzurra, il tecnico bianconero sfodera il proprio sense of humour: "Penso che qualcuno mi voglia mandar via dalla Juventus - dice scherzando Conte, in merito alle voci che circolano  -  Per me la nazionale è guidata dall'uomo giusto al posto giusto". "SUL MERCATO NON CAMBIO IDEA" - "Non so quel che succederà dopo il Mondiale in Brasile - prosegue l'allenatore juventino - chi dovrà prendere le decisioni le prenderà. Per quanto mi riguarda, ho un contratto con la Juve e sono felicissimo a Torino. Quella della Juventus non è una maglia come le altre, bisogna averla indossata per capire cosa significa. La cessione di Matri? Ho fatto le mie valutazioni, resto della mia opinione". "BENITEZ BRAVO, OCCHIO ALLE MILANESI" - Per quanto riguarda il campionato, Conte vede bene il Napoli ma crede in una corsa a due con gli azzurri: "Vi sono molte squadre altre squadre forti come il Milan o l'Inter, che potrà sfruttare il fatto di non essere impegnata nelle competizioni europee - ricorda il tecnico bianconero - e non dimentichiamo le romane o altre. Comunque Benitez è un ottimo allenatore, oltretutto molto simpatico. Sono certo che entrerà rapidamente nel cuore dei napoletani". Argomenti serie a juventus fc antonio conte Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
