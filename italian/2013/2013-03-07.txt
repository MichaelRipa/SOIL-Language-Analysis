Nel 2012 gli italiani hanno speso per manutenzioni e riparazioni delle loro autovetture 26.919 milioni di euro. Il dato è stato diffuso dall'Osservatorio Autopromotec che sottolinea che la cifra è di assoluto rilievo e, per la prima volta nella storia della motorizzazione del nostro Paese, supera la spesa sostenuta per l'acquisto di nuove autovetture. Per quest'ultima voce la spesa degli italiani nel 2012 è stata infatti di 26.515 milioni di euro. Nonostante il sorpasso, la spesa per l'assistenza alle autovetture nel 2012 è però calata. Rispetto al 2011 vi è infatti una contrazione del 10,5%. E' questo un effetto della crisi economica che ha investito il Paese e che sta determinando riduzioni anche di spese assolutamente necessarie, come quelle per la manutenzione e le riparazioni delle autovetture. Il dato del 2012 è comunque sorprendente perché la frenata delle vendite di auto nuove, dovuta al rallentamento nella sostituzione del parco circolante in atto negli ultimi anni, avrebbe dovuto avere un effetto di segno contrario. Il mantenere in esercizio auto ormai mature per la sostituzione, o addirittura per la rottamazione, comporterebbe infatti un maggior ricorso alla manutenzione.  Nella prima fase della crisi che stiamo vivendo questo effetto si è verificato, ma, con l'aggravarsi e il perdurare della crisi, gli automobilisti si sono visti costretti a rinunciare sempre più spesso anche ai servizi di officina. Se questa tendenza negativa dovesse continuare le conseguenze per la sicurezza della circolazione potrebbero essere molto serie. E' evidente infatti che rinviare manutenzioni necessarie non solo fa aumentare la probabilità di incidenti stradali, ma comporta anche un aggravamento delle loro conseguenze. Trascurare la manutenzione del parco auto ha inoltre anche un altro effetto fortemente negativo: le auto che non ricorrono regolarmente a interventi di officina con il tempo diventano sempre più inquinanti. In questa situazione appare molto opportuna l'iniziativa adottata da CNA autoriparazione per ottenere una riduzione dell'Iva sugli interventi di riparazione e manutenzione degli autoveicoli e la deducibilità delle spese di assistenza e manutenzione degli stessi che potrebbe rendere meno oneroso il ricorso all'officina. Ovviamente si tratta di un provvedimento che deve essere adottato in ambito europeo, ma la richiesta di CNA fa riferimento proprio al fatto che l'Unione Europea nel maggio del 2009 ha adottato una direttiva che consente di fissare aliquote Iva ridotte su servizi ad alta intensità di lavoro. Tra questi servizi attualmente non rientra però la riparazione automobilistica, ma ora, anche alla luce della nuova situazione determinatasi, appare necessario che la possibilità di applicare aliquote Iva ridotte venga e stesa anche all'autoriparazione. Ciò anche in considerazione dei pericoli per la circolazione automobilistica e per la tutela dell'ambiente, del fatto che il settore dell'autoriparazione, attualmente in forte crisi, dà lavoro in Europa a 2,8 milioni di persone ed inoltre del fatto che è indubbio che i servizi di autoriparazione sono ad alta intensità di manodopera e non delocalizzabili. La tematica della riduzione dell'Iva sulla manutenzione degli autoveicoli avrà spazio nelle attività di comunicazione e convegnistiche che accompagneranno Autopromotec 2013 che si terrà nel quartiere fieristico di Bologna dal 22 al 26 maggio. 
STOCCARDA - L'aria europea fa bene alla Lazio. La squadra di Petkovic mantiene l'imbattibilità in Europa League ma, soprattutto, mette una serie ipoteca sulla qualificazione ai quarti di finale vincendo per 2-0 in casa dello Stoccarda. Il tecnico di Sarajevo però non vuole che la squadra si senta troppo al sicuro: "Abbiamo il 51% di possibilità di qualificarci. Stasera abbiamo fatto una bella partita ma era solo il primo round. Al ritorno ci aspetta un avversario che gioca meglio fuori casa e dovremo stare molto attenti". ONAZI COMMOSSO: "ANCORA NON CI CREDO" - Vuole mantenere alta la concentrazione, ma la soddisfazione è tanta, perché con questa vittoria la Lazio ha risposto alle tante critiche arrivate dopo la sconfitta con il Milan: "Grande prova - continua il tecnico - ed è un peccato non essere riusciti a fare il terzo gol. Comunque abbiamo giocato bene, soffrendo pochissimo e facendo girare la palla come volevamo". Ottime risposte anche da parte dei singoli, in particolare dalle "seconde linee" Ederson e Onazi, entrambi andati in gol. Raggiante e a tratti commosso il centrocampista nigeriano, alla sua prima rete da professionista con una squadra di club: "È un grande momento per me, non riesco ancora a crederci. Aspettavo questa opportunità e sono riuscito a trovare il mio primo gol. Adesso spero che ce ne siano degli altri". LA RINASCITA DI EDERSON: "UN GOL SPECIALE. RINGRAZIO KLOSE" - "Se lo merita - conferma l'altro goleador di giornata Ederson - perché è un bravo ragazzo e un professionista vero. È stato bellissimo vederlo quasi piangere dopo aver segnato". Il brasiliano non poteva festeggiare in maniera migliore il suo rientro dal primo minuto e con quello di oggi sale a 3 reti in 5 partite da titolare: "Un gol che ha un sapore particolare perché arrivato dopo un periodo difficile. Erano tre mesi che non giocavo una partita dall'inizio. Sono veramente contento e vorrei ringraziare la mia famiglia e Miroslav Klose. Mi è stato molto vicino in questo periodo e spero che rientri al più presto per darci una mano". Ederson adesso punta un posto anche contro la Fiorentina: "Sono a disposizione del mister. Chiaro che uno voglia sempre giocare ma è importante rispettare ogni decisione dell'allenatore e farsi trovare pronto al momento giusto". HERNANES PARLA DA LEADER: "IL NOSTRO SEGRETO È LO SPIRITO DI SQUADRA" - Contro i viola in campo ci sarà sicuramente il suo connazionale Hernanes (tornato a giocare senza caschetto protettivo), che oggi ha preso per mano una squadra con molte assenze: "Buona prestazione, ed è la dimostrazione che quando mettiamo lo spirito giusto, senza fare i fenomeni, facciamo bene. Sicuramente quelli che sono fuori ci mancano, ma nessuno è insostituibile. Ciò che conta è lo spirito di squadra, è quello il nostro segreto". Il Profeta è già proiettato alla sfida contro la Fiorentina: "Un impegno difficile. Ci abbiamo già perso e sappiamo quanto siano forti. Servirà lo stesso spirito gi oggi per fare una buona prestazione e portare a casa il risultato". Argomenti ss lazio europa league vladimir petkovic ederson Leggi i commenti I commenti dei lettori 
LONDRA - Ancora peggio di tre anni fa. Dopo il 3-1 subito in Champions, l'Inter incassa un'altra sonora lezione dal Tottenham in Europa League e torna a casa con un pesante 3-0 che suona tanto come un arrivederci alla manifestazione. L'Inghilterra resta terra amara per i nerazzurri (12° ko in 17 presenze) ma ancora più indigesto si conferma quel fenomeno di Bale che dopo la tripletta al Meazza del 2010, spiana la strada verso il successo degli Spurs con un gol di testa ed un'altra prova superlativa. UNA SERATA DA DIMENTICARE - Per l'Inter e per Stramaccioni è stata una serata da dimenticare in fretta. Il tecnico ha sbagliato uomini e modulo e neppure in corsa è riuscito a raddrizzare la baracca. I giocatori, sempre in balia degli avversari, hanno fallito anche le due limpide occasioni (Alvarez e Palacio soli davanti al portiere) per segnare almeno quella rete che avrebbe consentito di mantenere viva una flebile fiammella di speranza nella qualificazione. Ora, invece, servirà solo un miracolo. UNO-DUE MICIDIALE - Stramaccioni ha deciso di lasciare in panchina Palacio e l'acciaccato Guarin, ridando una chance al figliol prodigo Cassano, proposto nell'inusuale ruolo di prima punta davanti all'inedito tridente Alvarez-Kovacic-Pereira. Una mossa sbagliata che non ha dato profondità alla squadra consentendo al Tottenham di imperversare, soprattutto sulle fasce. Lennon e Sigurdsson hanno puntualmente preso d'infilata Zanetti e Juan e hanno dato il via al micidiale uno-due in 12' (6' e 18') che ha mandato al tappeto i nerazzurri. CASSANO INVENTA, ALVAREZ SPRECA - All'unico timido acuto dell'Inter (tiro alto di Kovacic) il Tottenham ha risposto con tre conclusioni da fuori di Defoe, Bale e Sigurdsson e due colpi di testa di Vertonghen che hanno sempre tenuto in allerta Handanovic. Notando Kovacic in palese difficoltà, Stramaccioni ha provato a cambiare qualcosa varando il 4-3-3 con il giovane serbo abbassato in cabina di regia e con Alvarez e Pereira al fianco di Cassano. Ed in effetti almeno un risultato la mossa lo ha prodotto: Cassano ha lanciato solo davanti alla porta Alvarez che ha malamente calciato fuori con un sinistro in diagonale. VERTONGHEN CALA IL TRIS - In avvio di ripresa, Stramaccioni ha deciso di lanciare nella mischia Palacio togliendo Juan Jesus ma la musica non è cambiata. Il Tottenham non si è impressionato e al 7', dopo aver fatto le prove generali 2' prima su una punizione-cross, ha triplicato con Vertonghen che ha riscattato il liscio compito in precedenza staccando imperiosamente di testa più in alto di Chivu su un angolo dalla destra di Bale. PALACIO FALLISCE IL GOL DELLA SPERANZA - L'Inter ha sbandato, ha rischiato il poker sulle incursioni di Bale, Defoe e Lennon e solo nel finale, con Guarin e Jonathan lanciati nella mischia per disperazione, si è procurata la palla per ridarsi una speranza: Palacio, però, l'ha malamente sciupata calciando addosso a Friedel da due passi. E ora poco importa che al ritorno Bale sarà squalificato. Per passare servirebbe un'impresa leggendaria. Argomenti europa league inter tottenham Leggi i commenti I commenti dei lettori 
ROMA - E' morto a Roma il regista Damiano Damiani. Aveva 90 anni. Nato a Pasiano di Pordenone il 23 luglio 1922, in una lunga carriera è stato regista al cinema tra l'altro del Giorno della civetta e per la tv de La Piovra . Damiani è morto nella sua casa per un'insufficienza respiratoria. Non lavorava più da dieci anni, ma i suoi film rimangono come esempio di impegno e passione civile, di un mix riuscito di codici popolari e di denuncia, in pieni anni '70, delle storture del sistema e della cupola di potere. LA SCHEDA FILMOGRAFIA Dopo gli studi all'Accademia di Brera, a Milano, Damiani entra nel mondo del cinema nel 1947 con il documentario La banda d'Affori cui nel 1954 segue Le giostre . Comincia insieme a quel gruppo di talenti che si chiamano Comencini, Lattuada e Olmi. Per alcuni anni lavora come sceneggiatore e solo nel 1960 decide di tornare a dirigere, realizzando il suo primo lungometraggio di finzione, Il rossetto , ispirato alla storia vera di una ragazza che assiste all'omicidio di una donna e s'innamora dell'assassino che la usa per sfuggire alla giustizia. Nel cast c'è anche Pietro Germi, nei panni del commissario. Sempre nel 1960, Damiani dirige Il sicario , un noir che punta il dito sul marcio di certa borghesia italiana senza scrupoli, interessata solo ad arricchirsi. Una dimostrazione della sua idea di cinema: non solo espressione artistica, ma anche mezzo di denuncia sociale, che mostra senza censure la normalità con cui molti vivono la violenza, il potere asservito al proprio interesse, le ingiustizie. Nel 1962 firma L'isola di Arturo , dall'omonimo romanzo di Elsa Morante, di cui cura anche la sceneggiatura assieme a Ugo Liberatore e Cesare Zavattini, puntando molto per l'introspezione psicologica dei personaggi. Nel 1963 arriva La rimpatriata , con Walter Chiari, vincitore del premio Fipresci, un film che indaga sulla borghesia dell'epoca, attraverso un incontro tra vecchi amici, che con malinconia pensano a ciò che sono diventati e a ciò che avrebbero voluto essere. Con Quién sabe? (1966) Damiani si cimenta nel genere spaghetti western, aggiungendovi il tema di fondo dell'impegno politico con Klaus Kinski e Gian Maria Volonté. La necessità di creare opere che siano espressione di un forte impegno civile, spinge il regista a realizzare, nel 1968, Il giorno della civetta , dal romanzo di Leonardo Sciascia: film intensamente drammatico che mostra uno spaccato sociale in cui, nonostante la connivenza tra politica e mafia e l'omertà imperante, un onesto e determinato capitano dei carabinieri rivendica il predominio di legge e giustizia su corruzione e violenza. Ne sono interpreti principali Franco Nero e Claudia Cardinale, attori molto amati dal regista e da allora spesso presenti nei suoi film. Del '70 è La moglie più bella , il film d'esordio al cinema di Ornella Muti. Nel 1971 tocca ancora a due polizieschi in cui la mafia si sposa al film d'azione: Confessione di un commissario di polizia al Procuratore della Repubblica , con Martin Balsam e Franco Nero, e L'istruttoria è chiusa: dimentichi , sempre con Franco Nero. Nel 1972 Nino Manfredi, per Damiani, veste i panni di Gino Girolimoni in Girolimoni , il mostro di Roma, storia del fotografo romano accusato negli anni '20 d'aver ucciso delle bambine, e poi segretamente scarcerato per mancanza di prove. Nel 1973 Damiani diventa attore per il regista Florestano Vancini e interpreta Giovanni Amendola nel film Il delitto Matteotti . Torna dietro la macchina da presa realizzando in seguito, tra gli altri, Perché si uccide un magistrato (1974) con Franco Nero, e Il sorriso del grande tentatore dello stesso anno; la commedia spaghetti western Un genio, due compari, un pollo (1975) con Terence Hill; il thriller, con Tony Musante e Claudia Cardinale, Goodbye & Amen (1977) e, subito dopo, Io ho paura , con Gian Maria Volonté protagonista; Un uomo in ginocchio (1978) con Giuliano Gemma, Eleonora Giorgi, Michele Placido; l'horror Amytiville Possession (1982), diretto negli Sati Uniti, con Burt Young, James Olson, Jack Magner. Il 1984 è l'anno del grande successo televisivo. Damiano Damiani è il regista della prima stagione di una delle serie italiane più celebri, La piovra , realizzata da un soggetto di Ennio De Concini: con grande maestria e senso dello spettacolo popolare si descrive la mafia dell'Italia contemporanea, quella collusa con la politica, che svilisce e manipola le istituzioni. Il pubblico si appassiona alla storia del commissario Corrado Cattani, l'eroe antimafia attorno al quale ruota il racconto, interpretato da Michele Placido. La serie proseguirà, con  registi diversi, per altre nove stagioni. Damiani dirige ancora Michele Placido in Pizza Connection (1985) e, l'anno successivo, realizza L'inchiesta , con Harvey Keitel e Keith Carradine, da una sceneggiatura di Suso Cecchi d'Amico, indagine sulla vera morte di Gesù di Nazareth e sulle radici della fede. Il suo ultimo lungometraggio è del 2002: Assassini dei giorni di festa , che narra di come un gruppo di teatranti italiani, ridotti alla fame, scelga di recitare la parte dei parenti alle veglie funebri di gente a loro sconosciuta, nel tentativo di rubacchiare qualcosa. Placido: "Gli devo tutto". "Lo dico con il cuore e con le lacrime agli occhi: io a Damiano Damiani gli devo tutto", dice all'Ansa Michele Placido ricordando il regista che lo diresse nel 1984 nella Piovra tv. "Non sarei diventato quello che sono adesso, Damiano mi ha fatto conoscere non solo in Italia ma nel mondo perché La piovra l'hanno vista e amata ovunque. Ha reso il personaggio del commissario Cattani il simbolo universale della lotta alla mafia e ancora oggi vivo di quella gloria". Michele Placido si lascia andare ai ricordi, che sono tanti perché, oltre a La piovra , "abbiamo lavorato insieme tante volte e frequentato tante serate. E' stato un regista - prosegue Placido - che mi ha formato più di tutti, mi ha fatto amare il cinema americano più di quanto lo amassi, è stato per me una grande scuola, un maestro vero". Argomenti cinema italiano cinema 
Passione e tecnica, sono queste le componenti sostanziali che hanno in comune, se manca l'una o l'altra risultano scadenti, puri esercizi formali: stiamo parlando della scrittura e del sesso. A metterli insieme, per approfondirne gli aspetti linguistici, le immagini più efficaci e i riferimenti letterari più riusciti, ci pensa "Desideri e parole: l'erotismo nella scrittura", il primo corso di scrittura erotica creativa del sud Italia, organizzato dalla Navarra Edizioni e che è stato presentato al Palab con una serata di tango e letture sul tema. Il corso si terrà a Palermo a partire dal prossimo 16 marzo. Cinque incontri da due ore ciascuno con la scrittrice Maria Tronca, autrice de "L'Isola delle Femmine", "Rosanero" e "L'amante delle sedie volanti", per dieci anni curatrice per Mondadori di una collana di antologie erotiche contemporanee. Che sia moda editoriale, figlia del successo della trilogia di E. L. James cominciata con le ormai eponime "Cinquanta sfumature di grigio", è innegabile. Le case editrici più importanti fanno a gara a sfornare romanzi erotici da inserire sul mercato, ma la tradizione del genere è talmente antica da domandarsi se è lecito scinderla dalla letteratura stessa. Dal "Papiro erotico" egiziano al Kama Sutra, dalla mitologia greca alle novelle delle "Mille e una notte", da Boccaccio a de Sade, ma anche romanzieri tradizionali che, fuori dal genere, hanno dimostrato il meglio di sé proprio per come hanno saputo trasformare in scrittura l'amore dei corpi, il desiderio e la libertà dell'eros. Henry Miller, Vladimir Nabokov, Haruki Murakami per citarne solo alcuni. Molti altri, seppur grandissimi, alla prova del sesso hanno fallito. Perché parlare di sesso resta un tabù e ancora di più scriverne trovando il difficile equilibrio tra il dire esplicitamente, senza essere da un lato ridicoli e dall'altro volgari. "Sarà un corso per imparare a scrivere meglio, dove l'urgenza deve essere quella narrativa, tecniche e accorgimenti per essere efficaci e autentici", spiega la Tronca che aggiunge senza mezzi termini: "Cazzo si dice cazzo, non membro, ma in una pagina non posso permettermi di scriverlo cinque volte, quella è una ripetizione e va evitata con destrezza". Non per nulla il primo incontro con la Tronca ha come titolo: "Parliamo di sesso". Chiarisce la Tronca: "Occorre superare il pudore che grava su alcune parole e capire che è il contesto e il modo in cui vengono usate che le fa diventare volgari, così quanto la confidenza che abbiamo con esse. La regola a monte è l'autenticità, il reale sentire dell'autore ". Per esempio, secondo la scrittrice, si possono trovare capolavori, cammei di erotismo ne "La ragazza con l'orecchino di perla" di Tracy Chevalier o perfino nell'ultimo Montalbano di Camilleri che "con l'età è diventato più disinibito e autentico", più che nelle famose sfumature esplicite. "Tanto di cappello alla James. Non parlerei di moda, ma di esigenza. Le "Cinquanta sfumature" affrontano il tema dei rapporti regolati da dominio e sottomissione. Un mondo che si conosce poco, il cui approfondimento spiega pulsioni ancestrali dell'essere umano che banalmente vengono letti come gusti devianti" aggiunge la Tronca. Per la scrittrice palermitana la cosa più importante per la buona riuscita del corso sarà instaurare un rapporto di fiducia fra tutti i partecipanti "Bisognerà mettersi in gioco  -  continua  -  decidere di scendere in campo completamente. Solo così potremo lavorare schivando la trappola della comicità. Molto spesso una metafora è più ridicola di una parolaccia". A due settimane dall'inizio del corso gli iscritti sono già numerosi, difficile tracciarne profilo preciso perché l'interesse è diffuso trasversalmente fra uomini e donne, professionisti dai 35 anni in su. Caratteristica comune la passione per la scrittura e la lettura e una grande curiosità per l'eros, il corpo e le sue esaltazioni. "Voglio imparare a scrivere di sesso superando i tabù, voglio liberare me stessa e sciogliere i miei nodi", dice Clelia Mauro, 58 anni, ex insegnante elementare e già autrice di una raccolta di poesie. Lei vuole scrivere un romanzo e vuole che l'eros ne sia una componente fondamentale, perché "fa parte della vita e merita di essere raccontato con professionalità. La Mauro ha letto le "Cinquanta sfumature" e lo ha trovato un libro "fantastico, pieno di fantasia e senza morbosità". È stata una lettrice della trilogia, ma senza l'entusiasmo della Mauro, anche R. L., 50 anni, insegnante di inglese di Agrigento che preferisce usare le iniziali per non creare imbarazzo con i suoi allievi. Frequenta corsi di scrittura dal 2010 e per partecipare a questo viaggerà da Agrigento: "Mi sono accorta che il divario fra scrivere qualcosa che abbia a che fare con i sensi e la sensualità in senso stretto è molto breve, i sensi sono il motore della mia scrittura per cui voglio perfezionarmi. L'ultimo libro della trilogia è ridicolo, ricordo solo un grugnito, per me è molto più sensuale la scrittura di Giuseppina Torregrossa". "Emisfero maschile ed emisfero femminile" è il titolo di uno degli incontri centrali pensati dalla Tronca nel quale chiederà lo scambio dei ruoli, per fare scrivere gli uomini da una prospettiva femminile e viceversa. È pronto a questa prova Michele Longo, 38 anni, ricercatore all'università, insegnante di italiano agli stranieri, scrittore neofita, ma grande appassionato di letteratura erotica. "Adoro leggere Anaïs Nin o Miller. L'erotismo è un banco di prova per gli autori, per esempio riconosco nel mio autore preferito, Thomas Harris, la presenza di fortissimi tabù sessuali che gli impediscono di scrivere bene di sesso". Anche Longo vuole scrivere racconti erotici, ma se glieli pubblicassero è indeciso se firmarli a proprio nome o usare uno pseudonimo perché, come dice, "viviamo in un mondo ipocrita. Non condivido l'ipocrisia, ma devo difendermi dalla stupidità". Parlare di sesso non è innocuo, scriverne ancora meno, ma la buona scrittura non si è mai nutrita di innocenza. 
Ecco l'idea: "Xenter: provalo un giorno, vincilo per sempre". Così Yamaha fino al 31 ottobre 2013 propone un test drive che può finire con un grande regalo... "Ma non finisce qui - spiegano alla filiale italiana della casa giapponese - chi effettuerà il test prenderà automaticamente parte anche ad uno speciale concorso che mette in palio ogni mese un Xenter 150: una volta completata la prova e riconsegnato lo scooter in Concessionario si otterrà via mail un codice alfanumerico che mostrerà con un meccanismo "instant win" l'eventuale vincita". 
LONDRA - "A San Siro servirà un miracolo". Andrea Stramaccioni non si nasconde. Sa che l'Inter a Londra s'è giocata gran parte delle possibilità di andare in avanti in Europa League. ". Partire da un 3-0 a sfavore è pesante ma sappiamo che anche in passato all'Inter sono riuscite grandi imprese. Avremo il dovere di provarci e speriamo di segnare un gol subito". ABBIAMO SOFFERTO LA LORO FISICITA' - Il tecnico nerazzurro spiega cosa non ha funzionato: "Abbiamo sofferto tanto il Tottenham, forse è la prima squadra quest'anno che ci mette tanto in difficoltà fisicamente. Malgrado ciò ci resta un pizzico di rammarico, soprattutto per le due clamorose occasioni create, che potevano rendere meno complicata la qualificazione. Peccato perché avevamo cercato di sfruttare qualche errore della loro difesa molto alta e invece non siamo riusciti ad approfittarne". IL PRIMO OBIETTIVO RESTA IL CAMPIONATO - Stramaccioni spiega così la decisione di lasciare in panchina Guarin e Palacio: "Ho fatto un po' di turnover perché il nostro obiettivo principale rimane conquistare il 3° posto in campionato, anche se questa competizione, finora, l'abbiamo sempre onorata. Stiamo lavorando molto sull'approccio alle partite: eravamo anche partiti bene stasera, purtroppo una giocata di Bale ci ha fatto andare in svantaggio nei primi minuti e questa era la situazione peggiore per noi, in un ambiente del genere. Com'è Bale visto da vicino? E' uno dei giocatori più forti e decisivi nel mondo. E' decisivo quando calcia, nei colpi di testa e nei cambi di passo....". Un ultima battuta su Cassano: "Questione chiusa. Oggi era in campo, ora conta solo fare bene con l'Inter". Argomenti europa league inter andrea stramaccioni Leggi i commenti I commenti dei lettori 
Donne ferite, nel corpo e nell'anima, appaiono spaventate, ansiose, liquidano con superficialità le domande sul "che cosa è successo, come si è procurata questa ferita?". Il più delle volte dicono che è stato un evento accidentale, in fondo sono abituate a mentire, alcune lo fanno da anni, passano la vita a farlo. Sì, perché le donne vittime di violenza possono essere bambine ma anche avere 80 anni, questo ci dicono i nostri registri, e appartenere a tutte le classi sociali, non ci sono limiti di età, non c'è ceto sociale che venga risparmiato, nessuna donna è esclusa dalla possibilità di subire violenze, maltrattamenti, abusi. Come uomo e come medico, e con i medici del Pronto soccorso, che guido, ci sentiamo ogni giorno offesi e anche frustrati da queste situazioni. Perché siamo impotenti. Noi sappiamo e capiamo benissimo chi abbiamo di fronte. Spesso le donne maltrattate in ospedale arrivano accompagnate dai loro aguzzini, che siano mariti, fidanzati o padri. Non possono parlare, altrimenti quando tornano a casa è peggio per loro. Non hanno fiducia in noi perché sanno che dopo non c'è nulla per loro, non c'è un paracadute, non ci sono case rifugio, non c'è una rete istituzionale che le protegga. Devono denunciare l'accaduto e tornare a casa. Devono cioè rischiare la vita. I dati che abbiamo sono quelli del 2011 e voglio renderli noti. Il 93% dei casi di violenza restano sommersi, non sono denunciati. Le lesioni fisiche vanno da quelle lievi a quelle gravissime, fino al femminicidio, di mezzo ci sono fratture ossee, trauma cranici e rotture di visceri. Le conseguenze psichiche sono disturbi del comportamento, stato ansioso reattivo. Le donne straniere più colpite sono le romene, su 290 accessi al pronto soccorso, solo una ha dichiarato di essere stata aggredita dal marito. Quali sono le modalità? Calci, pugni, ciabattate, arma bianca, scarpe, corpi contundenti. Dove colpiscono? Per lo più al volto e all'addome. Questo vuol dire che quegli uomini si sentono sicuri di sé, sanno di avere potere e di esercitarlo col terrore. E possono farlo perché dall'altra parte, a tutela delle donne c'è poco. C'è il lavoro di donne fantastiche, come quelle del centro antiviolenza "Giulia e Rossella", ma non basta, anche perché quelle donne, ogni giorno, devono combattere anche contro i problemi economici, le risorse che mancano e la precarietà più assoluta. Ci siamo noi, che aiutiamo, sosteniamo, cerchiamo di convincere le donne a denunciare, ma non possiamo fare di più. Serve un Percorso Rosa a livello nazionale, nella sanità e nelle istituzioni, serve una Rete solida istituzionale che raccordi il comune e i servizi sociali con le scuole, la polizia, la magistratura, servono le case rifugio, dei luoghi sicuri dove queste donne possano ricominciare a vivere. Per loro la denuncia non deve essere un ulteriore supplizio, deve essere tutto più facile e più sicuro. Quelle donne hanno una sola certezza, sanno che se parlano al ritorno a casa sarà ancora peggio, le recidive sono altissime e l'escalation di violenza è fisiologica in questi casi. La situazione è tanto più grave quanto più invisibile. * primario Pronto soccorso Ospedale "Dimiccoli"- Barletta 
