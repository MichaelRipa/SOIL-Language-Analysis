ROMA - Anche la sconfitta, pesantissima, contro il Cagliari, non intacca la flamma di Zdenek Zeman, che a caldo esclude la possibilità di lasciare il timone della squadra: "Io per una partita non mi dimetto, non credo che questa partita sia certificazione di una stagione sbagliata. Oggi c'era solo confusione. Il Cagliari ha vinto con merito. Magari c'erano due rigori per noi ma non cambiava prestazione nè il risultato" A chi gli chiede se si sente a rischio esonero: "Io sono a disposizione della società, sono un dipendente. Mi dispiacerebbe se accadesse perchè penso che questa squadra può fare un buon calcio". Zeman si è dunque soffermato sulla partita: "Abbiamo sbagliato l'approccio, abbiamo messo in campo tanta voglia, ma poco cervello. E il calcio si gioca con la testa. Stasera abbiamo portato troppo palla giocando sempre sul chiuso, non siamo riusciti a proporre il nostro gioco e ci siamo sbilanciati, subendo tante ripartenze. Il gol preso dopo pochi minuti ci ha fatto innervosire. Colpa delle polemiche della settimana? Non penso, cio' che accade fuori dal campo non deve influire sulla squadra. Abbiamo preso un gol da rimessa laterale e sulla seconda rete del Cagliari c'e' un errore individuale grosso. Cosa possiamo farci? Spesso capita a noi". Su Stekelenburg e il mancato trasferimento al Fuhlam: "Si sentiva sacrificato in panchina e voleva giocare si è presentata la possibilita' di andare in Inghilterra ma poi e' saltata, cosi' e' tornato indieto: se ora si e' messo a disposizione, non vedo il problema". Duro l'attacco ai media: "La situazione in città non è normale. Ci sono attacchi dalla mattina alla sera, non solo a me ma anche alla società ed ai giocatori. Non ci volete aiutare? Andiamo avanti da soli". Leggi i commenti I commenti dei lettori 

ROMA  - Termina in parità l'anticipo della 24ª giornata di serie Bwin disputato allo stadio Granillo dove la Reggina impone l'1-1 al Verona, cogliendo un punto prezioso nel suo tentativo di risalita dai bassifondi della classifica (ora a quota 25). I gialloblù veneti falliscono invece l'attacco alla seconda posizione del Livorno, restando al terzo posto con 47 punti, uno in meno dei labronici. DIONIGI LANCIA DI MICHELE, TORNA MANDORLINI - Una gara molto sentita soprattutto dai tifosi calabresi, che ancora ricordano quel doppio spareggio nel giugno 2001, che causò la retrocessione beffa in B degli amaranto. Di quella partita è presente Davide Dionigi, ora non più attaccante ma nei panni di allenatore. Nello stretto torna David Di Michele, schierato in avanti al fianco di Comi (probabilmente), mentre sulla sponda opposta riprende il suo posto in panchina dopo la lunga squalifica Andrea Mandorlini, che ritrova dall'inizio Maietta e Jorginho e in prima linea affida all'ex Torino Sgrigna il compito di supportare bomber Cacia. SBLOCCA IL MATCH CACIA, ORA CAPOCANNONIERE - Proprio il centravanti gialloblù, già vicino al vantaggio al 7', sblocca il match poco dopo metà primo tempo firmando il classico gol dell'ex: al termine di una bella azione sviluppata sull'asse Bacinovic-Hallfredsson-Gomez è puntuale a centro area lo stacco del centravanti catanzarese, su cui non può nulla Baiocco. Si tratta del 15° centro personale per Cacia, che lo proietta al comando in solitario della classifica cannonieri. COMI PREMIA IL CUORE DI UNA REGGINA MAI DOMA - In chiusura di frazione è Rafael a negare il pari ai padroni di casa opponendosi da campione al tentativo di Di Michele. Lo stesso esperto attaccante a inizio ripresa (6' st) colpisce la traversa con un tiro violento dal cuore dell'area avversaria a risolvere una mischia. Il Verona soffre e il suo tecnico prova a correre ai ripari inserendo forze fresche, però non basta. E così al 28' un'orgogliosa Reggina vede coronati i suoi sforzi con la rete dell'1-1. Su un pallone impennatosi in area è Gianmario Comi a bruciare sullo stacco Maietta e di testa a disegnare una traiettoria beffarda che scavalca Rafael, sfiora il palo e si insacca, scatenando il Granillo, che alla fine riserva un lungo applauso agli amaranto per il carattere mostrato al cospetto di un avversario che ha confermato la sua forza. REGGINA-VERONA 1-1 (0-1) REGGINA (3-5-2): Baiocco; Adejo, Freddi, Di Bari; Antonazzo, Colucci (42' st Armellino), Hetemaj (20' st Bombagi), Barilla', Rizzato; Comi (37' st Fischnaller), Di Michele. A disp.: Facchin, Bergamelli, Campagnacci, D'Alessandro. All.: Dionigi. VERONA (4-3-3): Rafael; Cacciatore, Moras, Maietta, Agostini; Jorginho, Hallfredsson (43' st Cocco), Bacinovic (17' st Laner); Gomez (17' st Martinho), Cacia, Sgrigna. A disp.: Berardi, Ceccarelli, Rivas, Crespo. All.: Mandorlini. ARBITRO: Pinzani di Empoli. RETI : 25' pt Cacia, 28' st Comi. AMMONITI : Hetemaj, Freddi, Cacciatore, Bacinovic, Hallfredsson. ANGOLI : 7-3 per il Verona. NOTE : serata non fredda, terreno in buone condizioni. Recupero: pt 1', st 3'. Spettatori 3659 per un incasso totale di €20716,50. Leggi i commenti I commenti dei lettori 
ROMA - Franco Baldini non dà sentenze dopo la sconfitta con il Cagliari e dà appuntamento per un sabato che si preannuncia di fuoco per la Roma: "Parlare stasera dopo questa sconfitta è difficile, non è il momento giusto per prendere delle decisioni: la ferita e troppo fresca, dobbiamo prenderci almeno qualche ora prima di riunirci e riflettere. E la riflessione non riguarderà solo l'allenatore, dobbiamo analizzare i nostri problemi a livello globale". "Noi non abbiamo mai messo in discussione l'allenatore, ma l'ha fatto lui stesso con una conferenza nella quale sembrava non credere più nel proprio lavoro. Nelle dichiarazioni fatte sembrava stesse cominciando a cercare i colpevoli e non le soluzioni, dunque ci siamo interrogati su cosa volesse dire, se fosse magari un modo per stimolare i giocatori. Questo in effetti era l'intento dell'allenatore e la squadra in settimana si è allenata bene, ha risposto anche bene sul campo, ma prendere gol dopo due minuti ha complicato la partita dal punto di vista psicologico. E a tutto questo si è aggiunto l'infortunio di Goicoechea all'inizio del secondo tempo". Baldini ha escluso che l'allontamento, o meglio "lo scambio di vedute tra la societa' e l'allenatore", possa aver rappresentato il motivo principale della sconfitta contro il Cagliari e poi ha ringraziato il pubblico dell'Olimpico comprendendo i fischi finali: "La contestazione è giusta  ci hanno sostenuto fino al 3-1, ma non si puo' essere contenti per quanto vista stasera. Noi abbiamo impostato un progetto a lungo termine, ma il calcio e' questo, ti paga con i risultati e ti chiede sempre il conto". Leggi i commenti I commenti dei lettori 
ROMA  - Diego Lopez, tecnico del Cagliari, commenta ai microfoni di Sky la larga vittoria per 4-2 sul campo della Roma. Un successo meritati dai sardi che hanno dominato i giallorossi soprattutto nel secondo tempo. "I RAGAZZI HANNO MERITATO" - "Abbiamo fatto una partita secondo me perfetta. Sapevamo che la Roma attacca molto e che dovevamo rispondere colpo su colpo perché se ci chiudevamo era molto difficile. Dovevamo venire a giocare a calcio e cercare di ripartire. Sapevamo che la Roma avrebbe lasciato degli spazi e ne abbiamo aprofittato". Così Diego Lopez che aggiunge: "Le ultime 4-5 partite le abbiamo fatte alla grande - ha aggiunto - meritavamo molto di più di quanto ottenuto. Oggi ho visto una squadra che ha giocato con il cuore ed i ragazzi meritano questa vittoria". "OBIETTIVO SALVEZZA" - "Lopez ha poi spiegato l'esclusione di Pinilla: "Lui è un grande attaccante, può giocare in una grande squadra, ma oggi avevamo bisogno di calciatori diversi e abbiamo fatto delle scelte diverse". E ha presentato il nuovo acquisto Cabrera: "E' una mezz'ala con un bel piede, nasce trequartista e ha l'ultimo passaggio, ha grande corsa e caratteristiche diverse rispetto ai nostri centrocampisti". Infine ha guardato al futuro con ottimismo: "Il primo obiettivo è raggiungere la quota salvezza - ha osservato Lopez - nelle ultime partite abbiamo giocato bene, meritavamo di più e invece abbiamo ottenuto poco, risultati che ci hanno penalizzato psicologicamente. Ora dobbiamo affrontare il Milan, per noi è bello giocare in casa, il pubblico ci darà una grossa mano". Leggi i commenti I commenti dei lettori 
ROMA - La Roma sprofonda e Zeman torna in bilico. Nella serata che doveva essere quella del riscatto e della svolta dopo la conferma del boemo in panchina, la squadra giallorossa naufraga sotto i colpi del Cagliari che sul prato dell'Olimpico, dopo un primo tempo equilibrato, fa quello che vuole colpendo per quattro volte Goicoechea. Anzi, tre volte, perché l'1-2 sardo è un incredibile autogol del portiere giallorosso che scatena i fischi del pubblico. Il Cagliari vince meritatamente non rubando nulla e riscattando nel migliore dei modi lo 0-3 a tavolino subito all'andata. Una gara che ha fatto perdere la pazienza ai tifosi giallorossi, che hanno contestato la squadra durante la gara. Un nutrito drappello poi ha atteso la squadra all'uscita dagli spogliatoi SUBITO NAINGGOLAN - Zeman, in piena emergenza, schiera un 4-3-3 con gli uomini che ha: in mezzo al campo ci sono Florenzi, Bradley e Tachtsidis mentre l'attacco è affidato a Lamela, Osvaldo e Totti. Piris e Dodò sono i terzini mentre al centro della difesa ecco Burdisso e Marquinhos. Tra i pali confermato Goicoechea dopo l'incredibile storia di mercato di Stekelenburg (stasera in panchina). Pulga risponde con uno speculare 4-3-3, segno evidente di volersela giocare: tridente con Ibarbo, Sau e Thiago Ribeiro, senza trequartista. Sulla mediana ci sono Nainggolan, Conti ed Ekdal. Al primo affondo il Cagliari passa il vantaggio: lancio lungo di Conti che prende controtempo la difesa di casa; Sau se ne va a destra, corre sul fondo e mette in area un rasoterra. Lì Nainggolan al volo realizza. CI PENSA TOTTI - La Roma del primo tempo balla in difesa ma quando attacca almeno trova alcuni spazi per colpire. Al 14' Totti di testa serve Lamela che in area calcia altissimo. Lo stesso Lamela ci prova al 18' ma il suo tiro viene deviato in angolo. Il Cagliari tiene botta e quando riparte sfiora sempre il gol: al 21' ripartenza innescata da Thiago Ribeiro e Sau defilato a destra solo davanti al portiere manda palla sul fondo. Al 28' Ibarbo interviene in ritardo in area su Tachtsidis ma Romeo non vede un rigore che pare solare. Il pareggio arriva al 35' grazie a Francesco Totti che insacca una punizione toccata da Florenzi. DISASTRO GOICOECHEA  - Il secondo tempo è un incubo per la Roma. Lo si capisce dopo pochi secondi di gioco: Avelar crossa dal fondo sinistro con pallone a uscire. Goicoechea va in presa alta, senza avversari intorno; ma perde la palla in modo assurdo e fa un autogol come pochi se ne vedono sui campi di calcio. 1-2 e il pubblico comincia a fischiare l'estremo difensore giallorosso ogni qualvolta tocca palla. Al minuto 7' Goicoechea si riscatta parzialmente negando a Sau l'1-3. DILAGA IL CAGLIARI  - Ma la Roma non supera lo choc dell'1-2 e naufraga. Minuto 8': rimessa laterale, Ibarbo è sul fondo destro e crossa al centro dove Sau svetta su tutti e di testa firma il 3-1 rossoblù. L'unico che si salva nella Roma è Totti che con cuore al 14' prova a segnare ancora ma Agazzi gli dice di no. Zeman (contestato anche lui) cambia: fuori Tachtsidis (pioggia di fischi) e dentro De Rossi e fuori Florenzi e dentro Marquinho. Ma i giallorossi non ci sono più e il Cagliari colpisce come e quando vuole. Al 25' Thiago Ribeiro si libera al limite dell'area e calcia un rasoterra diagonale che si stampa sul palo. Un minuto dopo siamo 4-1: Sau (migliore in campo) si libera da campione dal limite dell'area e calcia a giro. Traversa piena con palla che torna in campo: lì c'è Pisano che raccoglie e infila Goicoechea. I minuti conclusivi contano poco: il Cagliari ha i 3 punti in tasca e può concedere campo alla Roma. Comunque l'ultimo gol, quello del 2 a 4, arriva solo nei minuti di recupero grazie a Marquinho che raccoglie un cross basso di Lamela e insacca. Finisce allora 4-2 per il Cagliari, esattamente come un anno fa, 1 febbraio 2012 al Sant'Elia: 4-2 per i sardi con arbitro Romeo, come stasera. Una coincidenza beffarda per i giallorossi per una gara che non potrà non lasciare il segno. Roma-Cagliari 2-4 (1-1) Roma (4-3-3): Goicoechea 4, Piris 4,5, Marquinhos 5, Burdisso 4,5, Dodò 4,5, Bradley 5, Tachtsidis 5 (13' st De Rossi 5), Florenzi 5,5 (14' st Marquinho 5,5), Lamela 5,5, Osvaldo 4, Totti 6. (1 Lobont, 24 Stekelenburg, 5 Castan, 46 Romagnoli, 35 Torosidis, 11 Taddei). All.: Zeman 4. Cagliari (4-3-3): Agazzi 6, Pisano 6,5, Rossettini 6,5 (32' st Perico sv), Astori 6,5, Avelar 6,5, Ekdal 6, Conti 6,5 (35' st Casarini sv), Nainggolan 6,5, Sau 7,5, Thiago Ribeiro 6,5 (42' st Cossu sv), Ibarbo 7. (25 Avramov, 34 Del Fabro, 21 Dessena, 32 Casarini, 7 Cossu, 51 Pinilla) All.: Pulga 7 Arbitro: Romeo di Verona Reti : nel primo tempo al 3' Nainggolan, 35' Totti. 1' st autorete di Goicoechea, 8' st Sau, 26' st Pisano, 49' st Marquinho Angoli : 7-2 per la Roma Recupero : 1' e 5' Ammoniti : Nainggolan, Avelar, Tachtidis, Piris e Lamela per gioco scorretto Spettatori : 32.820 (24.822 abbonati) Leggi i commenti I commenti dei lettori 
