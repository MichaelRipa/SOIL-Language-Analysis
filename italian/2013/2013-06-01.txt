BERLINO - Si chiude con un traguardo storico l'avventura di Jupp Heynckes sulla panchina del Bayern Monaco: nelle mani di Pep Guardiola arriva il più pesante dei testimoni, dopo che i bavaresi si sono aggiudicati la sedicesima Coppa di Germania della loro storia e, con essa, l'agognato 'Triplete'. Dopo il successo in Bundesliga e in Champions League, infatti, Schweinsteiger e compagni hanno avuto la meglio sullo Stoccarda per 3-2 nella finale di DFB Pokal, all'Olympiastadion di Berlino. VANTAGGIO DAL DISCHETTO - Senza Dante e Luiz Gustavo, precettato dalla Seleçao, Heynckes si affida a Javi Martinez e Schweinsteiger in linea mediana, mentre Van Buyten e Boateng sono i due centrali di difesa: Gomez viene preferito a Mandzukic in avanti, mentre è Ibisevic il vertice alto del 4-2-3-1 dello Stoccarda. I bavaresi confermano subito l'ottima forma, sfiorando il vantaggio quando Mueller non ad arrivare su un pallone che danza davanti alla porta vuota, dopo l'affondo di Robben e il suo assist deviato da Ulreich. La risposta dello Stoccarda arriva con una bella girata di Maxim, che si perde di poco a lato; Schweinsteiger rischia l'autogol a metà frazione, ma è bravo Neuer a salvare la propria porta. Col passare dei minuti, torna a crescere il Bayern: non è efficace Alaba, ipnotizzato dall'uscita di Ulreich, Al 27' è bravo Ulreich in uscita su Alaba, mentre l'arbitro Grafe nega un rigore solare a Robben, abbattuto da Tasci. A dieci minuti dal riposo, è Traoré ad entrare in maniera scomposta su Lahm: stavolta, il direttore di gara non ha dubbi e assegna il penalty che Mueller trasforma spiazzando Ulreich. Si va al riposo col Bayern avanti e l'impressione che, con la giusta concentrazione, la squadra di Heynckes non debba faticare molto per raggiungere l'agognato "treble". DOPPIO GOMEZ, HARNIK RIAPRE I GIOCHI - Non passano tre minuti nella ripresa che è già raddoppio: Robben serve Lahm sul corridoio di destra, appoggio al centro dell'area piccola per Gomez che, a porta sguarnita, riesce ad insaccare, deviando di stinco prima e di ginocchio poi. Allo scoccare dell'ora di gioco, sono ancora gli stessi tre i protagonisti dell'azione che porta Gomez a battere Ulreich per il 3-0, partita sempre da quella fascia dove l'ex juventino Molinaro appare in netto affanno. Al 71' arriva lo scatto d'orgoglio dello Stoccarda: cross di Sakan dalla trequarti sinistra, Harnik incrocia bene di testa superando Neuer, bravo tre minuti dopo a chiudere sulla conclusione del subentrato Okazaki. Grafe non aiuta gli uomini di Labbadia, che chiedono un penalty per un mani in area di Jerome Boateng, considerato involontario dall'arbitro. BRIVIDO FINALE - Quando mancano poco più di dieci minuti alla fine, è ancora Harnik a punire la supponenza di un Bayern che pensava di aver già chiuso la pratica: su azione da calcio d'angolo, Okazaki viene fermato dal palo, il pallone finisce ancora a Harnik che prima sparacchia addosso a Neuer poi ribadisce rabbiosamente in rete. Heynckes inserisce Tymoschuk e ricompatta i suoi in vista del prevedibile assalto finale della squadra di Labbadia. La parata di Neuer sul colpo di testa di Niedermeier, al 4' di recupero, chiude ogni discorso e porta il Bayern 2012-13 dalla storia alla leggenda. Argomenti calcio tedesco bayern monaco Leggi i commenti I commenti dei lettori 
SIENA - La Montepaschi coglie una vittoria forse decisiva per conquistare la serie contro Varese. La Mens Sana, sotto per quasi tutto l'incontro al PalaEstra contro la Cimberio, alla fine si impone 78-77 portandosi così sul 3-1. Lunedì a Masnago i campioni d'Italia avranno a disposizione il primo match point contro la squadra di Vitucci, che sarà invece obbligata a vincere per non uscire di scena in semifinale dopo aver dominato la regular season. PARTE MEGLIO VARESE - È proprio Ere, che riscatta una gara 3 in cui era rimasto all’asciutto, a guidare l’assalto degli uomini di Vitucci, che prendono dieci punti di vantaggio sin dal primo periodo. Già nel secondo quarto prende forma quell’altalena di emozioni che durerà fino alla sirena finale: Siena prova a riavvicinarsi ma i lombardi rintuzzano gli attacchi, conservando un vantaggio che oscilla tra i 10 e i 5 punti, fino allo sprint che vale il +11 con il canestro di Cerella. Gli risponde Brown, le cui due triple portano la Montepaschi a -5 all’intervallo, sul parziale di 37-42. BROWN E HACKETT GUIDANO LA RIMONTA - La gara si accende ancora di più dopo la pausa. Due triple di Janning consentono a Siena di portarsi a -1 (43-44), ma la reazione varesina è rabbiosa:  la Cimberio, infatti, infila un parziale di 16-0, che la porta al vantaggio massimo, +17 sui toscani (45-62), ritornando ad esprimere quel bel gioco valso il primato in regular season. Il primo tentativo di rimonta viene stoppato a 9’ dal termine, quando Siena è ancora sotto di 15 (51-66). Quando il successo varesino sembra ormai segnato, Brown e Hackett prendono in mano la situazione: è proprio un tiro libero di quest'ultimo, a un secondo dal termine, che sigilla il 78-77 finale, prima dell'errore finale di Banks. MONTEPASCHI SIENA-CIMBERIO VARESE 78-77 (18-26, 37-42, 51-62) SIENA : Brown 27, Eze 4, Carraretto, Rasic ne, Kangur 4, Sanikidze 2, Ress 4, Ortner 4, Lechthaler ne, Janning 6, Hackett 16, Moss 11. All. Banchi VARESE : Sakota 4, Banks 11, Rush 2, Talts 2, De Nicolao 2, Green 12, Balanzoni ne, Bertoglio ne, Cerella 5, Ere 22, Polonara 8, Dunston 9. All. Vitucci ARBITRI : Cicoria, Paternico' Filippini NOTE – Tiri liberi: Siena 19/25, Varese 15/16. Tiri da tre: Siena 9/25, Varese 4/197. Usciti per falli: Green (Varese) al 39'58''. Fallo antisportivo a Cerella (Varese) al 10'26''. Rimbalzi: Siena 34, Varese 35. Spettatori: 5.070. Argomenti basket basket play off 2013 montepaschi siena varese basket Leggi i commenti I commenti dei lettori 
MADRID - Il Barcellona batte il Malaga e fa 100. I catalani, già campioni di Spagna, hanno chiuso in bellezza la Liga. La vittoria per 4-1 consente infatti alla squadra di Tito Vilanova di tagliare il traguardo dei 100 punti ed eguagliare così il record realizzato  lo scorso anno dal Real Madrid. Assente Leo Messi, già in Argentina, l'ultimo successo della stagione è stato firmato da David Villa, Cesc Fabregas, Martun Montoya e Andres Iniesta. Il Barcellona quest'anno ha conquistato il quarto titolo in cinque anni  nella Liga, staccando il Real Madrid di 15 punti. Ai saluti anche il  tecnico del Malaga, Manuel Pellegrini, in procinto di trasferirsi al  Manchester City: il cileno lascia in eredità la qualificazione  all'Europa League. Nel finale c'è stato spazio anche per il saluto del Camp Nou ad Eric Abidal. A fine partita i giocatori del Barcellona hanno indossato una maglia speciale con su scritto 'Merci Abidal'. Il francese, che nei giorni scorsi ha annunciato fra le lacrime il suo addio al Barcellona, è entrato in campo accompagnato dalla sua famiglia fra gli applausi del pubblico. Una giornata degli addii, l'ultima di campionato della Liga: c'è stata anche l'ultima partita in panchina di Mourinho al Real Madrid. In un Santiago Bernabeu che ha salutato lo Special One in un mix di applausi e fischi, le merengues hanno sconfitto 4-2 l'Osasuna. Higuain ha portato in vantaggio i padroni di casa al 35', prima del raddoppio di Essien giunto solo 4' dopo. Gli ospiti tuttavia hanno venduto cara la pelle, ottenendo il momentaneo 2-2 grazie alle reti di Torres al 7' della ripresa e di Cejudo al 18'. Benzema al 25' ha riportato in vantaggio il Real Madrid, prima del sigillo finale di Callejon al 42'. Mourinho lascia le merengues dopo aver ottenuto il secondo posto in Liga con 85 punti. Argomenti barcellona fc calcio spagnolo Leggi i commenti I commenti dei lettori 
«La nostra ferma volontà è di investire in scuola e ricerca. Tutti parlano di lavoro, ma il lavoro si trova con la scuola. La formazione permanente è fondamentale, anche per chi ha perso il lavoro». Lo ha detto il ministro dell’istruzione Maria Chiara Carrozza nel corso di una tavola rotonda su ‘Formazione e ricerca quale futuro? ‘, al Festival dell’economia ecologica a Livorno. «Il lavoro si crea investendo in sviluppo e formazione non solo con un articolo di legge — ha proseguito il ministro — Dobbiamo riuscire a recuperare consenso perchè il consenso serve a trovare le risorse per la scuola». Prima di partecipare alla tavola rotonda organizzata nell’ambito del Festival dell’economia ecologica, il ministro ha visitato l’Istituto superiore di studi musicali Pietro Mascagni e il liceo Niccolini Pali, dove come lei ha scritto su Twitter «è stato bello trovare studenti a scuola il sabato pomeriggio. Dovrebbe succedere più spesso». Argomenti livorno maria chiara carrozza 
Stava attraversando sulle strisce pedonali insieme con un’amica, quando all’improvviso si è trovata davanti una moto lanciata a tutta velocità. Un tentativo di schivare il mezzo e poi la ragazza, 21 anni, fiorentina, è stata centrata in pieno. E’ successo ieri nel pomeriggio intorno alle 16.30, in via Vitelli davanti all’Esselunga in via del Gignoro. La giovane donna è stata soccorsa nel giro di pochi minuti dai volontari del 118, ed è apparsa in un primo momento in buone condizioni di salute. Nel corso della serata però. dopo il suo arrivo all’ospedale di Careggi le condizioni sono peggiorate. Tanto che ieri sera era sotto stretta osservazione nell’ospedale fiorentino, in prognosi riservata. Secondo la ricostruzione della polizia municipale, basata anche sul racconto di un automobilista di passaggio, il motociclista si è accorto tardi delle due ragazze e non è riuscito a frenare in tempo. L’uomo, 33 anni, fiorentino, è poi risultato negativo all’alcol test. 
Due 'buchi' scoperti in via Benedetto Croce dagli agenti della Squadra Sommozzatori dell'Ufficio Prevenzione Generale della Questura di Napoli: uno vicino ad una gioielleria, l'altro vicino ad un istituto bancario. Gli agenti hanno individuato i fori mentre erano impegnati nella perlustrazione della rete fognaria della zona del 'Centro Storico'. Il primo "buco" è stato rinvenuto nel tratto prospiciente una gioielleria con ancora un martinetto utilizzato molto probabilmente dalla 'banda del buco' per il contenimento della volta poco sotto il pavimento del negozio. Poco distante è stato scoperto un "buco" di dimensioni ridotte, un cunicolo profondo 60cm con un diametro di 50cm, in direzione di un istituto bancario. 
Puntualmente, ogni due o tre mesi tocca ripetermi: avesse continuità, Fabio Fognini sarebbe il nostro miglior giocatore dai tempi di Camporese e Gaudenzi. L'ha mostrato anche oggi sul Philippe Chatrier contro il più forte tennista da terra rossa della storia recente e forse antica, Rafael Nadal. Ha resistito e lottato per due ore e tre quarti, portando a casa 14 game contro i 19 dello spagnolo: 6-7 4-6 4-6. Rispetto all'unico precedente tra i due, quello di nemmeno tre settimane fa a Roma, un bel passo avanti: allora finì 1-6 3-6 in 61 minuti. Lo dico subito: quel che mi è piaciuto di Fabio, fin dalle primissime battute del match, è che non ha mai avuto l'atteggiamento rinunciatario e indisponente mostrato sia agli Internazionali sia a Monte Carlo nella semifinale persa con Nole Djokovic (2-6 1-6). Ha anche avuto parecchie occasioni per prendere il largo, come nel primo set sul 4-2 a proprio favore. Non ne ha saputo approfittare, ma Nadal - non va mai dimenticato - è il favorito alla vittoria finale. Dunque, l'avversario peggiore per chiunque. La domanda resta però quella di sempre: a Parigi  abbiamo visto il Fognini dominante o quello recessivo, mendelianamente parlando? Quale dei due determinerà il suo fenotipo tennistico in futuro? Per fortuna nostra, il tennis si declina al maschile e al femminile. E le nostre donne, come spesso nella vita di tutti i giorni, si confermano ben più coriacee e determinate dei compagni. Ecco: al Roland Garros ancora una volta brilla la stella di Francesca Schiavone. Con lei sono tre le italiane negli ottavi di finale del Roland Garros. Le loro avversarie, in ordine di difficoltà, sono Carla Suarez Navarro, spagnola, WTA 20, per Sara Errani; Victoria Azarenka, bielorussa, numero 3 al mondo, per Francesca; Serena Williams - la numero 1, addirittura! - per Roberta Vinci. Approdassero in due su tre ai quarti, sarebbe un successo italiano da cerchiare in rosso. Personalmente, nel caso inviterò a cena, per festeggiare, i miei compagni di avventure newyorchesi Maurizio e Alberto. Schiavone, vincitrice a Parigi nel 2010, finalista l'anno successivo, ha giocato la partita perfetta contro la più titolata francese, Marion Bartoli, WTA 13 (la milanese è ora la numero 50 del ranking, ma al Roland Garros dovrebbero upgradarla d'ufficio a quota 10). Al di là del risultato, fissato sul 6-2 6-1, ha impressionato la sicurezza con la quale Francesca ha condotto la gara: sicura su ogni colpo, precisa (ultimamente gli errori gratuiti sono stati il suo tallone d'Achille), determinata a non lasciare alcuna chance alla francese. Fa davvero piacere ritrovare proprio qui la migliore Schiavone dell'ultimo anno. Ma più che parlare di Francesca, merita qualche riga extra la povera Marion perché - come tanti tennisti - sta evidentemente pagando la presenza ossessiva di un padre padrone. All'inizio della stagione la ragazza dichiarò che l'ingombrante genitore non sarebbe più stato il suo coach. Chiamò al suo fianco prima Jana Novotna, poi Gerard Bremond, ex allenatore di Anastasia Pavlyuchenkova e stimato sodale di Patrick Mouratoglou, a sua volta coach e adesso fidanzato di Serena Williams. Poco prima del Roland Garros, nuovo cambiamento, con il ritorno alle cure del padre e con il contratto come sparring partner a Thomas Drouet, preso a mazzate recentemente dal padre del croato-tedesco-australiano Bernard Tomic, il famigerato Ivica. Insomma, senza papà e le sue incontenibili intemperanze, la francese non ce la fa proprio. Di alcuni padri e madri non ci libera mai, per quel di buono o di cattivo possono dare. Peccato, anche se oggi Francesca Schiavone ha senz'altro avuto qualche vantaggio dalla confusione emozionale di Marion. Argomenti tennis roland garros fabio fognini francesca schiavone 
