
TORINO - L'Italia rispetta il pronostico e vince la prima sfida contro Cuba con un netto 3-0 (25-20, 25-17, 25-23). Il calendario della World league di volley prevede, adesso, domenica alle ore 20 a Firenze il secondo appuntamento sempre tra gli azzurri e la nazionale allenata da Orlando Samuels. L'Italia con questo successo sale al secondo posto in classifica scavalcando la Serbia e lanciandosi all'inseguimento della Russia prima a punteggio pieno. Dal punto di vista tecnico gli azzurri guidati da Mauro Berruto dimostrano una superiorità netta e spingono subito la gara dalla loro parte. Buona partenza italiana, cinica e determinata, con un solo calo nel terzo parziale ben assorbito dal gruppo. Le cifre complessive raccontano le differenze in campo: per l'Italia 13 muri e sette ace, risponde Cuba con tre muri e altrettante battute vincenti (troppi errori cubani al servizio nei primi due parziali). Tra i singoli Ivan Zaytsev, top scorer della serata, si conferma opposto di lusso con 19 punti, un muro e sei ace. Si fa sentire pure Parodi 13 punti, tre muri, un ace e un prezioso sessanta per cento in fase offensiva. Ottima la prestazione a muro, ancora una volta, di Birarelli autore di nove punti e quattro muri. Stessi block vincenti per il regista azzurro Travica. Per la truppa cubana nessun atleta in doppia cifra, ci vanno vicini i soli Cepeda e Bisset autori entrambi di 9 punti. Primo set condotto agevolmente dall'Italia che trova uno Zaytsev capace di confezionare quattro ace su otto punti realizzati e in attacco viaggia su percentuali dell'80 per cento. La squadra azzurra si muove bene e tiene sempre in mano le redini del gioco con il palleggiatore Travica che varia spesso le soluzioni offensive. Cuba non trova un buon assetto tattico e fa vedere cose discrete a sprazzi. Troppo poco per impensierire Savani e compagni. L'Italia cresce ancora nel secondo set e per l'inesperta formazione caraibica sono davvero dolori. A fare la diffrenza la pressione al servizio e un muro granitico. I ragazzi di Orlando Samuels troppo fallosi in battuta e attacco per sperare di risalire. Terzo set meno bello dei due precedenti: ricco di errori e con un calo di concentrazione da parte dei ragazzi allenati da Berruto. E' la frazione più equilibrata per merito di Cuba che serve meglio e demerito dell'Italia che soffre in ricezione. Ma la solita spinta offensiva e il vantaggio accumulato in avvio di parziale garantiscono agli azzurri il break vincente e i tre punti in classifica. Nell'altro match della giornata netta affermazione dei campioni olimpici della Russia contro la Serbia con il punteggio di 3-0. Il sestetto di casa ottiene il massimo grazie alla spinta  di Nikolay Pavlov con 16 punti e Spiridonov Alexey con 14 punti. Nella formazione ospite ancora in evidenza il solito Aleksander Atanasijevic, fresco acquisto della Sir Safety Perugia, autore di 14 punti. Secondo weekend Risultati : Russia-Serbia 3-0, Italia-Cuba 3-0. Prossime gare . Sabato: Russia-Serbia. Domenica: Italia-Cuba (Firenze. Nelson Mandela Forum) ore 20. Classifica . Russia 9 punti, Italia 8, Serbia 6, Germania 1, Cuba, Iran 0. Argomenti volley Leggi i commenti I commenti dei lettori 

Una scossa di terremoto è stata avvertita dalla  popolazione nelle province di Bologna e Modena. Le località prossime all'epicentro sono Castel d'Aiano e Vergato, nel Bolognese, e Montese e Zocca, in provincia di Modena. Le verifiche effettuate dalla Sala Situazione Italia del Dipartimento della Protezione Civile sono tranquillizzanti. Secondo i rilievi registrati dall'Istituto Nazionale di Geofisica e Vulcanologia l'evento sismico è stato registrato alle ore 20.22 con  una  magnitudo locale di 3.5. Ai centralini dei Vigili del Fuoco e dei Carabinieri sono arrivate chiamate e richieste di informazioni. Dalle prime ricognizioni non risultano danni alle persone né alle case. Argomenti sisma terremoti 
ROMA - Giuseppe Tornatore trionfa ai David di Donatello: con La migliore offerta si aggiudica sei premi. Vince nelle categorie principali, come miglior film e per il miglior regista. Tra gli applausi, ha dedicato il premio allo sceneggiatore Massimo De Rita, scomparso di recente, e "a tutti coloro che, nonostante le difficoltà, non hanno mai smesso e non smettono di fare film". Diaz di Daniele Vicari, che aveva tredici candidature come Tornatore, si accontenta di quattro statuette (tra cui quella per il miglior produttore che va a Domenico Procacci).  Tre David se li aggiudica Reality di Matteo Garrone (fotografia, truccatore a acconciatura). Viva liber tà di Roberto Andò ottiene invece due David, ma molto importanti quello per la sceneggiatura (Andò e Angelo Pasquini) e per il miglior attore non protagonista (Valerio Mastandrea). Una lunga giornata di festa per il cinema italiano: stamattina al Quirinale il saluto del presidente della Repubblica Giorgio Napolitano ai candidati dei David  (con l'allarme per i tagli alla cultura), in serata, il gala in diretta tv su RaiUno della consegna dei premi, condotta da Lillo & Greg, non sempre brillanti in una cerimonia lunghissima. Ventisette i film che si contendevano i premi. Il miglior regista esordiente è Leonardo Di Costanzo per L'intervallo . [[ge:rep-locali:repubblica:61117256]] Lo show di Benigni. Vincenzo Cerami vince il David speciale, uno dei momenti più belli della cerimonia. Al posto dello sceneggiatore hanno ritirato il premio gli amici più cari, Nicola Piovani e Roberto Benigni. «Il cinema italiano è il più bello del mondo, il fiore più bello. Tra tutte le menzogne l’arte è quella che mente di meno» ha detto Benigni "il presidente della Repubblica ha parlato di perdita di interesse verso l’arte: senza  l’arte si raggrinzisce il cuore, senza il cinema non c’è più il desiderio". "Voglio ringraziare pubblicamente Cerami" ha continuato Benigni "Mi ha insegnato che solo i dilettanti aspettano l'ispirazione, gli altri si rimboccano le maniche e si mettono al lavoro. Vincenzo mi ha insegnato la sintassi, la sintesi. Quando si scrive un film è la storia di un sogno, lui è precisissimo, solo i grandi visionari sono precisi. Il cinema apre il cuore a tutti gli enigmi. Vincenzo Cerami è un mistero in fiore, gli voglio bene, è un poeta e gli dico che non deve stare a guardare. Il futuro per lui è appena cominciato". Mastandrea fa il bis, miglior attore non protagonista ma anche attore protagonista : Valerio Mastandrea per Viva la libertà vince come miglior attore non protagonista, riconoscimento consegnato da Elena Sofia Ricci, due volte premiata ai David. L'attore romano ha battuto Stefano Accorsi, candidato per Viaggio sola , Giuseppe Battiston per Il comandante e la cicogna , Marco Giallini per Buongiorno papà e Claudio Santamaria per Diaz . Si aggiudica anche il premio come miglior attore protagonista per "Gli equilibristi". La Buy miglior attrice protagonista. "Era destino" esclama Carlo Verdone premiando Margherita Buy (che aveva diretto in Maledetto il giorno che ti ho incontrato ). L'attrice si aggiudica il David per Viaggio sola di Maria Sole Tognazzi. "Sono contenta per aver vinto con un film che rappresenta tante donne" ha detto la Buy, elegantissima in nero. Migliore sceneggiatura : vincono Roberto Andó e Angelo Pasquini per Viva la libertà , a consegnare la statuetta Asia Argento. Concorrevano Niccolò Ammaniti, Umberto Contarello, Francesca Marciano, Bernardo Bertolucci per Io e te ; Giuseppe Tornatore per La migliore offerta ; Maurizio Braucci, Ugo Chiti, Matteo Garrone, Massimo Gaudioso per Reality ; Ivan Cotroneo, Francesca Marciano, Maria Sole Tognazzi per Viaggio sola . Miglior regista esordiente è Leonardo Di Costanzo per L'intervallo . Consegna il premio Rocco Papaleo. Tra i candidati al titolo anche, Giorgia Farina per Amiche da morire , Alessandro Gassmann per Razzabastarda , Luigi Lo Cascio per La città ideale e Laura Morante per Ciliegine . [[ge:rep-locali:repubblica:61117156]] Miglior attrice non protagonista è Maya Sansa, premiata per la sua interpretazione del film La bella addormentata di Marco Bellocchio. L'attrice ha ringraziato il regista (con cui aveva girato anche La balia e Buongiorno, notte ) e ha dedicato il David a tutta la sua famiglia, alla mamma al compagno Fabrice e alla nonna. "Mia madre che mi ha trasmesso l'importanza dei sogni e del realizzarli". Ma esprime, commossa, la riconoscenza verso il regista: "Ringrazio con tutto il cuore  Bellocchio, a cui devo moltissimo e che mi ha dato l'opportunità di interpretare ruoli diversi". E ancora: "Lo ringrazio per la sua battaglia per il libero arbitrio. Lo stimo enormemente". Miglior musicista. Standing ovation per il maestro Ennio Morricone, molto commosso, premiato per La migliore offerta . "Questo premio è come se fosse il primo" ha detto il compositore con le lacrime agli occhi. Gli altri premi. Il miglior film dell'Unione Europea è Amour di Michael Haneke, il miglior film straniero è Django unchained di Quentin Tarantino. Miglior cortometraggio è L'esecuzione di Enrico Iannaccone, il miglior documentario è Anija-La nave di Roland Sejko. Nella categoria miglior scenografo vincono Maurizio Sabatini e Raffaella Giovannetti per La migliore offerta ; miglior costumista è Maurizio Millenotti, anche lui premiato  per il film di Tornatore. Ha dedicato il  David al suo paese, Reggiolo, paese terremotato dell'Emilia. Il David per il miglior direttore della fotografia è andato a Marco Onorato per Reality (aveva vinto l'Oscar europeo per Gomorra e ha collaborato a tutti i film di Matteo Garrone) , scomparso l'anno scorso a 59 anni. Ritirando il David di Donatello, il figlio ha ricordato l'amore del padre per il cinema: "Arrivava sul set due ore prima, anche se dovevano girare un cortometraggio". Argomenti cinema cinema italiano david di donatello 
Telecamere e macchine fotografiche al bando, o quasi, in Sala Rossa. Qualcuno lo ha già ribattezzato il regolamento "antigrillini", ma secondo la maggior parte dei capigruppo, che ieri lo hanno "liberato" per portarlo lunedì in Consiglio comunale per l'approvazione, si tratta di colmare un vuoto normativo, quello sulle riprese, mai posto prima come problema, fino all'arrivo dei 5 Stelle. Niente più filmati o fotografie dal loggione riservato al pubblico, ma "soltanto dalla posizione appositamente individuata" e da parte di operatori accreditati delle "emittenti radiofoniche e televisive". "È vietata  -  si legge  -  ogni altra attività privata di registrazione sotto forma di audio e video delle medesime adunanze", salvo autorizzazione della presidenza. Nemmeno si potranno usare le fotocamere dei cellulari. E dire che i due consiglieri del Movimento 5 Stelle, Chiara Appendino e Vittorio Bertola, avevano chiesto a inizio mandato la "ripresa libera"; nonostante quasi subito si fossero accorti della più che sufficienza dello streaming mandato in diretta sul sito della città. L'elenco di prescrizioni e regole è dettagliato. Quella che più di tutte manda in bestia i consiglieri pentastellati riguarda l'uso dei video "ufficiali" del consiglio, quelli della diretta sul sito: "Non manipolare artificiosamente il contenuto della ripresa in modo da renderla mendace o distorsiva rispetto all'essenza e al significato delle opinioni espresse". Nel mirino potrebbero finire i video delle sedute rimontati come finora faceva la consigliera Appendino su YouTube, sottotitolando interventi di sindaco e assessori con controrepliche e smentite. "Nessun altro fa i video. Non saranno piaciuti i filmati che facciamo girare sul web, come quello in cui Fassino mi dà della Giovanna d'Arco", ipotizza Appendino. Non un casus belli, forse, visto che ce ne sono molti altri, ma quello del dicembre scorso sulla questione delle sponsorizzazioni per la cultura è rimasto impresso nella memoria della Sala Rossa, con le sue oltre 20mila visualizzazioni. "È ora di piantarla lì con questa storia del rigore. Lezioni non ne accetto più", ribatte Fassino. La Appendino controbatte: "E io non ne accetto da lei". Finché il sindaco non reagisce: "Io non gliene do, è lei che ne dà a tutti noi ergendosi a Giovanna d'Arco della pubblica moralità". Tutto condito da sottotitoli che rendono conto anche dei "fuori onda". Il capogruppo del Pd, Stefano Lo Russo liquida in poche parole la faccenda: "Chiedevano di poter riprendere le sedute e dopo una lunga discussione siamo giunti a questa proposta". Tra limiti e regole, quasi tutti i gruppi politici sono favorevoli. "È una questione di rispetto dell'aula  -  dice Fabrizio Ricca, Lega Nord  -  Per essere informati è sufficiente la diretta streaming, che inquadra gli oratori". Nessun rischio quindi che qualche consigliere possa essere filmato alle prese con un solitario al tablet o  -  peggio  -  mentre stringe la mano a un avversario politico. "Salutare un avversario non è un crimine  -  fa notare Maurizio Marrone di Fratelli d'Italia  -  Va bene la propaganda, ma non bisogna mascherarla da diritto all'informazione". Unico contrario, va da sé, il capogruppo 5Stelle Bertola: "La Sala Rossa è la casa dei cittadini, chiunque deve avere il diritto di riprendere  -  dice  -  A tutelare l'onore basta il reato di diffamazione". 
RIO DE JANEIRO - Timori per Mario Balotelli che ha interrotto anzitempo l'allenamento, svolto a porte chiuse, ed è uscito dal campo accompagnato dal medico della Nazionale, Enrico Castellacci. "Mario ad un certo punto dell'allenamento ha sentito contrarre lievemente il bicipite femorale della gamba destra, quindi noi a scopo cautelativo abbiamo preferito non fargli fare la partitella". Castellacci non si sbilancia, ma i timori di tutti sono per il debutto della Nazionale, domenica nella Confederations Cup: "La sua situazione sarà da valutare domani. Vi posso dire che a livello medico di certezze non se ne hanno, ma io sono ottimista affinche Mario possa recuperare". Ad ogni modo da ambienti della Nazionale trapela un certo ottimismo. Argomenti confederations cup nazionale italia mario balotelli Leggi i commenti I commenti dei lettori 
RIO DE JANEIRO - "Siate fiduciosi, siamo sempre più concentrati". Dopo Chiellini e De Sciglio anche Andrea Barzagli rassicura tutti. L'Italia è pronta a disputare la Confederations Cup da protagonista. La partita con Haiti resterà un caso isolato. Parola del difensore bianconero, "Non c'è nulla da preoccuparsi", dice. "Veniamo da due partite in cui non abbiamo fatto benissimo, ma ci poteva stare: forse non eravamo ancora al top della condizione. Ma adesso la tensione per l'esordio si avverte dico che rivedrete la vera Italia". ATTENZIONE AD HERNANDEZ - Barzagli partirà sicuramente titolare domenica contro il Messico (Prandelli lo sta provando accanto a Chiellini, con De Sciglio terzino sinistro). Bisognerà fare particolare attenzione al 'Chicharitò Hernandez uno che a Manchester si è spesso dimostrato implacabile. "È uno forte - conferma Barzagli -, molto veloce e ha senso del gol, infatti sa sfruttare bene ogni palla. Se giochi attaccante nello United devi avere qualità. Lui ne ha molta e dovremo stare particolarmente attenti: se gli capita la palla giusta ti fa quasi sempre gol, quindi dovremo essere al massimo della concentrazione. Anche perché tutto il Messico è molto pericoloso nelle ripartenze". Barzagli dice di non vedere l'ora di giocare al Maracanà: "Sarà molto affascinante. Giocarvi il primo match con i 3 punti in palio sarà un onore". NON MI SONO MAI ARRESO - Barzagli è un campione del mondo che la Nazionale l'aveva persa, al punto da non far parte del gruppo azzurro che 4 anni fa giocò la Confederations in Sudafrica, poi è rientrato nel giro: per merito più suo o della Juventus? "Mi ero un attimo perso, però ci ho sempre creduto - risponde -. Grazie alla Juve sono tornato in un grande club e in nazionale, ed è dipeso dal fatto che non mi sono mai arreso, ho sempre lavorato con l'obiettivo di tornare in Nazionale". Dove ora le cose sembrano più facili visto che spesso gioca assieme a tanti compagni bianconeri (col Messico dovrebbero essere in sei nell'undici di partenza): "Non posso negare che sia più facile giocare con un blocco di giocatori assieme ai quali passi tutto l'anno insieme, in allenamenti e partite. Ognuno di noi sa tutto dell'altro, basta uno sguardo per passare la palla". RITROVARE L'ATTEGGIAMENTO DELL'EUROPEO - La chiave di tutto sarà però tornare a essere l'Italia dell'ultimo Europeo, perché "bisogna ritrovare quell'atteggiamento, quando ci piaceva giocare al calcio ma eravamo anche più attenti a coprire gli spazi. Ultimamente abbiamo preso più ripartenze e questo ci ha creato delle difficoltà. Invece dobbiamo ripercorrere il cammino del 2012, cercando di rifare quelle prestazioni a livello di squadra. Balotelli? Noi difensori non siamo gelosi della sua popolarità e di quella degli altri attaccanti. Dobbiamo pensare a fare il lavoro sporco e a me non piace stare sotto la luce dei riflettori". FAVOREVOLE A TECNOLOGIA SUI GOL-FANTASMA - Immancabile una battuta sull'occhio di falco e la tecnologia anti-gol fantasma, che in Confederations Cup sarà utilizzata . "Sono favorevole - conclude Barzagli - perché può aiutare l'arbitro e gli assistenti. Nel calcio è cambiata la velocità del gioco, quindi è giusto riorganizzarsi. E poi la tecnologia viene usata anche in altre discipline. E' ora che la si applichi anche nel nostro sport". Argomenti nazionale italia confederations cup andrea barzagli Leggi i commenti I commenti dei lettori 
Si chiama volgarmente cappotto e Gogol, salvo notizie dell'ultimora, non c'entra. E' l'incubo dei professionisti del tennis, il doppio 6-0 6-0, o addirittura triplo, di cui si segnalano, ad alti livelli, solo tre casi. A riaprire l'indumento agonistico ci ha pensato Roger Federer non lasciando né scampo né, malignamente, alcun game a Mischa Zverev, nome e origini russe, passaporto tedesco, nei quarti di finale di Halle, torneo sull'erba che si gioca pensando a due cose: vincerlo, se sei Federer, e preparare Wimbledon, anche se non sei Federer "Meglio perdere 6-0 6-0 nei quarti con Federer che uscire al primo turno", ha ammesso Zverev. Nel mondo il "cappotto" è più noto come "bagel", doppio o triplo, ossia come una ciambella di pasta lievitata in cui il buco ha un ruolo fondamentale, sia in chiave gastronomica (proviene dalla cucina giudaica) che, a quanto si vede, sportiva. Non ci sono molti casi nella storia del tennis recente, del tennis di cui si ha memoria e documentazione. Di sicuro Federer è al suo secondo cappotto. Il primo lo inflisse, o per meglio dire lo infilò, a Gaston Gaudio nel Masters di Shanghai del 2005. Due "bagel" non sono poca cosa. Come Federer, anche Andy Murray può "vantarsi" di aver fatto sparire per due volte il proprio avversario: nel 2006 a Newport la vittima fu l'americano Kendrick, nel 2011 pagò pesantemente il lussemburghese Bram, triplo 6-0, 6-0, 6-0. Non è che l'altro non abbia giocato, ma nella storia ridotta a numeri non si contano i 40, i 30, i vantaggi. Niente. C'è soltanto il buco della ciambella dell'infamia. E se i set sono tre è ovviamente peggio (chiedete anche allo svedese Eriksson o al francese Champion che persero per 6-0 6-0 6-0 da Edberg e Bruguera). Che non sia una consuetudine questo ammazzare numericamente l'avversario (Federer stesso ha ammesso in passato di non amare molto quel punteggio, che a suo dire umilia chi lo subisce) lo dimostra il fatto che sino a questo momento di simili turbamenti Djokovic ne ha provocati soltanto uno (al ceco Hernych a Basilea nel 2009) e Nadal nessuno. Quando accadde a due argentini, sempre nel 2009, sia il vincitore (Monaco) che lo sconfitto (Roitman) si meravigliarono di come fosse stato possibile: "Ho messo il 33% delle prime in campo eppure Sergio non è riuscito mai a strapparmi un servizio". Cose che capitano una volta su cento. Anche Marion Bartoli è stata costretta a passare sotto l'arco della vergogna (battuta 6-0 6-0 dalla Henin a Madrid nel 2007): il padre Walter, suo allenatore e sua principale ossessione esistenziale, disse che per due giorni la figlia non emise alcun suono. Incredibile, forse, che anche Maria Sharapova, non una qualsiasi, abbia conquistato il diritto a raccontare ai nipoti cosa si prova a perdere 6-0 6-0. Le capitò nel 2005, è vero che aveva 18 anni ma è anche vero che aveva già vinto Wimbledon: precipitò in semifinale a Indian Wells sotto i colpi di Lindsay Davenport. Succede di rado ma nessuno è immune dunque: basta incappare nella giornata storta, lasciarsi trascinare dai nervi, battere solo di rabbia, accecati dal sole della frenesia di riscatto immediato. La prova è Martina Navratilova: nel 1981, ad Amelia Island, in Florida, Martina rimase impigliata nella rete della sua eterna rivale Chris Evert: 6-0 6-0. Giocarono una contro l'altra 80 partite. Martina ne vinse 43 e ne perse 37: inutile chiedersi quale dei 37 incontri vinti ricorda con più piacere misto a stupore l'ex moglie di Connors. Rimarrà per sempre, più degli altri, il 6-0 6-0 che Steffi Graf rifilò in appena 32 minuti a Natasha Zvereva (da Zverev a Zvereva...) nella finale del Roland Garros del 1988, dove la povera tennista sovietica (era bielorussa) racimolò appena 13 punti. Fu il secondo 6-0 6-0 nella finale di uno Slam. L'altro è recentissimo: del 1911. L'inglese Douglass Chambers prese a pallate la connazionale Boothby. Altri tempi, stessi risultati. Argomenti la storia roger federer 
