LOS ANGELES - È terminata con la presunta morte del sospetto sulle montagne della California la lunga caccia a Christopher Dorner, l'ex agente della polizia di Los Angeles che nella sua fuga ha ucciso la scorsa settimana tre persone dopo avere minacciato di fare strage fra i suoi ex colleghi. Dopo una serie di annunci e smentite, una portavoce dello  sceriffo della contea di San Bernardino ha annunciato che è stato effettivamente trovato un corpo nella baita di Big Bear in cui l'uomo si era barricato ieri sera, poi andata a fuoco nella notte per motivi non chiari. Si presume che siano i resti di Dorner, ma per averne la certezza bisognerà attendere il risultato degli esami. Nello scontro a fuoco con la polizia avvenuto ieri nella baita sono rimasti feriti due vice sceriffi della contea, uno dei quali è poi morto a causa delle ferite riportate. Sono state ore convulse. Prima Dorner ha sparato dei colpi contro alcuni agenti federali che lo hanno asserragliato mentre stava svaligiando una casa: aveva legato la coppia che vive nell'abitazione, ma una delle vittime è riuscita a liberarsi e ha chiamato la polizia. Così Dorner sarebbe fuggito a bordo del pick-up Dodge rubato alla coppia. Inizialmente si era pensato che l'uomo fosse fuggito in Messico, invece si era diretto verso sud dove si trova la Highway 38 che è stata chiusa, mentre le autorità allestivano posti di blocco lungo tutta la strada. Durante l'operazione, tutte le scuole della zona di Big Bear Lake sono state sbarrate e messe sotto  protezione. Una volta a Big Bear, Dorner si è chiuso in una capanna sul lago, a poco più di 100 chilometri da Los Angeles. Dall'edificio poco dopo sono uscite delle fiamme, forse innescate dalla sparatoria con gli agenti che braccavano il fuggitivo. Domate le fiamme, la polizia ha individuato nella baita i resti umani, presumibilmente di Dorner. 
GLASGOW - "E' stata una vittoria molto importante e anche sofferta". Antonio Conte si gode il bel successo al Celtic Park ma riconosce che non è stata una gara facile per la Juve: "Il Celtic è un'ottima squadra quando gioca in casa e lo ha dimostrato. In bolgie del genere mi è capitato poche volte di giocare. I miei ragazzi sono stati bravi perché non era affatto facile rimanere lucidi. Capisco perché qui abbia perso il Barcellona e sia stato eliminato il Benfica che è primo in campionato. Il risultato testimonia che questa squadra ha valori tecnici e umani importanti". ''CI SIAMO FATTI SCHIACCIARE TROPPO'' - Conte spiega cosa è mancato alla squadra sul piano tecnico: "Nel primo tempo abbiamo sbagliato a farci schiacciare troppo. Ma siamo stati molto bravi nella fase difensiva: dobbiamo portare questa stessa mentalità, questa stessa attenzione anche in campionato. Lì dobbiamo migliorare". Conte ha rivelato di aver preparato la partita contro gli scozzesi nei minimi dettagli: ''Eravamo pronti ad affrontare le fasi pericolose sui calci piazzati, poi in campo abbiamo cambiato qualcosa. Credo loro siano stati sorpresi, pensavano di poter strappare un risultato importante". MARCHISIO: ''UN SEGNALE IMPORTANTE'' - Marchisio è contento soprattutto per come è arrivata la vittoria: "Questa sera abbiamo dato un segnale molto importante: prima di tutti a noi stessi. Il risultato è importante perché ci consente di concentrarci sul campionato". Poi il centrocampista spiega come è andata sul primo gol: ''Ho ribadito in rete perché l'arbitro sul tocco di Matri non aveva dato il vantaggio. Ma la palla era dentro, il gol è suo". VIDAL: ''ABBIAMO SOFFERTO'' - Vidal è soddisfatto ma riconosce che in campo la Juve ha a lungo sofferto: "Il risultato che non dice quanto è stata difficile questa gara. Avevamo visto che il Celtic era una squadra forte con la palla al piede e abbiamo fatto quello che dovevamo fare. Questo ci ha permesso di fare risultato. Il 3-0 ci fa guardare con tranquillità alla prossima partita però mancano ancora 90' e non dobbiamo distrarci''. Leggi i commenti I commenti dei lettori 

SANREMO - Maurizio Crozza contestato a Sanremo. L'attore è entrato in scena con una perfetta imitazione di Silvio Berlusconi ( foto ), e dopo aver fatto una serie di battute sull'ex presidente del Consiglio è stato pesantemente contestato dal pubblico. Fabio Fazio è stato costretto a intervenire per placare una parte del pubblico che, mentre altri applaudivano, gridava "no politica", "vattene a casa", "fuori! fuori!". Alla parodia del Cavaliere sono seguìte quelle di Bersani, di Ingroia e di Montezemolo, quest'ultima con Fazio sul palco a fare da spalla. Alla fine, grandi applausi per l'attore e le parole del conduttore: "Grazie al pubblico che ci ha aiutato a individuare le persone" che hanno agitato la contestazione. Perché, stando a quel che sostengono fonti Rai, le grida "fuori! fuori!" non erano per Crozza ma per due contestatori "seriali", subito portati fuori da agenti della polizia. VIDEO Crozza contestato FOTO Tutte le maschere di Maurizio Il comico, l'ospite più atteso della prima serata , preceduto dalle polemiche, è entrato in scena intorno alle 22.20. Presentato da Fazio come "una nuovissima proposta", "con un brano scritto da Bonaiuti, Verdini, Cosentino e Aznavour: Formidable ". Poi, l'ingresso in abito scuro doppiopetto come quelli indossati dal Cavaliere, le battute a raffica con riferimenti alle vicende giudiziarie dell'ex premier. "Che cosa volete che faccia? Posso cantare? Faccio Totò o taglio i fondi alla scuola pubblica? Tanto mi diverto allo stesso modo, sono vent'anni che faccio tagli e gli italiani continuano a votarmi". E ancora, "quante belle signore qui, eleganti, anche io faccio le cene eleganti ma qui siete diversi, siete tutti vestiti". Ma a metà monologo dal pubblico è partita la contestazione. Una prima voce, "vai a casa", seguita da tante altre, "no alla politica", "basta", fino a un coro di "fuori! fuori!" accompagnati da fischi e mescolati, tuttavia, a qualche applauso. A quel punto, l'intervento di Fabio Fazio: "Così non vale - ha detto il conduttore - stiamo applaudendo un comico, dobbiamo divertirci e non approfittare del festival di Sanremo per farsi notare con due urla, ascoltiamo tutto l'intervento di Maurizio Crozza - ha concluso - che siamo onorati di vedere qui". Crozza ha ripreso, continuando a parlare di politica. "Cosa hanno in comune Sanremo e le elezioni? Chiunque vinca non conta una mazza. Tra due settimane andremo a votare con un quadro politico totalmente privo di logica. Chiunque governerà lo farà alleandosi con qualcuno che lo ha appena mandato a cagare. Credetemi, siamo ingovernabili". Arriva l'imitazione di Pierluigi Bersani, già un cavallo di battaglia dell'attore nel suo show su La7. E quella di un pigro Ingroia, che più che "voglia" di fare la rivoluzione ha "un languorino". Parla della "società civile", "che è quella che non prende il vitalizio, poi entra in politica, prende il vitalizio e diventa incivile. E partecipa a quei meeting tipo 'Cortina incotra', 'Capri annuisce', St. Moritz fa spallucce'". 
