REDMOND (Stati Uniti) - Non solo console per giocare, ma anche piattaforma per guardare la televisione e accedere a contenuti on demand. Con la possibilità di comandare la macchina tramite gesti, voce o dallo schermo del tablet o dello smartphone. Ecco la nuova Xbox One, l'erede di quella Xbox 360 venduta in 77 milioni di esemplari in tutto il mondo. Arriverà entro la fine dell'anno. L'ha annunciata Don Mattrick, presidente della divisione Xbox, in un tendone allestito sopra al campo da calcio del Campus Microsoft alle porte di Seattle. "Abbiamo messo a frutto 30 anni di esperienza nel settore dell'intrattenimento, dando vita a una macchina che rivoluzionerà la vostra vita", proclama Mattrick di fronte a una platea di circa 400 giornalisti. Applausi, luci, musica. Parte lo spettacolo. E sullo schermo compare in collegamento Steven Spielberg. "Voglio che la mia immaginazione non abbia limiti", racconta il regista di Schindler's List ed E. T. L'extraterrestre. "Sono onorato di lavorare con Xbox per creare la serie tv di Halo, uno dei videogame simbolo di intere generazioni". Una serie tv che arriverà in esclusiva su Xbox One. Microsoft insomma allarga il bersaglio: qui la concorrenza non si chiama solo Nintendo o Sony, ma anche Apple, Google o Sky. Altri applausi, qualche grido, un ragazzo vicino a noi si alza addirittura in piedi urlando. LE IMMAGINI La console. La nuova Xbox One ha un design austero. Una scatola nera con  superfici lucide e opache, che somiglia ai vecchi lettori DVD di  qualche anno fa. Al suo interno un processore a 8 core, un hard disk da  500GB, 8 Gigabyte di memoria, lettore Blu-ray e un chip grafico  sviluppato da ATI. Molti dettagli tecnici sono ancora tenuti nascosti,  ma in generale la potenza è simile a quella della Playstation 4 da poco  annunciata da Sony. Il pad è un'evoluzione di quello dell'Xbox 360  mentre il Kinect, il dispositivo in grado di riconoscere i nostri  movimenti e la voce, è cresciuto in dimensioni ed è diventato ancora più  preciso. Permette di controllare ogni funzione della console agitando  una mano oppure pronunciando qualche parola. In un battito di ciglia si  passa da un videogame a un film, dalla musica ai canali tv. Tramite la  telecamera in alta definizione (1080p) integrata può "leggere" il volto  dell'utente e cambiare le impostazioni della console a seconda di chi la  sta utilizzando. Può gestire fino a sei persone contemporaneamente,  analizzando con precisione lo spostamento di ogni arto del corpo fino al  movimento delle dita o della lingua. Capisce, inoltre, se stiamo  sorridendo oppure no, o se siamo rivolti verso lo schermo o altrove. Può  addirittura calcolare il battito cardiaco studiando il colore della  nostra pelle e le contrazioni del volto. Inoltre, grazie a una speciale  visione a infrarossi, funziona in qualsiasi condizione di luce,  permettendo quindi di godersi film o videogame anche al buio. Insomma,  la tecnologia di Kinect ha fatto un enorme balzo in avanti: se prima era  un esperimento interessante che però non sempre si è tradotto in  videogame all'altezza delle aspettative, adesso sembra davvero una  piattaforma pronta a fare la differenza. Xbox One è capace anche di  gestire più applicazioni contemporaneamente. Significa, ad esempio, che  mentre guardiamo un film potremo ricevere una chiamata via Skype, oppure  aprire il browser internet per navigare in una finestra al lato dello  schermo. Funzioni progettate con un chiaro obiettivo: cambiare il nostro  modo di vedere la tv, arricchirlo, farlo diventare davvero interattivo. La  tv del futuro? L'Xbox One non è solo una console per giocare, ma anche  una sorta di decoder 2.0. Potremo, insomma, guardare in diretta canali  televisivi. Non è ancora chiaro come Microsoft intenda muoversi in  Italia, ma per gli Stati Uniti, ad esempio, è certa la presenza di  numerosi canali di larghissima diffusione come CBS, HBO, SciFi, ESPN e  molti altri. Ci sarà una guida tv integrata nella console in grado di  "consigliarci" i contenuti più adatti ai nostri gusti. Come le  piattaforme SmartTV di Samsung e altri, potremo poi scaricare  applicazioni per contenuti on demand, come Netflix o, per l'Italia,  Mediaset Premium. Contenuti che saranno arricchiti da elementi  interattivi. Ad esempio, guardando una partita di basket potremo vedere  le statistiche dei giocatori, oppure aprire un'altra finestra per avere i  replay delle azioni più importanti. Potremo commentare quello che  accade coi nostri amici, o  approfondire la visione andando a curiosare  nel web. Microsoft intanto muove i primi passi anche per  diventare produttore di contenuti. In questo senso, l'accordo con  Spielberg per produrre la serie tv di Halo, il videogame di fantascienza  con protagonista Master Chief venduto in oltre 50 milioni di copie,  potrebbe essere un'esperimento decisivo. Una produzione di alto livello,  con budget elevato, da vedere in esclusiva su Xbox One. Se avrà  successo, probabile che non rimarrà un caso isolato. Ma l'azienda di  Bill Gates non si ferma ad Halo. Negli Stati Uniti infatti sarà  possibile vedere le partite del campionato di football in diretta, sulla  console, grazie all'accordo siglato dal colosso di Redmond con la  National Football League. I giochi. Tutta questa attenzione  per tv e contenuti on demand rischia di far passare i videogame in  secondo piano. Don Mattrick è veloce a smentirci. "Avremo 15 videogame  in esclusiva il primo anno e otto di questi saranno titoli completamente  nuovi", assicura. Tra questi, viene mostrato Quantum Break, avventura  dei finlandesi di Remedy (gli autori di Max Payne e del thriller Alan  Wake) che racconta di una bambina in grado di modificare il corso del  tempo. Nel filmato la scena di una petroliera che si abbatte contro un  ponte fa entusiasmare il pubblico: il dettaglio grafico, in effetti, è  impressionante. Subito dopo è la volta di Forza Motorsport 5, gioco di  guida che sarà disponibile al lancio. Sui megaschermi del Campus  Microsoft vediamo due auto, la vecchia McLaren F1 e la nuova McLaren MP4  che si sfidano sfrecciando tra le vie di Praga. Da Electronic Arts  arriveranno invece quattro giochi sportivi: il calcio di FIFA 14, poi  Madden NFL, il nuovo NBA Live e infine UFC, il gioco ufficiale della  lega Ultimate Fighting Championship. La conferenza si chiude con la  presentazione di Call of Duty Ghosts, ultimo episodio della saga di  giochi di guerra Activision in uscita il prossimo autunno. Anche in  questo caso, un filmato spettacolare che racconta di una guerra del  futuro in cui gli Stati Uniti sono stati invasi da sconosciuti nemici e i  pochi soldati rimasti combattono in unità fantasma. La trama è scritta  da Stephen Gaghan, sceneggiatore di Traffic e regista di Syriana. Altri  titoli verranno annunciati al prossimo E3 di Los Angeles, dove  Microsoft svelerà ulteriori dettagli sul progetto Xbox One. Un progetto  che sembra al centro della strategia del colosso americano: il punto di  incontro di tutti i nostri device, dagli smartphone ai tablet, e il  centro dell'intrattenimento domestico. Un'idea non nuova, che sentiamo  da anni, dai tempi in cui Sony annunciò la seconda Playstation. Ma che  solo ora, con la prossima generazione di console, sembra prendere  davvero forma. 
Nell'Istituto dermopatico dell'Immacolata le apparecchiature per la diagnosi attraverso le immagini, dalla tac alla risonanza magnetica, sono ferme da mesi con  gravi disservizi nel trattamento clinico dei pazienti e una caduta della produttività. Ora un incontro tra i legali dell'Idi e quelli della società Siemens, fissato per domani, potrebbe consentire la messa in funzione dei macchinari con la loro messa a punto e l'avvio della manutenzione interrotta dalla società produttrice che vanta crediti insoluti con il gruppo Idi. Nell'incontro il management ripone la speranza di una ripresa possibile. "Senza quei macchinari", spiega Massimo Spina, uno dei tre commissari per l'amministrazione straordinaria del gruppo di proprietà dei Figli dell'Immacolata Concezione, "l'attività è pesantemente penalizzata". E proprio agli sviluppi del confronto con i legali del colosso informatico tedesco, il commissario affida "un consistente recupero di produttività e, perciò, il completamento della fase di rilancio dell'ospedale". "La stessa corresponsione regolare degli stipendi ai medici, senza la decurtazione del 40 per cento sulla paga base come avviene ogni mese", ancora Spina, "è in qualche modo condizionata dall'esito del confronto". In altre parole per arrivare al 100 per cento della retribuzione base per i camici bianchi "occorre una sorta di moratoria con la Siemens, che permetta all'ospedale di recuperare la liquidità necessaria". "Noi", spiega Spina, "abbiamo già presentato alla società una proposta che tiene conto della procedura di amministrazione straordinaria entrata in vigore il 29 marzo: ci aspettiamo un segnale responsabile ben sapendo che una società creditrice sbaglierebbe se da sola ostacolasse il rilancio di un gruppo sanitario che conta mille 400 addetti". 
Capolavoro. Dell'Acea Roma che in gara sette dei quarti di finale ha eliminato la Trenkwalder di Reggio Emilia, 72 a 59 il punteggio finale e si è guadagnata il diritto di giocarsi la semifinale scudetto. Un capolavoro di Marco Calvani, l'allenatore di questa squadra che in estate non doveva neanche esistere. Della dirigenza che ha messo insieme un gruppo di giocatori che sanno giocare insieme perché nessuno di loro, a parte Gigi Datome, è un super fenomeno e quindi tutti giocano per gli altri, di squadra. Insomma nell'anno in cui nessuno si aspettava nulla di più di una stagione normale, di ripartenza del basket a Roma, arriva un risultato fantastico. Ci sono volute sette fatiche perché Reggio Emilia è stata un avversaria degna. La partita è cominciata lentamente, la tensione era evidente nelle mani dei giocatori in campo ma anche in quelli delle panchine. Questa volta l'Acea ha avuto più pazienza, non è partita a razzo,  ha costruito il suo vantaggio un pezzo alla volta, con calma, chiamando a protagonisti un po' tutti i suoi giocatori della rosa. Naturalmente il primo, come sempre è stato Gigi Datome, il capitano che ha infilato cinque punti di seguito che hanno dato il primo strappo consistente nel secondo quarto, quello del 37 a 30. Poi è stato Bobby Jones che in questi play-off ha dimostrato di essere un duro in tutti i sensi soprattutto nel leggere i momenti chiave di una partita e di saper affondare gli avversari o con un canestro da tre o con una difesa granitica. E poi Gani Lawal che fa poche cose, rimbalzi e schiacciate, ma le fa benissimo ed ha il potere di infiammare il pubblico e con lui tutti gli altri compagni di squadre che si sentono trascinati a giocare meglio. Il break che ha steso Reggio Emilia lo ha propiziato Phil Goss nel terzo quarto. Dopo un erroraccio per uno come lui, ha inanellato una serie di cose preziose che solo un giocatore esperto sa fare: due tiri, due passaggi con i quali ha mandato a canestro Lawal, due rimbalzi, una palla recuperata: Roma sul più 18, 55 a 37 ma soprattutto in controllo della partita. Intorno a questi protagonisti si sono mossi tutti gli altri: due grandi difensori come D'Ercole e Bailey che hanno sfiancato gli attaccanti della Trenkwalder, Czyz e Lorant che quando è stato necessario far rifiatare Jones e Lawal lo hanno fatto in modo mirabile senza abbassare l'intensità della squadra. La semifinale sarà contro Cantù e questo crea un problema. Dato che Roma ha chiuso al terzo posto e Cantù al settimo, l'Acea dovrebbe giocare le prime due partite ( e l'eventuale bella) in casa venerdì e domenica. Ma domenica a Roma c'è il derby di Coppa Italia, la finale e non sarebbe il caso di sovrapporre due eventi di questo genere tra l'altro in luoghi così tanto vicini come il palazzetto dello sport e lo stadio Olimpico. Meglio sarebbe che la Lega basket, una volta tanto in uno slancio di buon senso, spostasse le prime due partite a sabato e lunedì. 
ROMA - Pedalare per la sostenibilità. Cioè per un ambiente non più devastato dal cosiddetto progresso dell'uomo, ma in sintonia con uno sviluppo sopportabile, sostenibile, appunto. Potrebbe essere il tema di una conferenza impegnata, ma per Keith Tuffley, australiano di Svizzera (risiede ad Aigle, la cittadina-sede dell'Uci, la federazione internazionale) è semplicemente realtà. 48 anni, avvocato, già manager della Goldman Sachs, fisico robusto e tenace, lo puoi vedere passare sulla sua Wilier fiammante qualche ora prima del plotone dei corridori, perché proprio per attirare l'attenzione sul problema della sostenibilità, sta "digerendo", per così dire, tutte, dicasi tutte, le frazioni della corsa rosa. Compreso il Sestrière, accuratamente evitato dai corridori nella tappa di Bardonecchia. "Ad un certo punto faceva così freddo  -  racconta  -  che mi sono dovuto fermare e cambiare di abbigliamento. Nevicava e in discesa lungo i primi chilometri era difficile anche semplicemente stare in sella". Più che opportuna, dunque, la decisione del direttore di corsa Mauro Vegni di bypassare quella salita. Keith viaggia con una piccola tribù al seguito; un furgone con tutto il necessario per la bici, compresi i ricambi, un cameramen che lo segue passo passo riprendendo la sua azione sui pedali, un autista e la preziosa collaboratrice Martine, che dirige la Grand Tours Project, l'organizzazione che aiuta Keith a realizzare il suo progetto. Un progetto che definire ambizioso è un puro eufemismo: percorrere tutte le tappe del Giro nello stesso giorno in cui corrono i professionisti. Il che vuol dire mettersi in bici alle sei di mattina e smettere di pedalare alle tre del pomeriggio. Ma il Giro, esperienza già fatta la scorsa stagione e conclusa con successo, è solo una parte del programma che ha in mente l'australiano. Infatti l'obiettivo della stagione è quello di percorrere tutte le tappe anche del Tour e della Vuelta. Ovvero: 63 giorni in bici come i professionisti, 10.253 chilometri, per un tentativo che ha il vero e proprio sapore dell'impresa. Una pazzia per un uomo normale, visto che nessun amatore ha mai neppure pensato di percorrere le strade dei tre Grandi Giri nella stessa stagione. E i professionisti che hanno realizzato tale tripletta sono solo 23 in tutta la storia centenaria del ciclismo. Intanto ha messo già alle spalle i primi 2.500 chilometri, pedalando per 97 ore e 25 minuti ad una media generale di circa 25 chilometri l'ora, salite comprese. "Ma su quelle dure vado molto piano e alle volte mi fermo. Come mi è capitato salendo verso il Vajont. Faceva freddo ed ero intirizzito, un gruppo di tifosi mi ha invitato al riparo del loro tendone e mi ha offerto un ottimo bicchiere di vino". Da quel momento Keith è divenuto un fanatico cultore del prosecco. E ci manca poco che lo metta in borraccia. Tutto per lanciare un messaggio forte sulla necessità di proteggere l'ambiente e gettare il seme di una nuova mentalità: quella del progresso sostenibile. "Raccogliere fondi per il WWF, lanciando una battaglia per la salvaguardia del panda è più semplice. Ma cercare di svegliare la mentalità della gente è molto più complesso", dice Keith. L'anno scorso con la sua iniziativa ha raccolto 33.000 dollari divisi equamente fra WWF, appunto, e due organismi per la protezione dell'ambiente in Australia, il Great Berry Barrier Reef, che lavora per la salvaguardia della barriera corallina, e il Bush Heritage Australia. Non c'è davvero male come contributo considerando il fatto che Keith, a parte le bici (fornite dalla Wilier) e l'abbigliamento (Santini) copre le spese di tasca sua. Non è poco. "La bici  -  dice  -  è un simbolo meraviglioso, il mezzo ideale per aumentare la consapevolezza sulla necessità di proteggere l'ambiente. Mi piace pensare che il mio messaggio di quasi cinquantenne vada ai coetanei, magari uomini d'affari come me. Gente che ha in mano una piccola o grande fetta di potere, che si entusiasmi e spinga per cambiare l'attuale mentalità distruttiva e arrivare ad un uso intelligente della tecnologia. Il mondo ne ha bisogno. Se la mia iniziativa può servire a questo avrò centrato l'obiettivo". In Italia Keith ha visto tutto il bene e il male possibile sul tema: "Il bene: le installazioni per sfruttare il vento o il sole come una nuova fonte di energia. Il male: la tanta spazzatura in giro per le strade". Ce la farà a portare a termine la prestigiosa ed inedita tripletta: "Dentro di me sento la forza mentale giusta per farcela, ma non ho mai fatto più di un Gran Tour in una stagione e l'unico problema è il ginocchio destro che ha già subito un intervento chirurgico. Se regge lui, ce la farò certamente. Comunque darò il meglio di me stesso". Con Keith, compagno di qualche tappa, anche il regista britannico Candida Brady, che ha diretto un interessante eco-documentario intitolato "Trashed". Sul sito www. grandtoursproject. com, ci sono immagini e video quotidiani sull'impresa di Keith. Ci sono anche un blog e le citazioni di ambientalisti di vaglia: attivisti, scienziati, ecologisti, scrittori. E una interessante "storia eco" ogni giorno, sempre sul tema della sostenibilità, delle questioni ambientali, nonché i modi innovativi di rispondere ai cambiamenti climatici. La scrive Louise Southerden, scrittrice di viaggi notissima in Australia, più volte premiata. Argomenti ciclismo ambiente la storia giro d'italia 
Università al voto. Sono in corso le elezioni del Consiglio nazionale degli studenti in tutti gli atenei. Nelle facoltà della regione, seggi aperti e caccia al voto: sono molti i candidati campani presenti nelle liste del collegio Sud. In particolare, Stefano Kenji corre per il sindacato studentesco Link; Francesca Esposito per la Rete universitaria nazionale; Giuseppe Sbrescia per Udu; Federica Fasano , Giuseppe Fontana e Andrea Ciardulli per Studenti delle Libertà; Soccorso Napoli per Ateneo studenti; Francesco Testa per la Confederazione degli studenti. I ragazzi impegnati nelle elezioni continuano a svolgere attività di propaganda senza sosta: volantinaggio in facoltà, luoghi d'incontro e sui social network. I sostenitori dei diversi candidati lanciano l'allarme su possibili brogli elettorali: le elezioni studentesche non sembrano salvarsi, in alcuni casi, dalle logiche del voto di scambio. La gara in ogni caso è ancora aperta: si potrà andare alle urne fino alle 15 del 22 maggio. Poi comincerà lo spoglio delle schede. Nei programmi delle liste, grande attenzione al diritto allo studio. E tra i candidati c'è chi promette una candidatura a progetto: "Intendiamo migliorare le condizioni di vita e di studio degli studenti  -  dice Stefano Kenji di Link  -  Vogliamo rendere il Consiglio adeguato alle esigenze degli studenti. Se non riusciremo a portare a termine questo progetto entro due anni, ci impegnamo a rivedere seriamente la nostra presenza all'interno di quell'organo". 
Assegnati gli Oscar delle vacanze: Napoli è quinta in Italia tra le destinazioni più apprezzate. Il sito di viaggi TripAdvisor individua 452 destinazioni top in tutto il mondo: il capoluogo partenopeo conquista la quinta posizione nella classifica italiana dopo Roma, Venezia, Firenze e Milano. I premi sono stati assegnati "valutando milioni di recensioni  -  spiega Valentina Quattro, portavoce di TripAdvisor per l'Italia  -  Abbiamo considerato la popolarità della destinazione e il gradimento degli utenti". Nell'immaginario internazionale Napoli non è più (o non è solo) la città della pizza e del mandolino. I turisti sono molto interessati al Centro storico patrimonio dell'Unesco. "I premi indicano località che offrono qualcosa di unico  -  aggiunge la Quattro - La posizione conquistata da Napoli nella classifica italiana mostra l'apprezzamento dei viaggiatori internazionali verso la città". "E' la prova che la città è sulla strada giusta  -  commenta il sindaco Luigi de Magistris  -  Stiamo centrando un  obiettivo importante: puntare sugli eventi internazionali di profilo culturale, artistico e sportivo, per rilanciare l'immagine di Napoli e favorire l'economia. Essere nelle prime posizioni di gradimento delle destinazioni turistiche italiane ci riempie di orgoglio". Argomenti tripadvisor 
Ergastolo confermato per Giuseppe Setola e altri tre esponenti del clan dei Casalesi nel processo di secondo grado per la strage dei ghanesi avvenuta a Castel Volturno (Caserta) il 18 settembre 2008 e per la carneficina sfiorata appena un mese prima ai danni di una comunità di immigrati nigeriani. Con il capo dell'ala stragista del clan responsabile tra maggio e dicembre 2008 di 18 omicidi nel casertano, sono stati condannati al massimo delle pena dalla quarta sezione della Corte di Appello di Napoli (presidente Sergio Zeuli) anche gli imputati Davide Granato, Alessandro Cirillo e Giovanni Letizia. Aumento di pena per il quinto uomo del commando, Antonio Alluce, condannato a 28 anni e 6 mesi anni rispetto ai 23 del primo grado. La Corte ha anche confermato l'aggravante dell'odio razziale, escludendo invece l'aggravante del terrorismo, riconosciuta in primo grado. Confermata la provvisionale di 200mila euro all'unico superstite della mattanza costituitosi nel processo, Joseph Ayimbora; il ghanese è deceduto lo scorso anno, i soldi andranno agli eredi difesi dall'avvocato Liana Nesta. Riconosciuto il danno, ma senza quantificazione, alle altri parti civili, tra cui i Comuni di Castel Volturno e Casal di Principe, il Csa-Ex Canapificio (difeso dagli avvocati Francesco Vicino e Luciano Santoianni) e l'Associazione "Mò Basta". Le motivazioni della sentenza saranno depositate nelle prossime settimane. Argomenti setola castel volturno 
