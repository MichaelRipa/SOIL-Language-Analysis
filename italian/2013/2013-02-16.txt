ROMA - "Non abbiamo giocato da squadra". Antonio Conte sa da cosa è difesa la sconfitta della Juve contro la Roma. "Se non giochiamo da squadra ci può battere chiunque... Ma abbiamo pagato anche il fatto di aver giocato in Champions e di aver avuto un giorno in meno per riposare". Conte, che già si era lamentato la scorsa settimana di dover giocare con la Roma di sabato, ribadisce il concetto: "Avevo già detto in tempi non sospetti, anche prima di giocare contro la Fiorentina, che non mi aveva fatto piacere giocare di sabato, poi martedì e di nuovo di sabato. Mi auguro che in futuro, quando si farà il calendario, ci sarà un minimo di rispetto in più per una squadra che sta portando il nome dell'Italia in Europa". OGNUNO E' ANDATO PER CONTO SUO - La squadra però sul campo non ha mostrato quanto fatto vedere in altre occasioni... "Quando non facciamo le cose provate in allenamento, quando non suoniamo lo spartito poi si stona tutti - aggiunge l'allenatore salentino -. Oggi ognuno è andato 'a braccio suo'. Questo mi spiace, mi auguro che si faccia sempre un passo avanti e oggi invece la squadra ne ha fatto uno indietro. Mi auguro che ci serva come esperienza perché è troppo importante per far andare avanti la squadra". SBAGLIATE LE SCELTE - Conte ha poi spiegato le scelte: "Ho parlato chiaramente alla squadra, ho chiesto che mi dicessero chi non se la sentiva di giocare. Mi sono aperto alla squadra e nessuno si è tirato fuori. Non mi sento di imputare nulla alle scelte. Come la fai la fai, la sbagli. Oggi ho preferito che le scelte venissero fatte in maniera serena, poi il campo ha dato una risposta negativa. Mi spiace, poi alla fine sbaglio io... Cerchiamo di fare tesoro". LA ROMA CI HA SORPRESO - Sulla sconfitta, infine, Conte non esclude che possa aver inciso il fatto di sapere poco della nuova Roma di Andreazzoli: "Non avevamo grossi riferimenti, perché alla fine non sapevamo molte cose sullo schieramento. Ha pesato anche questo. Avessimo avuto altre notizie, saremmo stati più bravi e preparati", ha detto ancora. Leggi i commenti I commenti dei lettori 
All'Olimpico si è vista una Juve brutta e priva di idee, lontanissima parente di quella di Glasgow: contro la Roma sono mancate l'intensità e la voglia di vincere. Poteva anche essere comprensibile, ma l'allenatore avrebbe dovuto capirlo. Questa è la principale difficoltà per Conte, da qui alla fine della stagione: capire quando è il momento di fare uso di tutta la rosa, comprendere quando c'è la necessità di rinfrescare gli 11 titolari. La roma ha meritato di vincere: il primo tempo è stato equilibrato, nella ripresa invece i giallorossi sono stati superiori, con 3-4 occasioni da rete limpide che hanno legittimato il vantaggio. Totti e De Rossi, autori di due fallacci nel primo tempo, sono stati graziati dall'arbitro, ma poi nella ripresa il capitano giallorosso ha inventato un gol straordinario. Ma bisogna sottolineare anche la prova di Osvaldo, bravissimo non solo a smarcarsi sempre, ma anche a essere positivo anche in fase di non possesso palla. Nel complesso la Roma è stata anche molto attenta in difesa, avvantaggiata in questo dal passo lentissimo della Juve. Il Milan continua nella sua straordinaria rimonata. Tutta la squadra, non solo l'attacco, si affida a Balotelli: l'ultimo arrivato mancherà molto mercoledì con il Barcellona. Io credo che Allegri farebbe meglio a sostituirlo con un centrocampista, ma non escludo che, per il fatto che si giochi a San Siro, Pazzini possa avere delle chance di essere in campo dall'inizio. Resta però il fatto che i rossoneri per me in questo momento sono i favoriti per il terzo posto. 
ROMA - Forte scossa di terremoto in provincia di Frosinone intorno alle 22.15. Secondo i dati dell'Ingv, è stata di magnitudo 4.8 e a una profondità di 10,7 chilometri nei pressi di Sora. Nessun danno rilevante, ma a Isola Liri una donna di 63 anni, cardiopatica, si è sentita male forse per lo spavento nei minuti successivi al sisma ed è stata trasferita in codice rosso all'ospedale di Sora, dove è deceduta. Paura all'Aquila. La scossa è stata avvertita chiaramente dalla popolazione anche in Abruzzo, poche ore dopo la sentenza sul crollo della Casa dello studente nel terremoto del 6 aprile 2009. Segnalazioni sono arrivate da Sulmona, Avezzano e Popoli. Successivamente, alle 2, ce n'è stata una di magnitudo 3.7 non lontano dall'Aquila: l'Ingv ha comunicato che l'epicentro era a 16,6 chilometri di profondità, nel distretto sismico del Gran Sasso. E poi due repliche di 2.3 e 2.7 gradi. In tanti hanno deciso di dormire in auto nonostante il freddo pungente. Molti altri hanno deciso di recarsi presso parenti o amici che vivono nei moduli abitativi, lasciando le loro case in muratura. I centralini dei Vigili del Fuoco e delle Forze dell'Ordine sono stati presi d'assalto dai cittadini che chiedono cosa devono fare. Secondo le prime informazioni, per i Vigili del Fuoco al momento non risultano danni a persone o cose. Su facebook il tam tam dei cittadini è in costante aggiornamento. La scossa nel frusinate. Il terremoto che ha colpito la Ciociaria ha interessato anche Roma, dove sono oscillati soprattutto i piani alti dei palazzi anche nei quartieri centrali della città. Nel frusinate la scossa ha provocato un forte boato e tanta paura. Le testimonianze parlano di un movimento ondulatorio che ha provocato qualche danno all'interno delle abitazioni. A Isola Liri e in altri centri della zona la gente si è riversata subito in strada. C'è molto timore di nuove scosse. E una più leggera, di magnitudo 2.2-2.3, è stata registrata alle 23.24. Ai centralini dei Vigili del fuoco e della Protezione civile sono arrivate diverse chiamate di cittadini che chiedevano informazioni. A Sora sono stati allestiti due punti di accoglienza. L'unità di crisi istituita dal Comune ha provveduto ad aprire due tensostrutture al campo Tomei e Panico, dove si sono recati molti cittadini. "E' una brutta esperienza - ha commentato il sindaco Ernesto Tersigni - Nelle case è caduto un po' di tutto, dai quadri ai libri. A casa mia dopo tre minuti oscillava ancora un lampadario". "Abbiamo attrezzato due strutture che sono riscaldate e possono accogliere coloro che non vogliono rientrare nelle loro abitazioni - ha aggiunto - In tanti vogliono restare in macchina davanti alle loro case, perché temono l'azione degli sciacalli". La zona del frusinate colpita dal terremoto è da tempo sotto la sorveglianza di sismologi. Ha infatti cominciato ad attivarsi poco tempo dopo il terremoto dell'Aquila del 6 aprile 2009. "E' una zona ad alta pericolosità sismica che stiamo studiando con attenzione", ha detto il direttore del Centro Nazionale Terremoti dell'Istituto nazionale di Geofisica e Vulcanologia (Ingv), Alessandro Amato. "E' una zona - ha proseguito - nella quale si trovano faglie attive note e nella quale sono avvenuti terremoti importanti nel passato". Le analisi sui fattori che hanno scatenato il terremoto di questa sera sono in corso. Quello che al momento si può dire, ha osservato Amato, è che i meccanismi presenti nell'area del frusinate sono analoghi a quelli dell'Appennino laziale-abruzzese. 
ROMA - La settimana più bella della Juve, con il trionfo in casa del Celtic, e la settimana più complicata per la Roma, si è chiusa con  il successo - meritatissimo - dei giallorossi. C'erano, d'altronde, tutte le premesse per una partita orgogliosa della Roma, contro l'avversario di sempre, per rendere meno amara una stagione piena di problemi. E c'è stato  soprattutto un campione senza età e senza limiti, pronto a prendere per mano ancora una volta la squadra nel momento più difficile, per indicare la strada. Quel campione è naturalmente Francesco Totti, 224 gol in serie A, che ha segnato un gol pazzesco per tecnica, potenza e precisione, ma ancora di più è stato sempre dentro la partita, lottando e soffrendo come un gregario. E' stato esemplare nel chiudere gli spazi, nel cercare sempre le ripartenze, lottando su ogni pallone come un incontrista qualsiasi. E' stato lui a dare il senso della Squadra, con la 'esse' maiuscola. Esattamente il contrario di quello che ha fatto la Juve, per una volta incapace di essere squadra. Una Juve lunga, che ha lasciato troppi spazi, che non si è offerta ai triangoli in movimento. Ogni giocatore ha cercato stavolta, verrebbe da dire per una volta, di risolvere individualmente la partita, sbagliando sul suo terreno preferito, che è quello del collettivo. Non c'è dubbio, come aveva denunciato Conte alla vigilia, che abbia influito anche la stanchezza per una serie di impegni ravvicinati: una stanchezza ancora più mentale che fisica, perché la Champions ti porta via energie nervose. E tutto questo contribuisce a spiegare la prova incolore, che però non deve far scattare i campanelli d'allarme, ma solo richiamare tutto l'ambiente alla massima concentrazione. Anche perché la sconfitta dell'Olimpico vuol dire soprattutto che nella domenica di campionato, di un campionato diluito su quattro giorni, il Napoli può avvicinarsi moltissimo, come mai è successo. Il sale di un campionato avvincente, elettrizzante, che si gioca sempre su un sottile filo di equilibrio, che a volte i campioni riescono a spezzare. E il campione determinante, in una partita piena di possibili grandi interpreti, è stato ancora una volta Francesco Totti, che in settimana aveva parlato chiaro, richiamando tutti all'interesse generale della Roma. Un intervento da giocatore, da capitano, un intervento anche da tifoso. Perché questa era la reazione che voleva il tifoso giallorosso, la reazione che voleva Totti. La reazione di una squadra che, prima della partita, è andata sotto la Curva per effettuare il riscaldamento. Un pieno di energia. Leggi i commenti I commenti dei lettori 
ROMA - Un calcio alle polemiche, a una settimana di parole, a rigori rubati e sbagliati. La Roma torna se stessa nella gara più difficile, superando la Juventus prima in classifica grazie a un gol di rabbia, di forza, firmato dall'uomo simbolo della squadra, ma anche quello intorno a cui si erano concentrate molte delle discussioni degli ultimi giorni. Francesco Totti decide Roma-Juve con un bolide a 113 chilometri all'ora che vale il sigillo numero 224 in serie A, soltanto un centro meno di Nordahl, secondo marcatore di ogni tempo in serie A: "E col Genoa faccio doppietta e lo supero". Intanto, però, il capitano - squalificato domenica prossima a Bergamo - si gode un gol che somiglia a un segno del destino, per dire che qualcosa è cambiato: "Un gol pesante, da tre punti, che aspettavo da tanto e contro una delle squadre più forti al mondo. Era un momento durissimo, non riuscivamo a uscire dal tunnel. È stata la dimostrazione che siamo un gruppo unito". "QUANTI RIMPIANTI, ORA PIEDI PER TERRA" - Unito anche grazie alle parole con cui il capitano aveva chiuso le polemiche sul rigore di Osvaldo a Genova: "Una settimana difficilissima, penso che le mie parole abbiano fatto bene all'ambiente e alla Roma, sono state pesanti ma efficaci. Purtroppo ultimamente non eravamo riusciti a fare quello che la gente merita, ma oggi siamo scesi in campo per dare il massimo e è stata la dimostrazione che questo è un gruppo unito. I tifosi sono stati il dodicesimo in campo, non finirò mai di ringraziarli". Attenzione, però, a non esaltarsi. Totti, che conosce città e ambiente, avverte: "Qui è facilissimo esaltarsi dopo una bella vittoria, ora dobbiamo goderci il successo ma restare con i piedi per terra". Coltivando il rammarico di quello che poteva essere: "Abbiamo tanti rimpianti, siamo riusciti a battere tante big, ma il campionato si gioca anche con le piccole e non siamo riusciti a tenere lo stesso passo che ci eravamo fissati". "DA OGGI SARÀ DURA BATTERE LA ROMA" - Anche Andreazzoli può sorridere, per la prima volta, della sua Roma. "Ci abbiamo messo anima e cuore, sarà dura battere la Roma, se procediamo insieme", ammette senza nascondere la propria soddisfazione. Anche perché sulla vittoria la sua firma è impressa a fuoco, a partire dalla scelta di limitare Pirlo nella morsa di Lamela e Totti. Eppure lui si schernisce: "Il merito è sempre dei calciatori, noi siamo stati vicini a loro cercando di rasserenare il rasserenabile, e di fargli capire quanto possono essere importanti in una gara. Abbiamo vinto sull'equilibrio difensivo, mai ci siamo fatti trovare in condizione di essere colpiti, lì siamo stati bravi. Se la Juventus è stata sotto tono è perché l'abbiamo limitata". Pure con qualche brivido: "Alla fine avevo terrore di una beffa, ma in cuor mio sapevo che non ce lo saremmo meritato di essere beffati e così è stato". Per riuscire a trasmettere al gruppo l'emozione giusta, è servito anche il riscaldamento sotto la curva Sud: "Avevamo bisogno di energie, e la Sud ci ha tolto paure, siamo entrati in simbiosi. Non avevamo fatto fino a ora quello che il pubblico si merita, potevamo essere contestati ma siamo andati lì a testa alta ed è nato un bel connubio". Lo stesso che, prima della gara, si respirava negli spogliatoi. Il collante, la voce dell'allenatore che urlava, ai ragazzi, "siamo la Roma". Non a caso: "Questa è una frase che dovrà rimbombare anche in futuro. La società è in una espansione incredibile, i risultati negativi nascondono molto di quello che fanno". Anche Andreazzoli, però, chiede di restare con i piedi per terra: "Se non diamo continuità alle possibilità della squadra dimostriamo di aver meritato quello che ci è successo in passato. Su questo risultato ora bisogna costruire: stasera, però, dobbiamo festeggiare". Leggi i commenti I commenti dei lettori 
ROMA - Tanto per non farsi male nel primo tempo. Per giocare sul serio nel secondo. E quando s'è giocato sul serio stavolta ha vinto la Roma, quella Roma che perde così spesso che sembra incredibile che per quarantacinque minuti abbia messo sotto la Juventus, la padrona del campionato, la squadra tatticamente e fisicamente inarrivabile, sempre lucida, presente, sempre capace di indirizzare le partite al momento giusto o di rivoltarle, se necessario. Stavolta no. Ha vinto la Roma ma soprattutto ha vinto Totti, il protagonista assoluto di questa serata che inverte valori, riapre il campionato e riconsegna un po' d'entusiasmo in quel fortino impazzito che era diventata Trigoria negli ultimi giorni, sino all'ennesima, tragicomica uscita di Andreazzoli, che istigato da chissà chi, aveva affermato: "Se fossi un calciatore in questo momento non verrei mai alla Roma". Un'uscita quanto mai opportuna. Per riparare i guasti provocati anche da questa esternazione, Totti ha giocato una partita straordinaria, per intensità e lucidità. E' stato il migliore nel blando primo tempo (tanto che pareva un match di cortesia, un allenamento), è stato devastante nel secondo. E ha perso la Juve perché nel primo tempo ha aspettato sdegnosa, forse pensando: "Tanto facciamo gol quando ci pare". E poi ha sentito la stanchezza di Glasgow. Non si aspettava che l'aumento di ritmo e intensità della ripresa rimpicciolisse lei e non la Roma. Prima dell'inizio della partita c'era stato un piccolo ma significativo gesto d'amore dei giocatori della Roma verso i tifosi: sono andati a scaldarsi nel semicerchio in sintetico sotto la Curva Sud. Una scelta importante: volevano condividere più da vicino con la gente di cuore, con quelli che la passione non li abbandona mai (e si vede), le critiche ai vertici, non ultimo, fra gli episodi imbarazzanti di quest'ultima settimana, il necessario comunicato con cui Totti smentiva di aver mai avuto colloqui chiarificatori (o altro) col suo allenatore Andreazzoli dopo la scena del rigore scippato da Osvaldo (ribattezzato "Osbajo", cioè "lo sbaglio!"). In campo la Juve era sistemata nel modo classico. Tre difensori, cinque centrocampisti con più mansioni, due punte che si alternano nel ruolo di prima punta. Ormai Conte non deve dir nulla ai suoi prima di entrare in campo (semmai gli urla qualcosa dopo). Sanno attaccare quando serve, sanno aspettare, sanno risparmiarsi. Dal bussolotto di Andreazzoli stavolta esce invece il 3-4-2-1, ma sappiamo che non è questo che conta (per lui). Conta che i giocatori facciano quello che gli viene chiesto. Ma se ogni volta si gli chiede una cosa diversa non si pèuò escludere che quelli, pur volenterosi, vadano in confusione, pestandosi i piedi, ribellandosi e cominciando a fare di testa propria, perdendo l'orientamento e la fiducia. Rimane comunque indicativo, ma disperante, che la Roma si presenti con un modulo mai sperimentato (e per giunta complicato assai, tanto è vero che sul campo è diventato per paura, soprattutto di non farcela fisicamente, un 5-3-2 opopure 5-4-1 visto che Totti s'abbassa pure troppo) proprio di fronte alla squadra che più di tutte ha tratto profitto dall'applicazione rigorosa dei suoi principi tattici, chiunque ci fosse in campo. Quindi c'è ragione di preocuparsi (ma le cose andranno diversamente). Osvaldo è spiritato. Nei primi dieci minuti sembra l'unico in campo. Al 10' salta Buffon e rimette in mezzo dove il pallone viene riconsegnato a Buffon con i piedi dai suoi compagni (l'arbitro Rocchi decide che è involontario, ma obiettivamente è difficile essere d'accordo con lui). E' evidente che la Roma ha un solo dediserio: scuotersi. Ma il sistema di gioco che dovrebbe rispettare è tale che nessuno dei centrocampisti (per ragioni diverse) è in grado di offrisrsi per degli inserimenti. Possono quindi far gioco in tre, e sono sempre pochi, specie con la difesa juventina schierata. La Juve può contare sui lanci di Pirlo con Matri e Vucinic che allungano la difesa. Ma niente di tutto ciò riesce abbastanza per creare pericoli. Unico lampo la punizione di Pirlo al 19' che Stekelenburg para quasi sulla linea, a pochi centimetri dal palo. Le squadre cercano prevalentemente una penetrazione centrale, esaltando il modulo delle difese avversari con tre difensori che si stringono nel momento del bisogno, quindi solo un triangolo particolarmente ispirato o magico può mettere un uomo solo davanti al portiere. Invece è sulle fasce che si può fare superiorità numerica costringendo le difese ad allargarsi. Ci riesce la Roma al 28' con Osvaldo, straordinariamente mobile, che ancora una volta salta Barzagli e scarica su Totti al limite, ma non esce né un tiro né un cross. Primo tempo senza luci, occasioni, belle o particolari giocate. Molto fisico (le ammonizioni a De Rossi e Totti sono pesanti, salteranno Atalanta-Roma). Ma anche con tremendi errori di misura negli appoggi (più colpevole la più rodata Juve), cattivi controlli di in condizioni agevoli e un inestimabile numero di palle perse senza apparente motivo. Anche Lamela, dimenticato dai suoi per lunghi tratti, nell'unica occasione che ha di partire palla al piede, perde la bussola e la velocità e si fa anticipare da Bonucci (45'). Nella ripresa il mondo si capovolge. Ci provano subito Osvaldo (3') e Vucinic (4'): sono le prime occasioni da gol che si possano chiamare così. Il brutto controllo di Torosidis su un fantastico lancio di Totti, "evita" il vantaggio della Roma (5'). Ora sembra una partita più viva. Sassata di Pjanic da fuori che Buffon sventa in angolo. Squadre molto lunghe. Siccome ultimamente la Roma perde quasi sempre, stavolta ha poco da perdere. E nel cambio dei ritmi pare esaltarsi e migliorare più della Juve. Al 9' Matri impegna Stekeleburg. All'11' Osvaldo "centra" Buffon di testa: bastava angolare. Ma il gol  è nell'aria. Lo segna chi lo merita di più: Totti, da fuori area, palla sotto la traversa. Una rabbia, una forza, una precisione infinite (12'). Meritato. Giusto anche che la Roma vada avanti con lui, che ne è il simbolo unico, l'unica persona incapace di avere due facce in quel torbido mondo della Trigoria americana. Un contropiede Torosidis-Osvaldo consegna a De Rossi il pallone del 2-0, ma dal povero Daniele arriva un liscio impensabile (19'). Lamela vorrebbe entrare in porta con la palla al 25', però il gesto è notevole. La Juve ha i piedi stanchi e le idee vengono di conseguenza impoverite. Quelle di Pirlo soprattutto. Conte rovescia i piani e lancia il tridente d'emergenza Anelka-Matri-Giovinco. E si sbilancia. Ma adesso la Roma, con Bradley, si difende quasi a sei. I contropiedi giallorossi sono una minaccia continua. Totti ha ancora gambe.  Crossa basso da destra e il corpo di Lichtsteiner toglie a Marquinho il 2-0 (31'). L'assalto finale della Juve è tale che è la Roma ad avvicinarsi di più al raddoppio. Il Napoli può tornare a -2. La Roma può ritrovare fiducia. Ma la Juventus l'ha aiutata sbragandosi. L'Atalanta, domenica prossima, che la Roma affronterà senza Totti né De Rossi, potrebbe non farlo. ROMA-JUVENTUS 1-0 (0-0) ROMA (3-4-2-1): Stekelenburg; Piris, Burdisso, Marquinhos; Torosidis, De Rossi, Pjanic (23'st Bradley), Marquinho (38'st Balzaretti); Lamela, Totti (43'st Florenzi); Osvaldo. In panchina: Goicoechea, Lobont, Romagnoli, Taddei, Lucca, Tachtsidis, Perrotta, Lopez. Allenatore: Andreazzoli. JUVENTUS (3-5-2): Buffon; Barzagli, Bonucci, Caceres; Lichtsteiner, Vidal (26'st Anelka), Pirlo, Pogba, Asamoah (11'st Padoin); Matri, Vucinic (11'st Giovinco). In panchina: Storari, Rubinho, Giaccherini, Quagliarella, Isla, Marrone. Allenatore: Conte. ARBITRO : Rocchi di Firenze. RETE : 13'st Totti. NOTE : serata fredda, terreno in buone condizioni. Ammoniti: De Rossi, Totti, Lichtsteiner, Matri, Pirlo. Angoli: 7-3 per la Juventus. Recupero: 2' pt; 4' st. Leggi i commenti I commenti dei lettori 
MADRID - Il Granada si illude e per un tempo mette paura al Barcellona, poi ci pensa il solito Messi. I blaugrana, attesi a San Siro mercoledì prossimo per l'andata degli ottavi di Champions col Milan, vanno sotto al 26' (Ighalo) ma nella ripresa si scatena la 'Pulce'. L'argentino prima pareggia (5') e poi sigla il definitivo 2-1 (28') che consente al Barça di allungare ancora. L'argentino va a segno per la 14esima partita di Liga consecutiva, toccando quota 301 gol con la maglia dei catalani. Negli altri anticipi del sabato vincono anche il Getafe (3-1 al Celta Vigo) e il Malaga (1-0 all'Athletic, gol di Saviola). Risultati 24esima giornata: VENERDI' Siviglia - Deportivo La Coruna 3-1 SABATO Getafe - Celta Vigo 3-1 Malaga - Athletic Bilbao 1-0 Granada - Barcellona 1-2 Osasuna - Saragozza DOMENICA Real Sociedad - Levante ore 12 Valencia - Maiorca ore 17 Valladolid - Atletico Madrid ore 19 Espanyol - Real Betis ore 21 Real Madrid - Rayo Vallecano ore 21 Leggi i commenti I commenti dei lettori 
