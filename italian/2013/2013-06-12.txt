CALTANISSETTA - Gaspare Spatuzza avrebbe iniziato a collaborare con la giustizia già nel '98. Il pentito che ha permesso alla Procura di Caltanissetta di riaprire l'inchiesta sulla strage di via d'Amelio, ha negato ma in realtà alcune sue rivelazioni sono contenute in un verbale reso agli allora procuratori antimafia nazionale e distrettuale. In quel verbale, con il procuratore nazionale antimafia Pier Luigi Vigna, Spatuzza avvertì gli investigatori che sulla strage di via D'Amelio stavano clamorosamente sbagliando. La rivelazione è arrivata al processo per l'eccidio costato la vita al giudice Paolo Borsellino, nell'udienza celebrata in trasferta a Rebibbia. Spatuzza ha parlato della preparazione degli attentati a Roma, Firenze e della strage di via d'Amelio. Nell'udienza di oggi è entrato sulle fasi preparatorie della strage in cui morì il giudice Borsellino: dal furto della 126 usata come autobomba, al trasferimento della macchina in diversi magazzini che la cosca di Brancaccio aveva a disposizione. A sovrintendere a tutte le operazioni, compresa la messa a punto dell'auto che doveva essere efficiente, il boss Giuseppe Graviano, capomafia a cui Spatuzza era ed è - ci tiene a precisarlo - legato da "grandissima amicizia". Ha fatto anche i nomi di tutti gli uomini d'onore coinvolti nella fase dell'organizzazione dell'attentato - Fifetto Cannella, Renzino Tinnirello, Nino Mangano - del meccanico che aggiustò la 126. Ricorda che c'era anche un cinquantenne, ma non ha aggiunto altro. Ha detto solo che "non era di Cosa nostra". Quando si occupò del furto della 126 e delle targhe Spatuzza non sapeva quella macchina a cosa sarebbe servita. Lo scoprì solo all'indomani della strage di via d'Amelio. Argomenti stragi via d'amelio mafia borsellino 
ROMA - Alessandro Perissinotto con il suo 'Le colpe dei padri' (Piemme) guida, con 69 voti, la cinquina del Premio Strega 2013 superando, anche se di soli 3 voti, il favorito Walter Siti che per 'Resistere non serve a niente' (Rizzoli) ha avuto 66 voti. Grande assente alla serata a Casa Bellonci Aldo Busi, la cui presenza è rimasta un'incognita fino all'ultimo: per il suo 'El especialista de Barcelona' (Dalai) ha ottenuto appena 18 voti. A rappresentare la casa editrice, alla prima votazione del Premio Michele Dalai, nuovo presidente della Nuova Baldini Castoldi Dalai. "Sono molto contento e in me la felicità prende la forma della tranquillità " ha detto Perissinotto che spera che il suo libro, ambientato tra il periodo attuale e gli anni '70, sia stato apprezzato per la scrittura. Walter Siti, che non ha voluto "sapere molto prima e neppure adesso della competizione" spiega di aver sempre pensato, nonostante fosse il favorito, che "potesse essere rischiosa". L'autore di 'Resistere non serve a niente' è invece molto dispiaciuto per l'esclusione di Busi. "Mi sembra una cosa non buona. Mi spiace molto. Tra i libri che avevo letto il suo mi sembrava il migliore. Da un punto di vista letterario credo sia ingiusto che Busi non stia tra i primi cinque". E delle dichiarazioni scomposte e assenze di Busi in questi mesi, Siti sottolinea: "ciascuno decide di adottare le strategie che vuole". Raggiante Romana Petri che con 'Figli dello stesso padre' (Longanesi) ha conquistato il terzo posto con 49 voti per la storia dolorosa e grottesca di due bambini, poi ragazzi e uomini che in comune hanno un'unica cosa: il padre. Subito dopo di lei, al quarto posto Paolo Di Paolo con 'Mandami tanta vita' (Feltrinelli), 45 voti, ispirato alla storia di Piero Gobetti e al quinto Simona Sparaco con 'Nessuno sa' di noì (Giunti) storia di una coppia che deve fare una scelta difficile in attesa della nascita del loro tanto desiderato bambino. Primo degli esclusi Gaetano Cappelli con 'Romanzo irresistibile della mia vita vera' (Marsilio) con 27 voti e tra gli esclusi anche Lorenzo Amurri: con il suo 'Apnea' (Fandango) era risultato il più votato dagli studenti delle scuole tra i 16 e i 18 anni, in una delle votazioni collettive previste dal regolamento dello Strega. Un altro voto collettivo, quello della Società Dante Alighieri, era andato a Perissinotto. Come tradizione, il premio Strega 2013 sarà votato il 4 luglio a Roma al Ninfeo di Villa Giulia Argomenti letteratura strega premi walter siti aldo busi paolo di paolo 
Maurizio Marinella, re delle cravatte ma anche, dallo scorso 2  giugno, presidente del Circolo Posillipo. Si parte da un bilancio chiuso  in rosso, che è costato la poltrona al suo predecessore, Giuseppe  Gambardella. "Occorre subito rientrare dalla situazione  debitoria, ma non sono preoccupato perché il Posillipo sta vivendo un  momento di grande euforia. A breve entreranno un centinaio di nuovi  soci, quindi introiteremo le quote estive e quelle per il posto barca.  Abbiamo chiesto un aumento di venti euro al mese per ogni socio e  nessuna una tantum". Ha annunciato un taglio del venti per cento al budget per la pallanuoto. "Se  possibile arriveremo anche a venticinque. Ridurre la spesa è necessario  perché abbiamo ereditato contratti molto onerosi. Però torneremo tra le  grandi d'Italia, l'ho promesso ai soci dopo la mia elezione: noi siamo  il Posillipo e il prossimo anno chiuderemo tra le prime tre del  campionato. Come? Gestendo le spese e prendendo atleti giovani e tra i  più forti in circolazione". E gli altri sport? "Vogliamo  ridare dignità a canottaggio, canoa, scherma e vela, che da sempre ci  regalano enormi soddisfazioni. Costruiremo una nuova palestra  all'interno del circolo e miglioreremo la casa sociale. Oggi abbiamo  circa ottocento soci, presto arriveremo a sfiorare le novecento tessere.  D'altronde il trend positivo è costante già da qualche mese". Ha scelto due vice, Lino Giugno (amministrativo) e Filippo Parisio (sportivo) molto attivi. Perché? "Avevo  bisogno di due persone che potessero lavorare ogni giorno al circolo, i  miei impegni di lavoro mi terranno spesso lontano. Lavoreremo insieme  per un sodalizio a cui sono affiliato da quando avevo quattro anni:  nelle mie vene scorre sangue rossoverde". Il presidente del Napoli Aurelio De Laurentiis ha promesso che sosterrà le attività del Posillipo. "Un  buon punto di partenza, però siamo attivi anche su altri fronti. Presto  ufficializzeremo una sorta di gemellaggio con il Napoli Basket di Dario  Boldoni, l'obiettivo è giungere ad una aggregazione per una Napoli  sportiva che sia solida e vincente. Ma il discorso è anche sociale,  vogliamo mettere in piedi una casa dello sport che possa accogliere i  ragazzi che hanno difficoltà psico-fisiche o vivono in situazioni didi  difficoltà. Oggi a Napoli è ancora troppo difficile fare sport”. Argomenti posillipo 
MILANO - Gli stagisti di Google ricoprivano posizioni ambite anche prima dell'uscita nelle sale americane del film "The internship": in media sono pagati 5.800 dollari al mese, mentre quelli specializzati in software possono arrivare anche a 6.700 dollari. Lo rivela un'analisi del sito di lavoro Glassdoor. Un sogno per  giovani laureati che si affacciano su un mondo del lavoro sempre più in crisi. A Google invece i lavori spaziano dal marketing alle vendite pubblicitarie, fino allo sviluppo di programmi. Gli stagisti sono tenuti a impegnarsi per almeno tre mesi, ricevendo in cambio un compenso che può toccare i  20.000 dollari. Denaro che molti lavoratori americani (per non parlare di quelli italiani) vedono in un anno. "In realtà, non è così sorprendente che gli stagisti in una società come google siano pagati così profumatamente", ha dichiarato Scott Dobroski, un responsabile della comunicazione aziendale di Glassdoor a Cnn. "La guerra per accaparrarsi i talenti continua", ha concluso. Sempre secondo il sito anche a Microsoft e Amazon pagano profumatamente i loro stagisti che arrivano a guadagnare tra 5.500 e i 7.000 dollari a mese. Argomenti google 
Ritorna da venerdì a domenica, al Corso Vittorio Emanuele a Castellammare di Stabia, l'evento "Una ciliegia sul mare", che apre l'estate stabiese. Dopo un anno di lavoro l'associazione "La Ciliegia del Borgo di Castello", insieme ai produttori che coltivano il pregiato frutto sulle colline di Gragnano, organizza lungo il Corso Vittorio Emanuele la manifestazione che tanto ha fatto parlare di sé nel 2012. Anche stavolta, negli stand, a partire dalle 20.30, sono previste degustazioni di liquori, succhi e distillati, e gli assaggi di confetture e dolci. La ciliegia di Castello è estremamente prelibata per il sapore, la freschezza, le qualità naturali. Lo scopo della festa, sottolinea il presidente dell'associazione e vero "motore" dell'iniziativa, Sabato Scala, "è quello di promuovere un prodotto di eccellenza del territorio dei Monti Lattari". Concetto ribadito dal vicepresidente Francesco Scala, il quale ritiene "di fondamentale importanza la conoscenza di questo straordinario frutto al di fuori del luogo di produzione". 


