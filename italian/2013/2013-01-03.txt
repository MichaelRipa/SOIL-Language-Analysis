Dopo otto giorni di agonia, è morto Santino Putrino, 45 anni, il duplice omicida di  Bordighera. L’uomo era ricoverato dal 26 dicembre nel reparto rianimazione dell’ospedale San Martino di Genova. Si era sparato un colpo di fucile nello stomaco dopo aver ucciso la moglie e cognata. Proprio  ieri, a Vallecrosia, una folla di quasi 500 persone, tra parenti, amici e  semplici conoscenti, si era raccolta in preghiera al funerale delle sorelle  Ricchio, Olga e Franca di 51 e 54 anni, rincorse e freddate a colpi di fucile la mattina  dopo Natale davanti al loro villino di campagna in frazione Borghetto San Nicolò. Sulle due bare, adagiate  l'una accanto all’altra, i fiori coltivati da loro stesse nelle serre di famiglia. LE IMMAGINI Nella memoria delle  parenti il dolore e la  rabbia per una disgrazia che, a detta di molti, poteva essere evitata.  All’origine della tragedia familiare la volontà di Olga di separarsi dal marito  dopo aver scoperto un suo tradimento durante l’estate. Ma l’uomo non  ci stava a perderla ed era diventato sempre più violento ed irascibile e  l’atmosfera in casa era invivibile. Secondo alcune testimonianze,  Santino Putrino, poco prima della tragedia, aveva dichiarato “ O torni con me o moriamo  tutte e due ”. Non tollerava l’idea di essere abbandonato anche se a tradire era  stato proprio lui. Sostenuta dalla sorella Franca, Olga aveva deciso di lasciare quella  casa e si era trasferita con la sorella per stare più tranquilla e ricominciare  una vita serena. In un ultimo disperato tentativo di aiuto, si era rivolta  per ben due volte ai carabinieri per segnalare il comportamento violento del marito: "Toglietegli quei due  fucili da caccia", ma dalle forze dell’ordine era solo riuscita ad ottenere un "rimprovero" ufficiale, una diffida che non aveva cambiato in clima in quella casa. 
Un uomo incensurato è stato colpito da proiettili esplosi da un'arma da fuoco da una o più persone che poi sarebbero fuggite. L'agguato ha avuto luogo alle 21.15 in via Sisto IV, a Primavalle. L'uomo è stato trasportato all'ospedale Gemelli, ma non sarebbe in pericolo di vita. Sul fatto indagano i Carabinieri. 
Giancarlo  Camolese non è più l'allenatore della Pro Vercelli. Il tecnico è stato  esonerato dopo il "summit" tenutosi oggi pomeriggio tra i vertici della  società. Al suo posto patron Massimo Secondo ha richiamato Maurizio  Braghin che era stato esonerato il 15 ottobre dopo il pareggio (1-1) di  Lanciano e la Pro in zona retrocessione con 7 punti. La "cura  Camolese" non ha avuto gli effetti sperati due vittorie, due pareggi e  otto sconfitte con la squadra penultima a 15 punti. Braghin guiderà il  primo allenamento il 10 gennaio quando è stata fissata la data della  ripresa. Intanto in chiave mercato si registra la partenza di Gaetano  Caridi (rescissione del contratto) passato alla Cremonese. L'ex  fantasista non dovrebbe essere l'unico a lasciare la Pro a gennaio. 

Vivono sotto l'assedio dei cannoni gli ultimi depositari della cultura walser sui pendii sopra Alagna Valsesia. Ma si tratta di cannoni sparaneve, termine intraducibile nella lingua titsch ancora parlata da qualche vecchietto, oggetto sconosciuto ai tedeschi che valicarono le Alpi ottocento anni fa e si insediarono nelle valli del Monte Rosa tra il Piemonte e la Valle d'Aosta. Ora però gli eredi di quella cultura alpina, che abitano nelle baite di legno secentesche di frazione Piane, devono fare i conti con una pista da sci che lambisce le case, con i cannoni che sparano la neve sui loro ballatoi, con i gatti delle nevi che anche di notte battono rumorosamente il tracciato e con gli sportivi che di tanto in tanto cadono e perdono sci e snowboard, lanciati come proiettili nei loro giardini. Una situazione che si è trasformata in una battaglia legale che va avanti da anni, capitanata da Alessandro Sbragia, un milanese esperto di marketing in pensione, che ha deciso di fare del borgo valsesiano (meno di 10 case e 15 abitanti) il suo buen retiro e che si è messo a capo del comitato "Noi walser, per un turismo sostenibile e responsabile", che contro la pista ha raccolto 2650 firme. Ieri, ennesima protesta, ha deciso di occupare con un manipolo di altri residenti la pista di sci, che fa parte del comprensorio Monterosa Ski. Hanno messo reti e cartelli e hanno costretto la società Monterosa 2000, che gestisce gli impianti, a chiudere il tracciato al pubblico. Sono arrivate le forze dell'ordine e solo dopo una lunga trattativa i manifestanti hanno deciso di ritirarsi. "È stata la protesta solitaria di un uomo che ha dei contenziosi aperti con il Comune e con la società degli impianti  -  ha minimizzato il sindaco di Alagna, Sandro Bergamo  -  Nessuno può accusarci di non essere attenti all'ambiente e alle culture locali, visto che siamo "bandiera arancione" del Touring e "borgo sostenibile" della regione Piemonte. Io sono inoltre dipendente del parco, non possono dirmi di essere disattento sulle questioni paesaggistiche e ambientali". Il gesto di ieri ha scatenato anche le ire di Andrea Colla, direttore amministrativo di Monterosa 2000: "La protesta del signor Sbragia  -  ha commentato  -  ha causato un'interruzione di pubblico servizio e un grave disagio al turismo alagnese e della Valsesia in generale, in particolar modo nel periodo delle festività natalizie. La protesta, condotta tra l'altro in maniera arbitraria, è assolutamente ingiustificata: la pista è stata realizzata in quel luogo nel lontano 1965. Per la realizzazione dei lavori, la società ha preso regolari accordi bonari da parte di tutti i proprietari interessati, compresi i legittimi proprietari dell'abitazione attualmente locata dal signor Sbragia e di quelli del terreno adiacente. Finora non ci sono sentenze che avvalorino la tesi sostenuta da Sbragia: Monterosa 2000 è pertanto legittimata a pieno titolo a far funzionare la pista". In realtà, mentre una causa civile è ancora aperta, ci sono due sentenze, del Tar e del Consiglio di Stato, che avvalorano la tesi di Alessandro Sbragia e che annullano il piano di zonizzazione acustica approvato dal consiglio comunale di Alagna Valsesia, che non rispetta la particolarità del borgo antico non prevedendo adeguati limiti per il rumore. "Ma, nonostante la giustizia amministrativa mi abbia dato ragione, non è cambiato nulla", protesta Sbragia, che un anno fa ha trovato la sua auto incendiata, episodio doloso su cui è aperta un'inchiesta. "È vero che da quarant'anni gli sciatori passano in questo punto  -  spiega  -  Ma fino a qualche anno fa la situazione era diversa: si trattava di una pista meno battuta, adesso invece ci sono gatti delle nevi che fanno tremare la casa quando passano, anche alle due o alle tre di notte, e dal 2005 hanno messo anche i cannoni sparaneve: quando li attaccano casa mia diventa bianca. Senza contare il pericolo per gli abitanti e gli sciatori, che se escono fuori pista rischiano di scontrarsi con le case". Secondo il comitato "Noi walser", inoltre, il tracciato della pista in questione, la Pianalunga-Alagna, potrebbe essere spostato con una curva, senza troppe complicazioni, di circa 150-200 metri. Il tanto da alleviare la pressione sulle case della frazione Piane, attutendo il rumore e il disagio degli spazzaneve e dei cannoni per l'innevamento. "I nostri consulenti  -  chiosa Sbragia  -  hanno stimato che questa modifica comporterebbe una spesa di circa 200 mila euro. Non mi sembra uno sproposito, calcolando quanto si sta spendendo in avvocati per questa battaglia". 
La sorpresa che non t'aspetti. La Fiorentina ha (di fatto) preso Giuseppe Rossi. Un'operazione che Daniele Pradè ed Edoardo Macia portavano avanti nell'ombra, da tempo. Un blitz improvviso, nella tarda serata di oggi, ha sbloccato l'affare. Pochi dettagli, e poi arriveranno anche gli annunci. Pepito potrebbe addirittura arrivare a Firenze nella giornata di sabato per poi, domenica pomeriggio, assistere dalla tribuna del Franchi a Fiorentina-Pescara. Al più tardi sbarcherà in Toscana lunedì. Una trattativa facilitata anche dagli splendidi rapporti che il club viola ha col Villarreal, come testimonia l'arrivo, l'estate scorsa, di Borja Valero e Gonzalo Rodriguez. Un'operazione, quella chiusa oggi, molto importante. Anche a livello economico. La Fiorentina infatti sborserà undici milioni di euro, più cinque di bonus, per il cartellino, mentre al giocatore verrà fatti firmare un contratto da due milioni e mezzo più premi. In pratica, Rossi, potrà arrivare ai tre milioni di ingaggio a stagione. Pradè insomma piazza il colpo per giugno, visto che (almeno) fino a metà marzo Rossi non potrà essere a disposizione di Montella. "Tra gli attaccanti di oggi forse lui è quello che mi somiglia di più", disse qualche mese fa l'aeroplanino. Evidentemente, sarà particolarmente felice. In via definizione anche l'arrivo di Larrondo dal Siena, con Della Rocca destinato ai bianconeri 
Google e l'antitrust degli Stati Uniti, la Federal trade commission (Ftc) hanno raggiunto un accordo nell'ambito dell'indagine avviata dalla Ftc due anni fa sul motore di ricerca. In base all'intesa, annunciata oggi dall'ente Usa  nel corso di una conferenza stampa a Washington, il colosso di Mountain View ha acconsentito a garantire l'autorizzazione per i brevetti ritenuti essenziali per apparecchi telefonici di società rivali, come l'iPhone e l'iPad di Apple, il BlackBerry di Research in Motion e gli smartphone che funzionano con il software Windows di Microsoft. Alcuni dei brevetti in questione erano passati alla Big G nell'ambito dell'acquisizione di Motorola Mobility Holdings avvenuta quest'anno per 12,4 miliardi di dollari. In base all'accordo  raggiunto con la Federal trade commission Google ha anche promesso che, su richiesta, escluderà i ritagli copiati dai siti e utilizzati nei suoi sommari come informazioni chiave sui risultati delle ricerche. La Big G insiste tuttavia nel sostenere che si tratti di una pratica legale che rispetta le disposizioni della legge americana sul copyright. L'antitrust americano ha annunciato inoltre di non aver trovato alcuna prova delle accuse secondo le quali Google avrebbe favorito ingiustamente i propri servizi nei risultati offerti dal motore di ricerca su internet. I rivali del gigante di Mountain View avevano invece sostenuto che la compagnia californiana mettesse in evidenza i propri servizi nei risultati delle ricerche, lasciando in secondo piano i link delle aziende concorrenti. 
