MILANO - Il Milan aspetta il Barcellona di Messi e lo fa nelle migliori condizioni possibili: è diventato provvisoriamente terzo in classifica a pari punti con la Lazio, in attesa che le altre scendano in campo nel week-end, e alzi la mano chi un mese e mezzo fa avrebbe potuto prevederlo. L'altro elemento psicologicamente importante, dopo la vittoria non memorabile sul Parma, è che Balotelli si sta confermando un acquisto tecnicamente azzeccatissimo: quattro gol in tre partite e alcune giocate abbastanza geniali certificano per ora che il centravanti della Nazionale può essere decisivo per entrare stabilmente in zona Champions, anche perché è ancora lontano dalla migliore condizione atletica e di conseguenza il suo rendimento potrà soltanto migliorare. I milanisti, con lui, sono abbastanza tiepidi, almeno quelli che vanno abitualmente allo stadio: per ora ne ha convinti soltanto 562 a comprare i miniabbonamenti per le ultime partite  -  paghi 5, prendi 7  -  ideati dopo il suo ingaggio. In ogni caso contro il Barcellona, in uno stadio da tutto esaurito, Balotelli non ci potrà essere ed è allora indispensabile che il Milan torni ad affidarsi all'unico suo altro talento in grado di spostare l'equilibrio di una partita: El Shaarawy, che Allegri contro il Parma ha tenuto prudenzialmente a riposo proprio per fargli recuperare le energie (come Abate, prezioso in propulsione). La partita col Parma, sbloccata da un autogol e messa al sicuro da un maldestro errore di piazzamento del portiere Pavarini su punizione di Balotelli, ha infatti confermato un'indicazione emersa già in altre occasioni: Niang è un po' anarchico e talvolta acerbo nella partecipazione al gioco di squadra e Boateng - il Boateng di questa stagione - è ancora un lontanissimo ricordo del possente duecentista, capace di accelerazioni devastanti e di tiri squassanti, ammirato nella sua prima stagione milanista. La difesa, inoltre, lascia sempre un senso di grande insicurezza: il Parma l'ha messa in crisi, sia pure senza continuità, e l'ha infine colpita. Il  Barcellona di Messi potrebbe affondare davvero il dito nella piaga. In assenza di Robinho, la cui svogliata presenza è stata finora una chimera e rischia di esserlo anche contro il Barcellona, tocca dunque a El Shaarawy, probabilmente in coppia con Pazzini, guidare il Milan a una scalata di sesto grado, soprattutto se il centrocampo, col solo Montolivo addetto alla creatività, non avrà una scossa dinamica e di ritmo al momento impensabile. A volte le scalate impossibili riescono. Ma ci vuole una grandissima cordata. Leggi i commenti I commenti dei lettori 
MILANO - Protagonista della vittoria contro il Parma, Mario Balotelli non è di grande umore nel dopo gara. Non mancano attacchi all'arbitro Massa di Imperia, reo a suo dire di non aver punito alcuni interventi violenti da parte dei difensori del Parma. "Non posso andare a casa tutte le volte con i graffi sulle gambe. Se gli stessi falli li facevo io venivo espulso, l'arbitro dovrebbe rivedersi la partita". Balotelli non sarà in campo nel match contro il Barcellona di Champions League, ma sarà comunque ai compagni: "Non giocherò, ma sarò comunque vicino ai miei compagni per aiutarli in una partita difficile come questa. Al derby ci penseremo dopo Barcellona". Sul derby contro l'Inter: "Ora siamo terzi, ma ho sempre detto che l'obiettivo del Milan è puntare al primo posto, anche se è quasi impossibile, non stare davanti all'Inter". Sull'ironia di Mourinho nel vederlo in rossonero: "Mourinho ha detto che il vero dramma non è Balotelli al Milan, ma lo sarebbe Zanetti? Ha ragione, ma dovrebbe pensare a vincere la Champions con il suo Real Madrid, non a parlare di me". Leggi i commenti I commenti dei lettori 
SIENA  - La Montepaschi Siena non molla la vetta del Girone F della Top 16 di Eurolega. I toscani si impongono 85-74 sul Caja Laboral Vitoria e replicano al Barcellona, vittorioso a Tel Aviv: sei vittorie, due in più delle prime inseguitrici (Khimki, Vitoria e Olympiacos), e una sconfitta il bilancio. PRIMA META' EQUILIBRATA - L'avvio di partita è all'insegna dell'equilibrio: parte meglio il quintetto di Banchi (11-6 al 3'), ma Vitoria risponde con Lampe e San Emeterio sugli scudi, chiudendo il primo periodo avanti di un punto (22-23). I baschi conducono anche nel secondo periodo, senza però riuscire mai ad allungare oltre i quattro punti di margine. SIENA DILAGA NEL TERZO QUARTO - Nel terzo periodo, Siena pone le basi per il successo: i campioni d'Italia in carica, nonché freschi vincitori della Coppa Italia, rovesciano il risultato e allungano, portandosi anche a +15 (61-46 al 29'). Nel quarto periodo, Siena tocca il proprio vantaggio massimo (17 punti), quando Ress mette a segno la tripla del 71-54. Alla fine è Brown a dominare il tabellino, con i suoi 18 punti, ma per Siena si fanno notare anche Janning e Hackett (16 punti); per Vitoria, Lampe ne mette 17 a referto, troppo poco per impensierire i biancoverdi toscani. MONTEPASCHI SIENA-CAJA LABORAL VITORIA 85-74 (22-23, 35-37, 61-50) SIENA: Brown 18, Eze 10, Carraretto ne, Rasic 5, Kangur 8, Sanikidze, Ress 3, Ortner, Lechthaler ne, Janning 16, Hackett 16, Moss 9. All.: Banchi VITORIA: Cook 3, Nocioni 10, Bjelica M. 4, Cabezas ne, San Emeterio 9, Pleiss 6, Heurtel 6, Lampe 17, Bjelica N. 15, Causer 4. All.: Tabak ARBITRI: Rocha (Por), Latisevs (Let), Bissang (Fra) NOTE -  Tiri Liberi: Siena 12/13, Vitoria 12/16. Tiri da tre: Siena 15/26, Vitoria 4/16. Rimbalzi: Siena 31, Vitoria 36. Usciti per falli: Bjelica N. (Vitoria) al 39'37''. Fallo tecnico a Nocioni (Vitoria) al 21'29''. SPETTATORI : 4.315. Leggi i commenti I commenti dei lettori 
MILANO - Massimiliano Allegri si gode la sesta vittoria consecutiva in casa che vale il terzo posto momentaneo in attesa che scendano in campo Lazio e Inter. Contro il Parma a decidere è sempre il solito Balotelli. "Balotelli tira molto bene i calci piazzati. Avevamo provato sia lui che Niang e Boateng ieri in allenamento. Abbiamo deciso di far calciare lui e la scelta si e' rivelata giusta. Mario questa sera ha subito molti falli, ma e' stato bravo. Il direttore di gara ha arbitrato una buona partita, ha lasciato molto correre. Ci sono stati dei falli, ma ci stanno durante la partita". L'arrivo di Balotelli ha ridato vigore ai rossoneri. "Quando arrivano giocatori di questo calibro tutti ne guadagnano. Credo che la societa' abbia fatto un ottimo acquisto nel momento decisivo del campionato. Stiamo facendo una grossa rimonta sapendo che non e' assolutamente facile". ORA LA TESTA AL BARCELLONA - Poi Allegri fa i complimenti a Montolivo e Niang, tra i migliori in campo. "Montolivo e' sempre molto bravo a recuperare i palloni oltre a giocare bene tecnicamente e darci equilibrio a meta' campo. Niang e' un ragazzo giovane, magari non ha abbastanza lucidita' nell'ultimo passaggio, ma in fase difensiva ci da sempre una grossa mano. Stasera i ragazzi sugli angoli sono stati molto bravi, sull'occasione di Amauri sono stati bravi gli avversari. Mi sarebbe piaciuto finire la gara senza subire goal, sara' per la prossima". Uno sguardo al Barcellona: rientreranno Robinho ed El Shaarawy? "Il quadro lo fara' il dottore per Robinho ed El Shaarawy. Oggi era importante vincere per il campionato, da domani penseremo a Barcellona, Inter e Lazio. Sono sfide difficili, ma siamo pronti a giocarle senza paura". GALLIANI E LA RIMONTA CHAMPIONS - Galliani gongola e si gode il momentaneo terzo posto. "Stiamo facendo una rimonta straordinaria, non abbiamo giocato benissimo nel primo tempo, ma stasera vincere era fondamentale, perche' passiamo almeno qualche giorno al terzo posto. Finalmente abbiamo trovato qualcuno che calcia bene le punizioni - ha aggiunto Galliani parlando del gol di Balotelli - Purtroppo non avremo Mario contro il Barcellona, ma ci saranno Pazzini e speriamo El Shaarawy, quindi avremo comunque un buon attacco". Leggi i commenti I commenti dei lettori 
MILANO - C'è un po' di rammarico nelle parole di Roberto Donadoni dopo il ko rimediato a San Siro contro il Milan. Secondo il tecnico del Parma a spezzare gli equilibri di una gara indirizzata nel migliore dei modi per la squadra crociata è stato l'autogol di Paletta. "Quando via sotto di un gol, soprattutto visto che il gol ce lo siamo fatti da soli, c'è sempre un contraccolpo. Quel pizzico di convinzione in meno poi fa la differenza". "Non ci pesa non vincere da sei giornate, anche se bisogna tornare a fare bottino pieno. Ci vuole più convinzione - spiega Donadoni -. Non può essere casuale la nostra difficoltà in trasferta. In casa abbiamo più convinzione, invece fuori casa ci si fa un attimino disturbare dagli avversari. Ci vuole un ulteriore salto di qualità e di maturità". Donadoni ha pacatamente contestato la punizione che ha portato al 2-0 del Milan: "Non mi sembrava un fallo quello della punizione vincente di Balotelli, però è vero che cadiamo con troppa facilità nell'errore di commettere falli al limite dell'area. Dobbiamo chiudere gli avversari prima". Infine, sollecitato a definire la vera dimensione del Parma, il tecnico spiega: "La nostra dimensione è quella che abbiamo attualmente. Abbiamo i punti che meritiamo e ora cercheremo di raccoglierne il più possibile da qui alla fine della stagione". LEONARDI ATTACCA BALOTELLI - "Balotelli si è lamentato per una partita intera, a 23 anni credo sia giusto avere atteggiamenti diversi". Lo ha detto l'amministratore delegato del Parma Pietro Leonardi. "Anch'io avrei dato la punizione del secondo gol e faccio i complimenti all'arbitro per la direzione, ma rivedendo l'episodio in tv, Balotelli dà un calcio per terra e va a terra da solo - ha aggiunto Leonardi - Balotelli ha indotto l'arbitro all'errore in occasione del secondo gol: bisognerebbe far notare queste cose a chi è antisportivo". Leggi i commenti I commenti dei lettori 
Sì è proprio un "pasticciaccio" per dirla con Carlo Emilio Gadda. Un'astronave atterrata su Parma, costata 25 milioni di euro, senza che si sappia che cosa farne. Il ponte delle meraviglie, il Ponte Europa, l'opera che doveva essere uni dei tanti fiori all'occhiello della grandeur architettonica ducale, oggi è un inutile soprammobile sulla Parma. Un ponte che non è neppure tale, a stento percorso da auto, ciclisti o pedoni che siano. Un'opera che appare come un monumento al non senso, che sfida per altro anche le norme comunali, provinciali, regionali e nazionali. Tutto alla luce del sole. In municipio un vertice tra enti locali - Comune, Provincia e Regione - Autorità di bacino e soprintendenza ai Beni architettonici ha fatto il punto sulla situazione, delineando una possibile "road map" che porti a una soluzione che metta una parola fine sulla discussa opera della Giunta Vignali, ora nella mani di quella Pizzarotti. L'assessore all'Urbanistica Michele Alinovi, mai tenero nei confronti della struttura, ha spiegato le possibili strade da percorrere. NO AGLI USI PERMANENTI - Dal confronto con Provincia - rappresentata dall'assessore alle Infrastrutture Ugo Danni - e Regione - presente l'assessore alle Infrastrutture materiali Alfredo Peri - è emerso come alla luce delle normative vigenti sia impossibile consentire sul ponte l'installazione di attività permanenti. Tramontate dunque le ipotesi - pur da più parti avanzate in campagna elettorale - di piazzare sul ponte spazi per start up giovanili o attività legate all'università. Se così si facesse si finirebbe col produrre un abuso edilizio. Il che finirebbe con lo scrivere un'altra pagina che avrebbe dell'incredibile. Non ci si poteva pensare prima? "Il Comune  - spiega Alinovi - ha cercato in qualche modo uno spiraglio, ma purtroppo si è verificato che gli elementi ostativi in questo senso permangono tuttora oggettivamente. Tuttavia  i rappresentanti delle istituzioni hanno manifestato la volontà di collaborare per evitare che la struttura diventi un luogo di segregazione sociale, per di più con enormi costi di manutenzione". Occorrerà dunque individuare usi non permanenti per la struttura del Ponte. Gli enti si sono dati un mese di tempo. "Usi alti - precisa Alinovi - che diano vitalità alla struttura per evitarne il degrado,  e che siano  compatibili con le norme attuali. Questa struttura è costata 25 milioni di euro e sarebbe immorale lasciarla decadere abbandonandola al suo destino. Usi funzionali alla città, ma anche al territorio provinciale". Con l'ente di piazzale della Pace il confronto sarà dunque serrato. COME IL PONTE VECCHIO? - Esiste poi un'extrema ratio, qualora i risultati del confronto non fossero giudicati soddisfacenti dal Comune, quella di una variante urbanistica, con una richiesta di deroga direttamente alla Presidenza del consiglio dei ministri, unico organo che a quel punto potrebbe dare un senso alla costruzione del ponte. Un percorso incerto, ma che in qualche modo, quasi paradossalmente, consegnerebbe il Ponte Europa alla storia architettonica italiana. Vien quasi un brivido a pensarlo, ma se il Governo dovesse esprimere un parere positivo, il Ponte Nord diventerebbe il terzo ponte abitato d'Italia accanto ai secolari e meritatamente più famosi Ponte Vecchio di Firenze e il Ponte di Rialto a Venezia. Certo questa come ribadisce l'assessore è un'ipotesi remota: "Il nostro obiettivo reale è oggi quello di arrivare al punto più alto possibile come qualità di soluzione, per non penalizzare la città per effetto di scelte infelici del passato. In questo percorso coinvolgeremo tutti gli attori economici e cercheremo l'indispensabile collaborazione delle istituzioni come unica strada per dare una dignitosa funzione a ciò che già esiste e che non si può cancellare". Vengono in mente guardando le strutture che trionfano sul ponte e sulla città la parole che Nikita Chruscev ebbe a pronunciare in una conferenza stampa: "Gli uomini politici sono uguali dappertutto. Promettono di costruire un ponte anche dove non c'è un fiume". Ma qui il fiume c'è, e purtroppo anche il ponte. 
