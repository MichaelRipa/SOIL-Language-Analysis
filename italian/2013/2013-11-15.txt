MILANO - Pronostico rispettato per l'Emporio Armani Milano. La squadra di coach Banchi ha superato lo Strasburgo per 83-72 nel match valido per il 5° turno del gruppo B di Eurolega. SUPER LANGFORD - Sugli scudi Keith Langford, autore di ben 25 punti. In doppia cifra anche David Moss (13), Samardo Samuels (12) e Alessandro Gentile (11).  Ai francesi non sono bastati i 16 punti con 11 rimbalzi di Ajinca (già sulla soglia della doppia doppia a metà gara): il centro francese è il capocannoniere dell'Eurolega, ma attorno a lui c'è poco talento. Milano però non capitalizza quando potrebbe e ha bisogno di tre quarti di gara per scrollarsi di dosso un'avversaria tutto sommato modesta. I ragazzi di Banchi attaccano a testa bassa, ma spesso forzano e si arenano nelle secche di una manovra stagnante, con poco movimento lontano dalla palla e un attacco fatto più di palleggi che di passaggi. All'intervallo, i padroni di casa sono avanti 34-28. Per mettere i bastoni tra le ruote agli avversari, i biancorossi sfoderano l'atletismo verticale del neo acquisto Lawal, che gioca solo 4 minuti ma dà una scossa importante in termini di energia e reattività. Gli stessi ingredienti che permettono a Moss di stroncare la rimonta degli avversari arrivati dal -12 (massimo distacco) fino al -2. Finale 83-72 per Milano. TRA UNA SETTIMANA ARRIVA L'EFES - Con questa vittoria, Milano raggiunge al terzo posto i lituani dello Zalgiris Kaunas e i tedeschi del Brose Bamberg in un girone molto combattuto che vede in testa in fuga il Real Madrid, davanti ai turchi dell'Anadolu Efes. Quinta sconfitta in altrettante partite per lo Strasburgo, ormai molto vicino all'eliminazione. I ragazzi di coach Banchi torneranno in campo venerdì 22 novembre per affrontare, sempre in casa, i turchi dell'Anadolu Efes, che all'andata si imposero per 87-67. EA7 Milano batte Sig Strasburgo 83-72 (19-18, 34-28, 57-51) EA7 Milano: Haynes 5, Gentile 9, Cerella ne, Melli 5, Tourè ne, Chiotti, Langford 25, Samuels 12, Wallace 5, Lawal, Moss 13, Jerrells 7. All.: Banchi. Sig Strasburgo: Toupane, Diot 11, Leloup 8, Lacombe, Campbell 17, Greer 6, Duport 6, Xavier ne, Abromaitis 6, Ajinca 16, Murphy 2. All.: Collet. Arbitri: Arteaga , Biricik , Papapetrou. Note - Tiri liberi: EA7 14/17 , Strasburgo 11/14. Tiri da 3 punti: EA7 11/26, Strasburgo 5/18. Rimbalzi: EA7 38, Strasburgo 36. Usciti per 5 falli: nessuno. Falli tecnici: Collet a 19' 43". Falli antisportivi: Jerrells a 22' 33". Spettatori : 5900. Argomenti basket basket eurolega armani milano Leggi i commenti I commenti dei lettori 
Le famiglie sotto sfratto da ieri possono aggrapparsi a un salvagente. Lanciato dalla città, insieme con le fondazioni bancarie, il fondo «salvasfratti» servirà a tamponare, con un milione e 400mila euro, il rischio di finire sulla strada per chi ha smesso di pagare l’affitto perché colpito dalla perdita del lavoro, dalla cassaintegrazione, dalla malattia. Famiglie che fanno parte di quella «zona grigia», sempre più distante da quello che un tempo si definiva il «ceto medio» e più vicine alla soglia della povertà, le quali con i tradizionali criteri, in caso di sfratto, non avrebbero diritto, perché «troppo ricche», all’assegnazione d’emrgenza di una casa popolare. Il milione a fondo perduto messo dalla Compagnia di San Paolo e dalla Fondazione Crt, insieme ai 400mila euro “rotativi” del Comune, basteranno per 250 casi nei prossimi sei mesi, nell’attesa che il governo mantenga la promessa di un fondo nazionale. Non risolverà il problema, ma darà comunque una boccata d’ossigeno a un situazione ogni anno più grave, considerato che l’anno scorso hanno bussato alla porta di Palazzo civico 820 sfrattati, e in difficoltà, e che a solo 229 di questi è stato possibile assegnare un alloggio popolare. E quest’anno si prevede che le domande di aiuto arrivino a quota mille, mentre il numero di alloggi disponibili resta lo stesso di sempre. L’obiettivo del fondo «salvasfratti» è di fare qualcosa per le 591 famiglie che rimangono fuori. Come funziona? "Chiederemo ai proprietari di rinunciare a parte degli affitti non pagati, e agli inquilini rimborsare parte del prestito", spiega il vicesindaco Elide Tisi, che ha messo a punto il fondo dando corso a una mozione della Sala Rossa proposta dai consiglieri Grimaldi, Ventura e Centillo. Esperienza tra le prime in Italia: "È una risposta straordinaria a una situazione straordinaria" ha detto il prefetto Paola Basilone, ieri alla firma del protocollo con Piero Gastaldo della Compagnia e Fulvio Gianaria della Crt. I requisiti: un livello isee massimo di 26mila euro, risiedere nell’alloggio da almeno un anno, avere in famiglia un anziano, un minore o un disabile. "Il fenomeno è talmente esteso che non sarebbe stato possibile estendere a tutti l’accesso", dice rammaricato Giovanni Magnano, direttore del settore Case popolari. Il proprietario riceverà un rimborso massimo di 6400 euro su un debito totale di 8mila. Dovrà rinunciare allo sfratto e concedere una seconda chance all’inquilino con un contratto a canone concordato: meno costoso in media del 30%. L’affittuario dovrà restituire a rate parte del contributo in proporzione al reddito: la metà per chi supera i 15mila euro, il 30% per la fascia 815mila, il 10% sotto gli 8mila. Se non si verrà a un accordo con il proprietario c’è un «piano B»: l’inquilino sarà aiutato a trovare un altro alloggio attraverso l’agenzia Locare, con un fondo di garanzia sull’affitto di 18 mesi. Argomenti fondo 
MILANO  - È un'Italia in ripresa quella che costringe al pareggio la Germania a San Siro, rispettando una tradizione che vede i tedeschi incapaci di sconfiggere gli azzurri da ormai 18 anni. L'undici di Prandelli, va detto, è anche molto fortunato, perché gli ospiti collezionano tre legni (clamoroso quello colpito al 92' da Howedes, con Reus e Bender che potrebbero ribadire in rete ma si ostacolano a vicenda). Sul piano del gioco, la nostra nazionale fa grossi passi avanti rispetto alle ultime prove, tenendo il campo con personalità e reagendo, col bel gol di Abate, al vantaggio iniziale firmato da Hummels. ABATE RISPONDE A HUMMELS  - Da segnalare brutti fischi all'inno tedesco da parte del pubblico del Meazza, seguiti da applausi sollecitati dagli stessi giocatori italiani. Partono meglio gli azzurri, con Balotelli subito ispirato, ma, al primo affondo, passa la Germania: corner di Kroos dalla destra, Hummels sovrasta Barzagli e schiaccia di testa verso il palo lungo, dove la palla sbatte prima di insaccarsi alle spalle di Buffon. L'Italia ha il merito di riversarsi in attacco in maniera incisiva ma senza frenesia, gestendo bene palla. Scampato il pericolo creato da Khedira, che colpisce il palo con un bel tiro dal limite, è Abate ad intercettare un pallone perso dalla difesa tedesca e, dopo una bella combinazione in area con Bonucci, superare Neuer con un bel sinistro. LA GERMANIA COLLEZIONA LEGNI  - Anche la difesa azzurra mostra qualche sbavatura e, dopo l'errore in disimpegno di Bonucci, è Schurrle a far tremare la traversa col mancino. L'Italia, comunque, tiene bene fino al riposo e piace più della Germania nella ripresa, gestendo il possesso con intelligenza e provando a colpire in più di una circostanza. Neuer ha il suo da fare su Marchisio, imbeccato da Pirlo su azione da calcio da fermo, ma la difesa tedesca si salva in extremis anche su Balotelli e Montolivo. OSVALDO, ALLERGIA DA 'SOSTITUZIONE' - Dura pochi minuti il secondo tempo di Pablo Osvaldo, che rientra negli spogliatoi dopo aver lasciato il posto a Candreva: è il medico azzurro Castellacci a "giustificarlo", spiegando che il calciatore del Southampton era alle prese con una reazione allergica e non nervoso per la sostituzione come a dire il vero era sembrato evidente. Deve uscire anzitempo anche Andrea Barzagli, infortunato, rilevato dal compagno di club Ogbonna. In campo, intanto, sale la tensione quando Thiago Motta colpisce Lahm con una manata al volto prima e poi, nella rissa che si accende in campo, infila un dito nel naso di Kroos, che l'arbitro Benquerença ammonisce insieme proprio al centrocampista del PSG. BRIVIDO FINALE  - Quando la partita sembra scorrere placida verso il triplice fischio, in pieno recupero, la Germania sfiora il gol-beffa: Howedes è libero di calciare dal limite, Buffon (mai impegnato nella ripresa) è battuto ma il palo dice di no; sul pallone vagante, Reus e Bender si ostacolano a vicenda, consentendo alla difesa azzurra di sventare la minaccia subito prima del triplice fischio dell'arbitro. Finisce così, con un pareggio che fa bene al morale degli azzurri e premia una nazionale in netto miglioramento, da confermare a Londra contro la Nigeria. ITALIA-GERMANIA 1-1 (1-1) ITALIA (4-3-1-2): Buffon, Abate, Bonucci, Barzagli (25′ st Ogbonna), Criscito, Marchisio, Pirlo (37′ st Cerci), Thiago Motta, Montolivo, Balotelli, Osvaldo (8′ st Candreva) (12 Sirigu, 2 Maggio, 3 Pasqual, 13 Ranocchia, 23 Diamanti, 14 Florenzi, 22 Giaccherini, 16 De Rossi, 25 Parolo, 28 Poli, 11 Gilardino, 17 Insigne, 20 Rossi, 27 Marchetti). All. Prandelli GERMANIA (4-2-3-1): Neuer, Hoewedes, Boateng, Hummels, Jansen, Khedira (22′ S. Bender), Lahm, Mueller  (42′ st L. Bender sv), Kroos, Schurrle (14′ st Reus), Goetze (14′ st Ozil),(12 Adler, 22 Weidenfeller, 3 Schmelzer, 23 Westermann, 10 Draxler, 24 Sam, 14 Kruse). All.: Loew ARBITRO: Benquerenca (Por) RETI: nel pt 8′ Hummels, 28′ Abate ANGOLI : 5 a 5 RECUPERO : 0 e 2′ NOTE : ammonito Lahm e Thiago Motta per comportamento non regolamentare, Marchisio e Kroos per gioco falloso SPETTATORI : 49 mila. Argomenti nazionale italia nazionale germania Leggi i commenti I commenti dei lettori 
MILANO  - Cesare Prandelli incassa con soddisfazione il pareggio della sua nazionale contro la Germania, soprattutto per una prestazione che ha convinto il ct: "Abbiamo fatto un'ottima partita, soffrendo un po' il loro palleggio  -  riconosce il tecnico di Orzinuovi  -   erano senza punte e ci abbiamo impiegato un po' a capire come prenderli. Poi abbiamo fatto buone cose. Avevamo di fronte una delle squadre più forti al mondo. Se noi pensiamo di essere i migliori al mondo e di poter dominare la Germania, siamo fuori tema. Abbiamo reagito e giocato, e questa la strada da seguire". PRANDELLI: "BENE BALOTELLI, RESTI SERENO"  - Il tecnico azzurro è apparso più che convinto dalla prestazione di Balotelli, che si è battuto alla grande anche nella ripresa, quando è stato chiamato a tenere sulle proprie spalle tutto l'attacco italiano: "Mario ha fatto bene, deve stare sereno e tranquillo, senza innervosirsi  -  riconosce Prandelli  -  Ha fatto reparto da solo, come gli ho chiesto. Ho tolto Osvaldo perché volevamo avere superiorità numerica in mezzo al campo, e per 15-20′ abbiamo avuto la supremazia, collezionando due palle gol importanti. Con un gol avremmo potuto vincere. I fischi all'inno tedesco? Abbiamo applaudito molto, la gente ci ha seguito, dobbiamo continuare così". ABATE: "SERATA DA SOGNO"  - Chi non dimenticherà mai la serata di San Siro è, senza dubbio, Ignazio Abate, il cui gol ha regalato il pareggio all'Italia: "Il destino è incredibile  -  dichiara il giocatore rossonero  -  è la mia seconda partita qui con la Nazionale, a pochi giorni dal mio compleanno, è un sogno. Il gol è servito per recuperare la partita, abbiamo offerto un buon gioco, sofferto quando c'era da soffrire. Abbiamo ampi margini di miglioramento e un grande cuore, nelle partite che contano questa Nazionale dà sempre l'anima. Se la squadra difende in undici, e con ordine, possiamo fermare tutti. Balotelli? L'ho visto bene, si è allenato con grande intensità, voglia di dimostrare quello che vale. La partita non è stata facile per lui, ma si è sacrificato molto e quando si mette a disposizione della squadra fa sempre una grande partita". PIRLO: "OTTIMISTI PER IL MONDIALE"  - Andrea Pirlo guarda già al Mondiale, convinto che quest'Italia possa far bene: "Il mister ha creato un gruppo ampio, inserendo dei giovani che bisogna aspettare  -  dice il regista della Juventus  -  Sarà un mix coi 'vecchì per un grande Mondiale. Stasera era un importante banco di prova contro una grandissima squadra. Abbiamo giocato alla pari della Germania, dopo qualche difficoltà iniziale, ed era importante scontrarsi con loro per capire a che punto siamo in questo periodo della stagione. Siamo una squadra che non molla mai, sempre con grandi risorse e voglia di vincere, anche contro la Germania. Chi è più forte tra noi? Sono tanti anni che loro giocano assieme e si ritrovano a memoria, noi però siamo forti e in crescita. Era importante dimostrare che possiamo giocarcela alla pari con tutti, siamo ottimisti per il Mondiale". CASTELLACCI: "OSVALDO? REAZIONE ALLERGICA SERIA"  - Enrico Castellacci, medico della Nazionale, giustifica ufficialmente Osvaldo, uscito di mala voglia dal campo perché alle prese con una reazione allergica: "Osvaldo uscendo dal campo ha avuto una reazione allergica abbastanza serie, marcata, tanto da dover fare del cortisone in vena e prendere degli antistaminici  -  dichiara il responsabile dello staff sanitario azzurro  -  è stata una reazione imponente, ma ora le cose si sono stabilizzate e Osvaldo sta bene e non c'è niente di cui preoccuparsi; è il caso che si sottoponga a dei test per scoprire a cosa è allergico, visto che la reazione è stata abbastanza seria, tanto da sentirsi male appena arrivato in panchina: piano piano è peggiorato fino ad aver una reazione clamorosa. Il giocatore mi ha detto che aveva avuto altri due episodi in passato e quindi gli abbiamo consigliato di viaggiare con un po' di cortisone in tasca e di fare i test allergici, appena torna in Inghilterra". LOEW: "ABBIAMO DOMINATO A METÀ CAMPO"  -  Sul fronte tedesco, Joachim Loew mastica amaro per un risultato che, con un pizzico di lucidità in più, sarebbe potuto essere diverso: "Ci aspettavamo una partita intensa e aggressiva, così è stata  -  ammette il ct della Germania  -  abbiamo fatto bene in difesa contro Balotelli e Osvaldo, ma anche in attacco la prestazione è stata positiva. A centrocampo abbiamo dominato, abbiamo avuto tante occasioni per segnare: all'ultimo momento abbiamo preso tre pali, credo sia un record per un'amichevole, peccato. Lahm a metà campo? Lui è un esterno, oggi l'ho fatto giocare a centrocampo, ma poi tornerà al suo posto". Argomenti nazionale italia cesare prandelli Leggi i commenti I commenti dei lettori 
WASHINGTON - Clamorosa indiscrezione dagli Stati Uniti. Il nuotatore Michael Phelps, ritiratosi dalle competizioni dopo l'Olimpiade di Londra 2012, starebbe pensando di tornare in vasca. Il segnale viene da due test antidoping che il pluricampione ha effettuato recentemente con l'Usada (Agenzia Antidoping Usa), necessari per poter prender parte alle gare. L'OTTIMISMO DELL'ALLENATORE - Phelps, 28 anni, detiene il record di sportivo più medagliato (ben 22) nella storia dei Giochi Olimpici. Nonostante dopo la decisione di Londra avesse più volte ripetuto che difficilmente avrebbe cambiato idea, adesso in Usa sono sicuri del ritorno in gara del nuotatore. Oltre ai test effettuati con l'Usada (obbligatori per tornare alle competizioni), ci sono anche le dichiarazioni del suo allenatore, Bob Bowman, che lasciano sperare tutti gli appassionati: "Per il momento non c'è un programma preciso per il ritorno alle competizioni  -  ha spiegato ai giornali 'Usa Today' e 'Baltimore Sun'-. Quindi non c'è un progetto preciso per Rio 2016, ma io voglio fare in modo di dargli la possibilità di tornare in modo serio, se davvero ne ha voglia. Sarebbe una scelta di grande coraggio e di rispetto verso lo sport, speriamo sia così". Ancora più ottimista il presidente della Federazione Internazionale di Nuoto (Fina), l'uruguayano Julio Maglione: "Mi sembra spettacolare, è importante non solo per il nuoto, bensì per tutto lo sport mondiale". Argomenti nuoto michael phelps Leggi i commenti I commenti dei lettori 
ROMA - Cristiano Ronaldo fa un bel passo verso il Mondiale, i francesi invece lo vedono lontanissimo. Importante successo della Grecia sulla Romania, discorso rimandato tra Islanda e Croazia. E' in sintesi l'esito delle gare di andata degli spareggi, in attesa del ritorno, previsto per martedì prossimo. RONALDO BATTE IBRAHIMOVIC - Vince il Portogallo sulla Svezia di Zlatan Ibrahimovic nello spareggio più atteso, giocato a Lisbona. Complessivamente migliore l'approccio alla partita degli svedesi, abili sugli esterni con Larsson e Kacaniklic. Nella ripresa crescono i lusitani, anche se in una gara che via via si blocca dal punto di vista tattico ci vuole il guizzo del fuoriclasse per decidere. Manuel Veloso è perfetto nel cross da sinistra, altrettanto perfetto è Cristiano Ronaldo nel tuffo di testa in torsione che batte Isaksson. Ormai scatenato, CR7 coglie anche una traversa, ma a conti fatti l'1-0 è discreto bottino per il ritorno di martedì prossimo a Stoccolma. "Abbiamo ottenuto il minimo vantaggio, può andar bene, ma ora ci aspetta una grande battaglia in Svezia", ha commentato Ronaldo. CROLLO DELLA FRANCIA A KIEV - Tracollo clamoroso della Francia in Ucraina. Il 2-0 subito dalla squadra di Deschamps ora obbliga i transalpini ad una vera e propria impresa nel ritorno di martedì prossimo a Parigi. I francesi hanno complessivamente esibito una manovra involuta, molto meno brillante di quella che ad esempio al 61' porta al destro ravvicinato vincente Roman Zozulya, favorito anche da una incertezza del portiere Lloris. Il raddoppio di Yarmolenko su rigore, causato da una clamorosa ingenuità di Koscielny, poi espulso nel finale insieme all'ucraino Kucher. MITROGLU LANCIA LA GRECIA - La Grecia ipoteca la qualificazione grazie al 3-1 sulla Romania. Il protagonista è ancora una volta il bomber di coppa, Kostas Mitroglou, che apre le marcature con un preciso piattone al volo in posizione di sospetto fuorigioco. Il pareggio Stancu, colpo di testa ravvicinatissimo su assist dell'ex Udinese Torje, non si fa attendere. Passano però altri due minuti e la Grecia si riporta in vantaggio con  Salpingidis, che spinge in rete un invito da destra del romanista Torosidis. Nel secondo tempo ancora Mitroglou, con una bella girata di sinistro, firma il gol del definitivo 3-1. Romania che chiude in dieci per l'espulsione di Lazar nel recupero. L'ISLANDA RESISTE ALLA CROAZIA - Nella gara per il momento più importante della sua storia, se la cava bene l'Islanda, che blocca a Reykjavik sullo 0-0 la Croazia. In dieci dopo 5' della ripresa per l'espulsione di Skulason - fallo da ultimo uomo - gli islandesi non perdono la testa tenendo bene la partita dal punto di vista tattico. Il portiere Halldorsson è bravo su Modric e Mandzukic, quindi a poco dal temina ha sudato freddo su una botta di Perisic dal limite che lambisce il palo. Argomenti mondiali brasile 2014 Leggi i commenti I commenti dei lettori 
None Leggi i commenti I commenti dei lettori 
