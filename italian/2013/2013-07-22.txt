MILANO - Alzi la mano chi non ne ha mai comprato una copia per preparare una vacanza. O non l'abbia riportata a casa tutta sottolineata e piena di sabbia. Tutto questo potrebbe far parte, a breve, dei "memorabilia" di almeno due generazioni di turisti globalizzati, se verranno confermate le peggio previsioni sul futuro delle guide Lonely Planet. Quella che per lungo tempo è stata la pubblicazione di riferimento, la bibbia dei globetrotter potrebbe concludere la sua carriera a breve. Almeno nella sua vita "cartacea". Lo temono in molti, dopo l'annuncio dato qualche giorno fa dai proprietari del marchio. Che non sono più, già da qualche anno, i fondatori: era il 1972 quando i coniugi austrialiani Tony e Maureen Wheeler, scrissero la loro guida di viaggio Across Asia on the cheap . Da allora, migliaia di edizioni hanno invaso le librerie, dei negozi e delle case, fino a toccare l'apice di vendita con la guida sull'India (prima uscita nel 1981), la più venduta in assoluto. Nel 2007, la coppia ha ceduto i diritti a Bbc worldwide, ramo d'azienda della tv pubblica inglese. La quale nel marzo scorso si è dovuta liberare dell'azienda, pur con una minusvalenza di 80 milioni di sterline, al gruppo americano Nc2 Media, a causa della contunua emorragia di copie. Ed è stato proprio il nuovo proprietario, pochi giorni fa ad annunciare un taglio di 80 persone alla Lonely Planet, in pratica un dipendente su tre, concentrati nella parte editoriale. "Questi cambiamenti renderanno Lonely Planet ben posizionata per un successo continuo e per investire nel futuro in linea con la nostra eredità di 40 anni", si legge nel comunicato ufficiale del gruppo Usa. Ma questo non ha per nulla rassicurato gli appassionati. Ed è scattato il tam tam in tutto il globo, tra appassionati e addetti ai lavori che ovviamente temono che dietro le parole del guppo Nc2 ci sia la volontà di chiudere la guida su carta e trasferire tutta l'attività sulla Rete. Un grido di dolore - come ha riportato il quotidiano britannico Guardian - con tanto di hastag che imperversa su Twitter (#lpmemories). Con il quale si condividono foto, ricordi, avventure personali e di gruppo che hanno avuto al centro una delle guide Lonely Planet. Ma il mezzo utilizzato per rendere il dovuto omaggio a una pubblicazione che ha venduto oltre 100 milioni di esemplari, tradisce anche il nome del suo assassino. Perché è stato il successo via internet di siti come Tripadvisor con tutte le sue imitazioni di carattere social a provocare la caduta di vendite, che prosegue da cinque anni consecutivi. Solo per citare gli ultimi anni, le vendite sono crollate del 14 per cento tra il 2010 e il 2011 e poi di un altro 21 per cento tra il 2011 e il 2012, secondo i dati riportati dalla stampa specializzata. 
Un comma nascosto. Uno schiaffo alla Regione. Il Governo accetta la linea del commissario di Governo, Enrico Bondi, e di fatto annulla, o comunque annacqua, la legge regionale sul danno sanitario. "Vale soltanto la legge del 2012" scrivono. Che significa? "Che ora, anche se ci trovassimo di fronte a dei dati epidemiologici, e quindi numeri di malattie e tumori, da disastro - spiega il professor Giorgio Assennato - non sarà possibile riaprire l'Aia. E quindi l'Ilva potrebbe continuare a produrre come se niente fosse". Per spiegare la vicenda bisogna partire dalla lettera inviata nelle scorse settimane dal commissario Bondi alla Regione. Per intenderci quella che va bene l'inquinamento dell'Ilva, ma si sa che a fare male è anche il fumo delle sigarette degli anni '70. A corredo della relazione nella quale era spiegata l'originale teoria scientifica, Bondi spiegava che "i criteri adottati dalla Regione avevano numerosi profili critici, sia sotto il profilo dell'attendibilità scientifica sia sotto il profilo delle conclusioni raggiunte" (da qui la storia delle sigarette). Ma soprattutto segnalava che "il rapporto si sovrappone ad altre valutazioni nella stessa maniera, attribuite ad autorità di vigilanza nazionali, previsti dalla legge statale". Una "sovrapposizione e duplicazione che sarà oggetto di apposita segnalazione al ministero per le opportune valutazioni e determinazioni". La segnalazione è arrivata. E ha avuto ragione Bondi. "A seguito dell'approvazione di un emendamento del Governo - si legge nella nota di accompagnamento alla nuova legge - presentato per l'esame in Assemblea, al comma 7, si specifica inoltre che i rapporti di valutazione del danno sanitario si conformano ai criteri metodologici indicati nel decreto interministeriale previsto dal decreto legge 207 del 2012". Che significa? Che la legge regionale viene spazzata via dalla vecchia normativa voluta dagli ex ministri Clini e Balduzzi. Quella che non prevedeva la riapertura dell'Aia neanche in caso di dati epidemiologici disastrosi. "A riguardo - si legge ancora nella nota a corredo della legge - occorre segnalare che la norma nasce da alcuni rilievi formulati dal commissario straordinario Enrico Bondi, il 27 giugno 2013, in una lettera inviata all'Arpa Puglia e al presidente della Giunta regionale. Nella lettera si evidenziavano le criticità della disciplina recata dalla legge regionale pugliese n. 21 del 2012 sulla valutazione del danno sanitario, sia sotto il profilo dell'attendibilità scientifica sia sotto il profilo della duplicazione e sovrapposizione di norme regionale e nazionali". Che conseguenza potrà avere questa norma? Dal Governo provano a spiegare che comunque la Regione potrà chiedere di riaprire l'Aia, pur non nascondendo un certo imbarazzo. I tecnici regionali sono invece molto duri. "Questo cambiamento - spiega il direttore generale dell'Arpa Giorgio Assennato - certo non va verso un miglioramento della situazione ambientale: con un provvedimento di questo tipo il Parlamento perde l'ennesima occasione per collocare come dovrebbe la collocazione del danno sanitario all'interno dell'Aia, legittimando una politica omissiva del ministero dell'Ambiente per la quale è dovuta intervenire la magistratura a porre rimedi. La valutazione del danno attuale prevede solo la constatazione mentre la Regione chiede una valutazione del rischio". Proprio sulla legge per la valutazione del danno sanitario nei giorni scorsi si era speso il governatore Nichi Vendola, chiedendo al presidente di Confindustria Squinzi di estenderla in tutta Italia. Mentre proprio Vendola aveva attaccato Bondi sul doppio ruolo, chiedendo la restituzione della figura del Garante. "È commissario di un'azienda di cui è ancora amministratore delegato. Come può prendere provvedimenti contro se stesso?". Ieri intanto è cominciata la visita delle commissioni Industria di Camera e Senato a Taranto. Visita che terminerà oggi. Argomenti ilva 
Arriva mentre la luce di Roma si ammorbidisce al tramonto. Bella e affascinante. Accompagnata da due bodyguard Sharon Stone scende dalla macchina e cammina sicura sul red carpet messo apposta per lei all’ingresso della Casina Valadier al Pincio. All’interno un cocktail party, organizzato dalla DueA Film e Combo Produzione con la collaborazione di Rai Cinema, per salutare l’attrice americana, che partirà in serata per Positano. La Stone è elegante ma informale, ballerine maculate ai piedi, abito al ginocchio rosa ramato, coda di cavallo e occhiali scuri. Alla Casina Valadier tutti la stanno aspettando per brindare alla fine delle “sue” riprese nel film “A Golden Boy” del regista Pupi Avati e prodotto da Antonio Avati e Flavia Parnasi. Ieri mattina, e ieri pomeriggio, ultimi ciak al Pincio con la Stone. Si è girata anche la famosa, e attesa, scena del bacio fra lei ed il protagonista maschile della pellicola Riccardo Scamarcio. La storia racconta un amore difficile fra un giovane pubblicitario milanese, Scamarcio, che viene a Roma per la morte del padre, scrittore, che si è suicidato, e incontra l’editrice Ludovica Stern, interpretata dalla Stone, con la quale intreccerà una relazione complicata. FOTO/AL PINCIO FOTO/A PIAZZA DEL POPOLO FOTO/ALLA CASINA VALDIER «Per me è stato molto bello girare questo film a Roma - racconta la Stone - I fratelli Avati sono due autentici artigiani del cinema, e Riccardo Scamarcio un vero “golden boy”. Il cinema europeo, e soprattutto quello italiano per noi americani è unico - continua l’attrice - Tra i film italiani che ho amato di più ci sono “Il giardino dei Finzi Contini” di Vittorio De Sica e “Nuovo cinema paradiso” di Giuseppe Tornatore. In particolare per gli attori della mia generazione registi come Fellini e Visconti erano i veri grandi maestri». La Stone poi si siede in un angolo riservato della Casina Valadier, un salottino appartato con la produttrice Flavia Parnasi, con la quale chiacchiera per mezz’ora da sola. «Abbiamo dei progetti futuri - racconta la Parnasi - fra noi c’è stata subito simpatia. Per me lavorare con lei e Pupi Avati è una bellissima avventura». Le raggiunge Pupi Avati, sedendosi con loro. «Sono piena di entusiasmo e orgoglio per aver avuto modo di girare un film con un regista come Pupi Avati, che ha uno sguardo particolare e ricercato quando racconta attraverso un film una storia interessante come quella di “A golden boy” - e poi racconta - L’Italia mi piace moltissimo. Sono venuta la prima volta quando avevo 19 anni per studiare l’architettura. Poi sono una vera fan di Papa Francesco». Pupi Avati ringrazia l’attrice e la saluta a voce alta in maniera che tutti possano sentire: «Grazie di tutto Sharon. Sharon Stone è dotata di una grande personalità, come tutte le attrici del suo livello. Per questo il nostro rapporto sul set non è stato facilissimo». Fra i tanti ospiti del cocktail party, tutto il cast del film, fra i quali Riccardo Scamarcio Cristiana Capotondi, il direttore della fotografia Blasco Giurato, il fotografo delle dive Fabio Lovino e Paolo Del Brocco di Rai Cinema. Argomenti cinema rassegne riprese sharon stone pupi avati riccardo scamarcio 
Il ministro dello sviluppo Flavio Zanonato ha visitato lo stabilimento Maserati di Grugliasco. "Un incontro di carattere privato", lo definiscono fonti del ministero. Il responsabile del dicastero dello sviluppo ha fatto il giro della fabbrica insieme a Sergio Marchionne e al responsabile Fiat per l'Europa, Alfredo Altavilla. Il ministro si è fermato più volte a parlare con gli operai. Al termine si è svolto un colloquio a tre tra i vertici Fiat e l'esponente del governo. Nella riunione si sarebbe affrontato anche il tema del futuro di Mirafiori dove il Lingotto non ha ancora annunciato quale sarà l'investimento per i nuovi modelli e quando verrà fatto. Nelle scorse settimane, in occasione dell'assemblea di Confindustria a Torino, lo stesso ministro aveva parlato del rischio che "senza investimenti" lo stabilimento "possa diventare obsoleto". Argomenti maserati fiat mirafiori marchionne zanonato 
Nel deserto della Villa comunale arrivano 6 ragazzini in costume. Puntano una fontana davanti allo Chalet giallo e usano le statue poste a bordo vasca come trampolino. Si arrampicano sui busti di pietra, restano in bilico sulle teste marmoree e in un attimo si lanciano. Un volo di oltre due metri con il capo rivolto verso il fondo, in una vasca piena a metà. Uno incoraggia l’altro. Vanno avanti così per un’ora. Finché un sorvegliante li allontana. «È tutto inutile - dice il dipendente comunale - Tra mezzora torneranno a tuffarsi nell’acqua gelida, vengono ogni giorno». Il funerale della Villa comunale Tuffi dalle statue nella fontana È la fotografia dell’abbandono e dell’incuria del parco. L’antipasto di una giornata di protesta «per la morte della Villa comunale» che si concluderà con la contestazione del vicesindaco Tommaso Sodano. La manifestazione organizzata da oltre 40 associazioni comincia davanti ai cancelli di piazza Vittoria. Oltre 600 persone denunciano «la condizione penosa di un prezioso parco storico». Associazioni, cittadini, professionisti, artisti, politici e rappresentanti dell’intellighenzia napoletana sfidano il caldo d’agosto per partecipare al funerale della Villa. Listati a lutto, marciano con cartelli di protesta. «Presenteremo un esposto alla magistratura - promette Antonio Pariante del Comitato di Portosalvo - I cantieri della linea 6 hanno devastato alberi unici. Chiediamo l’intervento del ministro Massimo Bray». Qualcuno «deve pagare per lo scempio in atto e per la distruzione della Cassa armonica» incalza il fotografo Mimmo Iodice. Smontata per la Coppa America, la corolla dell’opera di Errico Alvino giace ancora in un cantiere all’aperto non sorvegliato. «Il sindaco dovrebbe ringraziarci - aggiunge Mirella Barracco dell’associazione Napoli Novantanove - La città mostra coscienza civile. De Magistris voleva sentire la città? Eccoci, ci ascolti». Ci sono anche politici e consiglieri: dai Verdi a renziani come Umberto De Gregorio, a qualche esponente della municipalità. In particolare, la manifestazione spacca i commissari dei Verdi: Francesco Borrelli partecipa alla protesta mentre Vincenzo Peretti se ne dissocia. Peretti «fa parte dell’ala estremista del partito - taglia corto Borrelli - Sosteniamo de Magistris senza genuflessioni». Il corteo funebre intanto procede a passo svelto verso la Cassa armonica. Il vento leva nubi di polvere dal battuto di tufo che investono i manifestanti. «Ne respiriamo in quantità industriali - protesta un giardiniere - Non sappiamo neppure se è materiale tossico». Pavimentazione a pezzi, erbacce, fanghiglia e rifiuti nascosti tra le piante. La Villa è in agonia nonostante poche ore fa il Comune abbia fatto risistemare qualche aiuola e abbia inviato un camion per la raccolta del materiale di risulta. «Non ci mettevano mezzi a disposizione da tempo» ammette un giardiniere a lavoro. Alla vista del camion, parte la protesta di un gruppo di cittadini. E’ niente rispetto a quel che accadrà con Tommaso Sodano. La associazioni non credono ai propri occhi quando il vicesindaco varca i cancelli della Villa. L’assessore con delega all’Ambiente dal 2011 promette la riqualificazione. «Lavoriamo da un anno al progetto - dice - I cantieri del metrò sono stati autorizzati dalla Sovrintendenza. Strano visto che si oppone a tutto. Avrei fatto a meno della linea 6, finchè non terminano i cantieri non si può rifare la pavimentazione». Il vicesindaco invita le associazioni a raggiungerlo in Comune per confrontarsi. Ma dalla folla parte un coro di protesta: «Vai via buffone! Vergogna, avete distrutto la Villa. Ci avete preso in giro per due anni. Dimettiti». Qualcuno diventa aggressivo, volano parolacce. Alcuni agenti in borghese fanno arrivare una quindicina di poliziotti ma non si registrano scontri. Radunati sulla Cassa armonica, i manifestanti consegnano un pezzo della corolla a Sodano. L’hanno preso dal cantiere privo di sorveglianza. «Li metteremo altrove - promette il vicesindaco - Chiederemo alle ditte dei cantieri di ripiantare gli alberi tagliati. A setttembre - aggiunge - Partiranno i lavori per la pavimentazione e l’impianto di irrigazione in una parte della Villa». La folla non è affatto convinta. Teme che «il progetto faraonico del sindaco sul lungomare spazzi via il parco». Basta «parole e slogan - urlano i manifestanti - Vogliamo fatti». 
