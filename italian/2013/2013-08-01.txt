
ROMA - Bella vittoria per il Genoa nell'amichevole giocata a Telford contro il West Bromwich Albion, formazione che disputerà la prossima Premier League. Dopo un inizio di marca inglese, con i padroni di casa che sfiorano il gol con Anelka, il quale per un soffio non arriva sulla palla servita da Rosenberg, buona reazione rossoblù, con Gilardino e Bertolacci insidiosi e un gran tiro di Kucka a fine primo tempo che costringe Daniels alla deviazione in angolo. I primi minuti della ripresa vedono ancora il Genoa pericoloso con Gilardino in un paio di occasioni e Kucka che non trova la porta con un velenoso piatto destro. Al 25' ecco la rete che decide la partita: Bertolacci serve Lodi, gran sinistro a incrociare dell'ex Catania e Genoa che trova il gol vittoria. VERONA KO 2-1 CON IL LEVANTE - Termina, invece, con una sconfitta per 2-1 contro il Levante la trasferta spagnola del Verona. Al Ciudad di Valencia iberici avanti su rigore con Iborra, atterrato in area da Halfredsson. L'islandese batte poi una punizione a centroarea dove svetta la testa di Luca Toni che insacca alle spalle del portiere del Levante per il momentaneo pareggio. Nella ripresa, in avvio, è una punizione del neo entrato Ivanschitz a regalare il successo ai padroni di casa del Levante. Nonostante la sconfitta indicazioni positive per il tecnico Mandorlini. Su tutte la ritrovata vena realizzativa di Toni, giocatore sul quale il Verona fonda le proprie speranze offensive per la prossima stagione. Argomenti serie a hellas verona genoa fabio liverani francesco lodi andrea mandorlini luca toni Leggi i commenti I commenti dei lettori 
I sondaggi a volte sorprendono. Secondo quello che ha commissionato il settimanale "Grazia" a Swg, Matteo Renzi è il politico più gettonato dalle donne (limitatamente al campione delle 500 interpellate) per un flirt. Batte tutti gli altri: il 26% lo indica come flirt ideale, il 19% come amante per l'avventura di una notte, il 20% come cavaliere di una serata di gala e il 28% come salvatore durante un incendio. Le donne che hanno accettato di partecipare a questa "consultazione" hanno una età tra i 30 e i 50 anni e lo hanno selezionato da una rosa di dieci possibili candidati. L'avversario che si piazza più vicino al sindaco di Firenze per un flirt durante un aperitivo è Beppe Grillo, che riceve il 9% delle preferenze. Il leader del M5S viene inoltre scelto dal 13% dalle intervistate nella domanda "da chi si farebbe salvare in un incendio?", superando il premier Enrico Letta e il ministro dell'Interno Angelino Alfano. Francesco Rutelli e Pier Ferdinando Casini sono invece i favoriti, dopo Renzi, come accompagnatori a una serata di gala, rispettivamente con il 12% e l'11% dei voti. Va detto e non è un dato trascurabile che il 54% delle intervistate dichiara che non vorrebbe un'avventura con nessuno dei politici indicati. 
ZENICA – Un bel tris vincente sul tavolo dell’Europa League. E’ quello che cala l’Udinese, subito convincente all’esordio stagionale ufficiale. Nella gara d’andata del terzo turno preliminare, giocata a Zenica, la squadra di Francesco Guidolin ipoteca la qualificazione superando 3-1 i bosniaci del Siroki Brijeg.  Gara gia’ chiusa nel primo tempo: sblocca il solito Di Natale al 16′, poi tocca a Muriel, con un micidiale uno-due fra il 31′ e il 39′, mettere in cassaforte il passaggio del turno. Nella ripresa, al 32′, il gol della bandiera per il Siroki con Coric. Alla luce di tale risultato il ritorno giovedi’ prossimo al “Friuli” si preannuncia come una formalita’ o poco più. DI NATALE SBLOCCA SU PUNIZIONE, POI IL BIS DI MURIEL – Il tecnico dei friulani ha schierato dal primo minuto il tandem offensivo Muriel-Di Natale e la scelta si e’ rivelata azzeccata, i due hanno stritolato la difesa bosniaca, hanno segnato le tre reti dei bianconeri, sono stati di gran lunga i migliori in campo. Il primo gol arriva al 16′ su punizione straordinaria di Di Natale che da venti metri trova l’incrocio dei pali. A questo punto il match si fa tutto in discesa per i friulani e, col trascorrere dei minuti, si esalta Muriel che al 31′ sfrutta un pallonetto smarcante di Di Natale, calciando al volo e trovando l’angolo piu’ lontano. Al 39′ Muriel corona una bella azione in tandem con Pereyra, entra in area, finta il tiro, dribbla il portiere e insacca nella porta sguarnita. Il tutto con la squadra locale incapace di arginare la manovra dei friulani condotta da Pereyra, Allan e Pinzi. IL PORTIERE BOSNIACO PARA UN RIGORE A DI NATALE – Nel secondo tempo Di Natale, al 20′, tenta il cucchiaio dagli undici metri (rigore assegnato per fallo di mani di Iese su cross da sinistra di Gabriel Silva), ma il portiere Bilobrk sventa in due tempi. Poi l’Udinese si addormenta e al 32′ Coric trova il gol con la complicita’ della difesa friulana, il Siroki sfiora la seconda rete con Barisic, ma il finale, grazie ad alcune scorribande di Muriel, e’ tutto bianconero con l’Udinese che sfiora in altre due circostanze il bersaglio. SIROKI BRIJEG-UDINESE 1-3 (0-3) SIROKI BRIJEG (4-2-3-1): Bilobrk; Blaic, Spikic, Jese, Markovic; Ivankovic, Landeka; Coric, Wagner Santos  (1′ st M. Maric), Zakaric (25′ st Silic); Kordic (1′ st I. Barisic). (N. Maric, Kozul, J. Barisic, Plazonic). All.: Musa. UDINESE (3-5-1-1): Kelava; Heurtaux, Danilo, Domizzi; Basta (1′ st Widmer), Pereyra (27′ st Lazzari), Allan, Pinzi, Gabriel Silva; Muriel; Di Natale (40′ st Maicosuel). (Benussi, Naldo, Badu, Vydra). All.: Guidolin. ARBITRO: Ozkahya (Turchia). RETI : 16′pt Di Natale, 31′pt, 39′pt Muriel, 32′st Coric. AMMONITI: Zakaric, Markovic. NOTE: Al 20′st Di Natale sbaglia un calcio di rigore. Angoli: 4-2 per il Siroki. Recupero: pt 1′; st 2′. SPETTATORI: 2.500 circa. Argomenti udinese europa league antonio di natale muriel Leggi i commenti I commenti dei lettori 
ROMA - La notizia era nell'aria dopo i dubbi evidenziati nel giorno del raduno della nazionale, ma ora c'è l'ufficialità: niente Europei In Slovenia per Daniel Hackett. La Fip fa sapere che il play di Siena "ha informato oggi il Settore Squadre Nazionali di non voler partecipare alle attività della Nazionale in preparazione per l'EuroBasket 2013". Già nei giorni scorsi Hackett si era mostrato pessimista a causa dei postumi di un infortunio al tendine d'Achille. Argomenti basket basket europei 2013 daniel hackett Leggi i commenti I commenti dei lettori 
ROMA - Thor Hushovd ha concesso il bis nel Giro di Polonia, vincedo, dopo la terza frazione, anche la quinta, 160,5 km da Nowy Targ a Zakopane. Il norvegese della Bmc ha preceduto in volata il francese Matthieu Ladagnous (FDJ, secondo) e il canadese Daniele Ratto (Cannondale). In classifica generale lo spagnolo Jon Izagirre Insausti (del team Euskaltel-Euskadi) ha sfilato al polacco Rafal Majka (Saxo-Tinkoff) la maglia di leader della corsa e lo precede adesso di un solo secondo. Argomenti ciclismo giro di polonia Leggi i commenti I commenti dei lettori 

BARCELLONA – Il Settebello non potrà difendere il titolo iridato conquistato due anni fa a Shanghai. Va infatti incontro a un tracollo l'Italia di Sandro Campagna in semifinale ai Mondiali di Barcellona, dove viene battuta 10-8 dal Montenegro, che si giocherà quindi l'oro contro l'Ungheria. Per gli azzurri, invece, sfida per il terzo posto sabato alle 16.30, di fronte la Croazia (piegata 11-10 dai magiari) nella rivincita della finale dei Giochi di Londra. MONTENEGRO SUBITO AVANTI DI DUE RETI - E’ stata una pessima prova, quella della Nazionale italiana, irriconoscibile per quasi tutta la gara, cominciata del resto subito in salita visto che il risultato si sblocca grazie a una perla di Ivovic sulla quale Tempesti non può fare molto. Gli azzurri peccano di incisività in attacco, mentre in difesa soffrono la circolazione di palla degli avversari e Mladan Janovic firma il 2-0. Col passare del tempo le cose non migliorano, anzi, perché a 4' dalla fine del primo quarto Gallo commette un fallo da rigore e Nikola Janovic infligge il terzo dispiacere di serata a Tempesti. NON BASTA AICARDI GOL, ITALIA SOTTO 5-1 AL RIPOSO - Prova a suonare la carica Aicardi, bravo a mettere in rete da pochi passi dopo la respinta di Scepanovic su Gallo, mentre la traversa nega a Klikovak il 4-1. Ma a inizio secondo quarto la Dea Bendata restituisce il favore al Montenegro, mandando sul palo la palombella di Felugo, e sull'azione successiva altro rigore per un'ingenuità di Figlioli: doppietta per Mladan Janovic e azzurri sotto di tre. Male l'Italia, confusa e anche sfortunata (palo di Figari), dominata senza quasi opporre resistenza. E a poco più di un minuto dalla fine del secondo tempo arriva pure il 5-1 siglato da Brguljan. JANOVIC E PETROVIC AFFOSSANO IL SETTEBELLO - Al ritorno in vasca, Figlioli interrompe l'astinenza azzurra ma e' un fuoco di paglia perché il Montenegro, con una doppietta di Nikola Janovic e il gol di Petrovic, affossa un Settebello dalla difesa irriconoscibile. La seconda marcatura di Aicardi e la rete di Gallo provano a tenere a galla l'Italia, ma Brguljan manda gli azzurri sotto 9-4. La partita di fatto finisce qui, nell'ultimo periodo i sigilli di Ivovic, Figlioli (2), Presciutti e Aicardi servono solo per rendere meno pesante in termini numerici un ko che fa invece molto male. Il titolo mondiale sarà una questione fra Montenegro e Ungheria. CAMPAGNA: “MALE IN DIFESA E PREVEDIBILI DAVANTI” - "Il Montenegro ha giocato una pallanuoto straordinaria, noi abbiamo regalato tre gol andando sotto 5-1, avessimo evitato quegli errori, pur non giocando bene, avremmo tenuto la gara aperta. Ma onore ai nostri avversari". Sandro Campagna, ct del Settebello, commenta così, ai microfoni di Rai Sport, la sconfitta in semifinale. "La squadra poi si e' disunita e non mi e' piaciuta anche se c'e' stata la giusta reazione - aggiunge - La distanza, purtroppo, era ormai troppo alta, ci ho creduto fino a metà del terzo tempo, poi sul 10-4 e' finita". Campagna ammette che "in difesa non abbiamo giocato al nostro livello, non abbiamo mai preso 10 gol durante la mia gestione. Ma anche davanti siamo stati abbastanza prevedibili". MONTENEGRO-ITALIA 10-8 (3-1, 2-0, 4-3, 1-4) MONTENEGRO: Scepanovic, Drasko Brguljan 1, Paskovic, Petrovic 1, Darko Brgulian 1, Crousillat, Mladan Janovic 2 (1 rig), Nikola Janovic 3 (1 rig), Ivovic 2, Misic, Klikovak, Jokic, Radic. All.: Lompar. ITALIA: Tempesti, Perez, Gitto, Figlioli 3, Giorgetti, Felugo, Figari, Gallo 1, Presciutti 1, Fiorentini, Aicardi 3, Napolitano, Del Lungo. All.: Campagna. ARBITRI: Margeta (Slo) e Koryzna (Pol). NOTE: Nessuno e' uscito per limite di falli. Nel terzo tempo ammonito per proteste l'allenatore del Montenegro Lompar. Superiorita' numeriche: Montenegro 4/8 + 2 rigori e Italia 4/9. Argomenti mondiali di nuoto barcellona 2013 italia montenegro pallanuoto 
Il metrò più bello d’Europa chiuso “per ferie”. I  turisti in arrivo a Napoli ad agosto non potranno visitare il metrò Toledo  progettato dall’architetto catalano Oscar Tusquets Blanca. I cancelli della  stazione-gioiello osannata da una classifica internazionale del Telegraph,  resteranno chiusi fino al 3 settembre per manutenzione straordinaria. Off limits  anche la stazione Università firmata dall’architetto Karim Rashid. E’ infine sospeso fino a settembre il servizio di visite guidate  organizzato da Metronapoli in tutte le stazioni dell’arte. Insomma l’arte va in vacanza. La pausa estiva  sortirà due effetti: da un lato la chiusura consentirà di accelerare i lavori  per l’allungamento della linea fino a piazza Garibaldi; dall’altro spegnerà le  luci su un’attrazione turistica dal potenziale enorme. Visitatori stranieri e  italiani non potranno ammirare gli spettacolari mosaici realizzati da William  Kentridge nella stazione Toledo, nè i pannelli del mare di Robert Wilson. Cala  il sipario per un mese anche sull’intervento fotografico “Man at work” di  Achille Cevoli, splendido tributo al lavoro operaio e a chi ha realizzato lo  scavo delle gallerie.Grazie alla classifica  del Telegraph e alla potenza di Internet, queste opere d’arte hanno fatto il  giro del mondo. Il servizio di visite guidate effettuato da Metronapoli (Metro  Art tour) ha registrato un boom di turisti. Ad agosto però tutto fermo. Oltre  alla sospensione, l’azienda ha comunicato l’orario di esercizio estivo. Dal 4 al  25 agosto la linea 1 funzionerà dalle 6 alle 20.45 con una frequenza di corse  ogni 15 minuti, e dalle 20.45 ogni 20 minuti. Il servizio navetta  Dante-Università è sospeso per consentire lavori di manutenzione straordinaria.  Resteranno chiuse fino all’8 settembre la linea 6 metropolitana e fino al 25  agosto le seconde uscite Montedonzelli e Rione Alto . 
Prosegue il cineforum napoletano di “Accordi @ disaccordi”, allestito, come  ogni estate negli ultimi quattordici anni, al Parco del Poggio dei Colli Aminei.  Per il mese di agosto si prevedono ben ventinove film, quattro dei quali  introdotti dagli stessi registi. L’ingresso è sempre alle 21.10 e ogni biglietto  costa 4 euro. Si parte giovedì 1 con “The master” , di  Paul Thomas Anderson, con Joaquin Phoenix e Philip Seymour Hoffman, vincitore di  un  Leone d’argento alla Mostra Internazionale  d'Arte Cinematografica di Venezia. Venerdì 2 il cineasta Leonardo Di Costanzo incontra il pubblico in occasione  della proiezione de “L’intervallo” , la  sua prima regia cinematografica, premiata con un David di Donatello per “Miglior  regista emergente”. L’indomani tocca a “ Lincoln ”, di Steven Spielberg e domenica 4 a  “ Benvenuto presidente! ”, diretto da Riccardo Milani. Spazio al cinema cileno lunedì 5, con “ No – I Giorni  dell’Arcobaleno ”, di Pablo  Larraín (e con  Gael García Bernal), incentrato sulla storia della celebre campagna  pubblicitaria che, sotto il segno dell'arcobaleno, portò l'opposizione cilena a  battere il generale Augusto Pinochet. Protagonista di martedì 6 è invece Ivano De Matteo, ospite per il suo “ Gli  equilibristi ”, con Valerio Mastandrea e  Barbora Bobulova. Mercoledì 7 si vola in Usa con Wes Anderson, Bruce Willis ed Edward Norton,  per “ Moonrise Kingdom – Una Fuga d’Amore ”,  che ha aperto il 65 esimo Festival di Cannes. Il giorno successivo c’è Maria Sole Tognazzi, ultima dei quattro figli del  grande Ugo, a raccontare la sua nuova esperienza dietro la macchina da presa,  per il suo “ Viaggio sola ”, con Margherita Buy. Il 9 è di scena “ Educazione siberiana ” (di Gabriele Salvatores) e  sabato 10 “Vita di Pi”, vincitore di ben quattro premi Oscar, tra cui anche  quello per la miglior regia, ad Ang Lee. Lo spettacolo di domenica 11 è per “ La regola del silenzio ”, di e con  Robert Redford, seguito lunedì 12 dal film danese “ Il sospetto ”, sullo  spettro della pedofilia, per la regia di Thomas Vinterberg. Si prosegue con il cinema scandinavo martedì 13, con “ Love is all you  need ”, di Susanne Bier (già vincitrice di un Oscar nel 2011 come miglior  film straniero con “In un mondo migliore”). La scena si spoasta in Gran Bretagna mercoledì 14 con “ La parte degli  angeli ”, di  Ken Loach. “Accordi @ disaccordi” non si ferma nemmeno per la pausa di Ferragosto,  ospitando giovedì 15 “ Il principe abusivo ” (di Alessandro Siani, con  Serena Autieri, Christian De Sica e Sarah Felberbaum) e venerdì 16 “La città  ideale”, prima regia di Luigi Lo Cascio. Sabato  17 tocca al “ Lato positivo ” di David O.  Russell, commedia con  Robert De Niro, Bradley Cooper e Jennifer Lawrence. Segue domenica18 “ Bianca come il latte, rossa come il sangue ”, di  Giacomo Campiotti. La settimana successiva dedica due giorni a due regie diverse del vicino  oriente. Si partirà lunedì 19 con “ Qualcuno da amare ”, diretto dal  regista iraniano Abbas Kiarostami, proseguendo con il film israeliano “ La  sposa promessa ” (martedì 20), di Rama Burshtein. Si torna in Europa mercoledì 21 con “ Il figlio dell’altra ”, del  francese Lorraine  Lévy. Doppia regia italiana Giovedì 22 e venerdì 23 con  “ Reality ” di Matteo Garrone e “ Miele ” di Valeria Golino.  Chiuderanbo la settimana “ Django Unchained ”, ultima regia di Quentin  Tarantino (sabato 24) e “ La frode ” di Nicholas  Jarecki (domenica  25). Ancora, lunedì 26, “ Un giorno devi  andare ”, terzo lungometraggio di Giorgio Diritti, con una Jasmine Trinca, in  cerca di se stessa e della sua pace interiore, tra le missioni umanitarie  brasiliane e gli indios dell’Amazzonia. Martedì 27 si apre una serata a tu per tu con Pappi Corsicato, ospite della  rassegna per la proiezione de “ Il volto di un’altra ”, interpretato da  Alessandro Preziosi, Lino Guanciale, Iaia Forte e Angela Goodwin. Si prosegue mercoledì 28 con “ Bella addormentata ” di Marco Bellocchio,  in cui Toni Servillo, Isabelle Huppert, Alba Rohrwacher e Michele  Riondino affrontano il delicato  tema dell’eutanasia. Giovedì 29 si torna a scuola, con “ Il rosso e il blu ”, interamente  ambientato in una scuola superiore di Roma, in cui Giuseppe Piccioni dirige  Margherita Buy, Riccardo Scamarcio e Roberto Herlitzka. L’indomani tocca a “ Io  e te ”, di Bernardo Bertolucci. A  fine proiezione, il giornalista Giulio Gargia, presenta la seconda edizione del  nuovo libro-inchiesta sulle indagini di rilevazioni dell'audience, “L’arbitro è  il venduto - la radio dopo Audiradio”. Chiude il programma di agosto, “ Venuto al mondo ”, trasposizione  cinematografica dal romanzo di Margaret Mazzantini, curata nel 2008 da Sergio  Castellitto, con Penelope Cruz, Emile Hirsch, Adnan Haskovic, Pietro  Castellitto, Saadet Isil Aksoy e Luca De Filippo. 
