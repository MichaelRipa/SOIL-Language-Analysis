TUNISI - Sale ulteriormente la tensione in Tunisia dopo l'uccisione del leader politico dell'opposizione laica Mohamed Brahmi. La compagnia di bandiera Tunisair ha cancellato domani i voli - sia in partenza che in arrivo - per lo sciopero generale di tutti i sindacati tunisini. Già oggi ci sono state numerose manifestazioni di protesta in tutto il Paese. La polizia ha fatto ricorso ai gas lacrimogeni a Sfax, nel sud del Paese. Brahmi si opponeva al governo degli islamisti di Ennhada. E' stato freddato da una decina di colpi di pistola fuori della porta di casa, proprio nel giorno in cui si celebrava il 56esimo anniversario della Repubblica. Faceva parte del Fronte Popolare nazionalista, il cui leader, Chokri Belaid, fu ucciso nello stesso modo lo scorso 6 febbraio. Per la morte di Belaid sono indagati alcuni salafiti legati alla Lega per la protezione della rivoluzione, formazione spesso violenta e talora accostata all'esecutivo, ma la vicenda non è ancora chiara. Alcuni familiari ed esponenti politici hanno accusato Ennahda per la sua morte di Brahmi. Il figlio del leader politico ucciso ha additato il vertice del partito islamico come "mandante morale" dell'assassinio e la famiglia - come aveva fatto a suo tempo quella di Belaid - ha respinto le condoglianze del governo. Nel Paese si sono scatenate immediatamente le proteste contro gli islamisti al potere. Manifestanti si sono radunati davanti al ministero dell'Interno a Tunisi, ma anche nelle strade di Sfax, dispersi con lacrimogeni dalla polizia. Altre migliaia di persone sono scese in piazza a Sidi Bouzid, luogo di origine di Brahmi come di Mohamed Bouazizi, il giovane che dandosi alle fiamme diede origine alla rivoluzione tunisina. Nella zona le proteste sono anche sfociate in violenza, con attacchi a due sedi di Ennahda. Nella capitale, in serata, manifestanti hanno poi affrontato la polizia nella centralissima avenue Bourghiba, al grido di "abbasso il partito dei Fratelli (musulmani)" e "abbasso i torturatori del popolo" (anche in questo caso gli agenti sono intervenuti con i lacrimogeni). L'ira di alcuni oppositori si è rivolta contro una troupe della tv panaraba del Qatar al-Jazira. In rivolta pure il mondo dell'arte, che ha cancellato eventi e rassegne, da Cartagine a Sfax. Argomenti tunisi tunisia 
CANNES - Bill Buxton è stato uno dei pionieri nel campo delle interazioni tra uomini e computer, uno scienziato (che ha anche una laurea in musica) la cui influenza sulla nostra vita quotidiana, nonostante la stragrande maggioranza delle persone non sappia chi sia, è stata ed è enorme. E oggi è il "principal researcher" della Microsoft. Lo abbiamo incontrato a Cannes, al Festival della Creatività, dove ha tenuto una conferenza sul tema dell'innovazione. Mr. Buxton, cos'è, dal suo punto di vista, l'innovazione? "Guardare al futuro basandoci su quello che abbiamo imparato dal passato. Io credo che il problema con molto dell'hi tech di oggi è che si pensa che sia tutto basato sul creare oggetti nuovi e che questo sia innovazione. Mentre io credo che l'innovazione arrivi dallo studio approfondito del passato che ci permette di estrapolare quello che può essere proiettato verso il futuro. Quello che si è creato oggi è un effetto valanga legato a cose che sono solo superficialmente nuove, proprio perché si cerca di avere novità ad ogni costo, e questo crea confusione nel mercato perché si va in tante direzioni diverse, in maniera casuale. Invece, per avere le idee più chiare, credo che in questo momento si debba uscire dal flusso, fare un piccolo passo indietro e guardare bene i pattern, le strade che si hanno a disposizione, prima di scegliere cosa fare. Accade molto spesso che abbiamo delle innovazioni del passato che abbiamo dimenticato e che non consideriamo più, solo perché sono andate fuori dal nostro radar". Ci faccia un'esempio? "Il più chiaro è quello degli smartwatch, di cui tanto oggi si parla. Io posseggo un Orient Touchtron, un orologio da polso del 1976, è un orologio Led e se lo tocchi si accende. Per quello che ne so ha introdotto per la prima volta il concetto di doppio click, per approfondire i contenuti. Con un clic si otteneva l'orario, con un doppio clic la data. E tutto questo prima dell'avvento del mouse. Se tu lavori nel campo delle tecnologie e non conosci la storia, ti troverai prima o poi a reinventare la ruota". Quello degli smartwatch, tanto per restare in argomento, è un mercato che interessa Microsoft? "Non voglio dire che oggi non sia interessante, dico però che è più interessante togliere  di mezzo la "moda" degli smartwatch che sta montando e guardare le cose nel contesto giusto e nell'evoluzione continua delle tecnologie, non lasciandoti influenzare dalle tendenze". Ma alcuni oggetti sono realmente innovativi. "Lo sono se riescono a essere rilevanti. Ad esempio: le tecnologie che rilevano la nostra presenza e mettono in azione delle macchine sono presenti nella nostra vita da molto tempo. Basta pensare alle porte automatiche, che "capiscono" quando stiamo arrivando e si aprono davanti a noi senza che le dobbiamo tirare o spingere. Sono basate su dei semplici rilevatori di prossimità. E se pensiamo ai bagni pubblici, con i rubinetti che emettono acqua quando mettiamo le mani nel lavandino, o gli asciugatrici per le mani, o gli scarichi dei bagni, tutti basati su rilevatori di prossimità. Prenda una delle innovazioni di Microsoft, il Kinect. E' bello, compatto, con una camera 3D e il riconoscimento gestuale, è un'evoluzione delle tecnologie che già c'erano. Se Microsoft avesse fabbricato il Kinect dieci anni fa non avrebbe avuto nemmeno lontanamente l'impatto che ha oggi. Perché oggi, incontrando l'enorme ecosistema del gaming, ha assunto un significato diverso. Voglio dire, insomma, che ci sono molte cose che sono importanti e che sono dietro alle innovazioni. E la cosa principale è la cultura". Ovvero? "La prima cosa da capire è che le tecnologie digitali che noi creiamo sono essenzialmente degli artefatti culturali. E io vedo ogni cosa che facciamo nella tecnologia in termini culturali. Prendete ad esempio la musica, il cinema, la pittura, la scultura, l'architettura, teatro, danza, e le tecnologie digitali: cosa ha avuto maggiore impatto nelle vostre vite negli ultimi dieci anni? Probabilmente il digitale. Ma noi, quando parliamo di tecnologia, usiamo un linguaggio diverso da quello che usiamo per descrivere dei prodotti culturali. Ed è in gran parte sbagliato, perché non spiega esattamente che rilevanza ha una tecnologia nella vita della gente. Pensate se una recensione di un libro fosse fatta parlando della copertina, di come sono messi i numeri delle pagine, se la stampa è buona, se il contrasto tra le lettere stampate e la pagina bianca è sufficiente, se l'impaginazione è solida. Nessuno capirebbe l'importanza di un libro. Quando parliamo di tecnologia raccontiamo ancora, principalmente queste storie, è il livello al quale noi pensiamo la tecnologia. E io penso sia sbagliato. Se noi non mettiamo il discorso sulle tecnologie nello stessa cornice culturale, sentimentale, personale, nella quale mettiamo gli altri prodotti culturali, noi non ne capiamo il centro. ci continuerà a sfuggire il senso di quelle tecnologie". Come si fa a scegliere quale tecnologia ricercare, dove puntare la propria attenzione, quale strada prendere? "Io penso che la più importante tecnologia sia l'essere umano, la tecnologia sulla quale concentrarsi è quella, pensare cose che possano adattarsi all'essere umano. Molto spesso ci troviamo a pensare ai gadget, alle macchine, ai media, come a oggetti che possono cambiare le cose, ma questi oggetti hanno valore solamente se aumentano la forza delle nostre qualità umane. E troppo spesso lo dimentichiamo. La tecnologia non è buona, non è cattiva, ma non è nemmeno neutrale. Il nostro lavoro è quello di creare tecnologie che siano più sul lato delle cose buone che di quelle cattive, questo mette nella giusta cornice il nostro business, rendendolo migliore. Perché lavorare per le cose buone crea un economia sostenibile. Il contrario no". 

"SI guardi intorno, non è bellissimo? Non c'è il Monte Bianco, non ci sono le Dolomiti, ma è una valle magnifica. Non creda a chi le dice che tanto è già tutto uno scempio. Qui l'unico scempio l'hanno fatto i costruttori che negli anni Sessanta han tirato su condomini da duecento o trecento appartamenti, una cosa che in montagna non dovrebbe esistere". E aggiunge: "Si sarebbero potuti evitare anche i trampolini e la pista del bob per le Olimpiadi del 2006". Piero Gros, Pierino per gli amici, cioè praticamente tutti quelli che incontra per strada quando esce di casa, è stato uno sciatore che ha vinto quasi tutto quel che c'era da vincere, dalla Coppa del Mondo alla medaglia d'oro ai Giochi Olimpici invernali di Innsbruck. A 28 anni, dieci dopo gli inizi, abbandonò le gare, e ora che di anni ne ha 59 continua a vivere dove ha sempre vissuto: Jouvenceaux, una frazione di Sauze d'Oulx dove le case del '400 sono state restaurate una a una. Fa il maestro di sci, il telecronista (di sci), affitta qualche alloggio, è stato sindaco del paese e dice che non lo rifarà più. Un buon testimone, insomma, per parlare di montagna, di Tav e di un luogo, la Val di Susa, da dove pare debbano arrivare soltanto bollettini di guerra. E per fare una passeggiata, guardando la Valle dall'alto: l'autostrada zeppa di camion, la ferrovia, la statale, i sentieri e l'erba troppo alta, perché "qui non siamo in Trentino dove sarebbe già tutta tagliata dai proprietari". Signor Gros, togliamoci subito il pensiero: lei è pro o contro la Tav? "Né pro né contro, diciamo che vorrei vederci più chiaro. Chi vive qui, siamo in dodicimila persone nella parte alta, avrebbe diritto di conoscere i numeri, di confrontarsi civilmente con chi ha progettato l'opera e deve spiegarla. Il che non succede. Questo non spiega tutto, non giustifica le pietre o i bastoni. Io detesto la violenza, non andrei mai a una manifestazione che può finir male, detesto il fatto che ci sia chi viene da fuori, magari da centinaia di chilometri e si copre la faccia con un cappuccio nero e alza la voce e mena le mani. La polizia avrà anche le sue colpe, ma se sei lì che fai il tuo lavoro e ti salta addosso uno mascherato e magari con un bastone in mano tu prima cerchi di difenderti e poi ci pensi meglio... Non li giustifico, quelli coi cappucci. Ma vorrei sapere quanto ci costa tutto questo, lavoro della polizia compreso, e che cosa si prevede davvero sui flussi di traffico di merci nei prossimi trent'anni". Ha nostalgia della valle com'era prima? Prima dell'autostrada, per esempio, costruita nel 1980? "Neanche un po'. La statale era un incubo, senza autostrada ci sarebbero molti più incidenti anche mortali. Chiunque lo avrebbe capito, e di fatti a protestare furono solo pochi sindaci dei paesi più coinvolti che si fecero convincere abbastanza in fretta. Dicevano che così i loro paesi sarebbero stati tagliati fuori dal flusso di turisti, ma le cose belle di questa valle, a parte le piste da sci, puoi vederle comunque: la Sacra di San Michele, il forte di Exilles... I tempi cambiano, bisogna adeguarsi: se la neve non c'è i turisti non vengono, dunque io dico evviva i cannoni che sparano quella artificiale". C'è ancora un ambiente naturale da salvare, qui? "Certo che c'è. Guardi al di là della strada, lì c'è un sentiero che se lo imbocchi per dieci chilometri non vedi nessuno, solo prati e montagne e cielo. Ma non credo che un tunnel di 40 chilometri rovinerebbe l'ambiente, in Svizzera ne stanno costruendo uno anche più lungo, tutti sono informati, nessuno protesta. Così come non credo al rischio amianto: facevo il contadino da ragazzo, con mio padre abbiamo smosso tonnellate di terra per coltivare patate. Non si può fare del terrorismo su queste cose, così come non si possono bloccare le strade per protesta impedendo ai pendolari di rientrare a casa. Bisogna fare i conti, invece: quanto costa, a chi conviene, quante persone lavorano, che interessi ci sono dietro...". Lei li ha fatti questi conti? "Una parte sì, ma mi mancano troppi elementi. Questa valle è come una grande azienda che vive intorno al turismo, potenzialmente c'è lavoro per migliaia di persone e ci sono 30 mila posti. Ma bisogna fare le scelte giuste, insegnare ai ragazzi i mestieri con i quali ti puoi mantenere, e il maestro di sci è uno di questi. Il treno veloce servirebbe a portare le merci. Ma è così rilevante che le merci arrivino da Lisbona a Kiev in dieci o in venti o in trenta ore? Me lo spieghino, mi spieghino i tempi e i numeri del cantiere, e poi lo Stato faccia quel che è meglio fare: io ci credo, nella sovranità dello Stato". Vorrebbe che Ltf le scrivesse una lettera? "Perché no? Comunicare, dialogare, magari non eliminerebbe tutte le proteste ma le renderebbe meno forti. Vorrei anche che il lavoro di chi ha scelto di vivere qui fosse incentivato, invece accade il contrario: abbiamo restaurato il paesino ma non ci danno il permesso di fare il pane nel forno, vorrei mettere i pannelli solari sul tetto di casa ma costerebbe 50mila euro che si pagherebbero, forse, in 25 anni. In paese non c'è una piscina, che servirebbe ai turisti e ai residenti, in compenso si vogliono spendere 1,2 milioni per spostare una seggiovia che porta meno di 1.000 persone all'ora... Io adesso sto cercando di dialogare, ma se non basta mi incatenerò...". E' la sua battaglia no-Tav personale, anzi no-seggiovia? "No, è la mia battaglia di cittadino, e non sono da solo. Ma in un certo senso ci sono delle affinità: quello che si vorrebbe è trasparenza. L'abbiamo già visto con gli impianti di bob e i trampolini olimpici: si sarebbero potuti usare quelli di Albertville, invece se ne sono costruiti di nuovi, perché quando c'è la possibilità di fare un'opera da decine di migliaia di euro non ci si tira indietro. E ora non siamo capaci di conservarli, mentre a Lillehammer i turisti li vanno a visitare. Le Olimpiadi sono state una cosa meravigliosa per la Valle, ma bisogna dire la verità anche sugli aspetti inutili. Come lo slogan, 'Valli olimpiche', che non vuol dire niente e che nessuno nel mondo capisce. Questa si chiama Val di Susa. Alta Val di Susa, per essere precisi". Argomenti tav val susa interviste torino piero gros 
CASTIGLIONE DEL LAGO (Perugia) - Folla e commozione allo stadio di Sanfatucchio per l'ultimo saluto ad Andrea Antonelli, morto domenica scorsa in pista a Mosca durante la gara di Supersport. La bara bianca, portata a spalla dagli amici, era seguita da un lungo corteo e scortata da una trentina di moto guidate soprattutto dai suoi fan. Il feretro è stato accolto nell'impianto sportivo da un lunghissimo applauso e dalle lacrime dei tanti che si sono stretti ai genitori e al fratello Luca. Presenti anche i rappresentanti delle istituzioni e del mondo dello sport. Accanto alla bara anche la moto di Andrea e la sua tuta. L'abbraccio tra i familiari e Lorenzo Zanetti, il pilota che lo ha  accidentalmente investito domenica a Mosca è stato il momento più  commovente dei funerali. A officiare i funerali del 25enne pilota è stato l'arcivescovo emerito della diocesi di Perugia, Giuseppe Chiaretti, che ha commosso con la proprie parole, dicendo che "la ragione dice che la fatalità ha portato via un giovane bravo e sempre gentile, le critiche sulla gara non ci riguardano e la fede ci dice che la vita continua nel mistero di Dio. Chi crede in Dio anche se muore vivrà". Ha aggiunto che "Andrea era un esempio per tutti, avendo trovato nello sport la sua realizzazione e sempre pronto a fare del bene e che aiutava il prossimo. Un giovane - ha sottolineato - che è stato rapito nel bel mezzo dei suoi anni e  dei suoi sogni, non per negarli ma per renderli eterni, perché il fine della fede è raggiungere il Signore". Prima che la salma di Andrea Antonelli venisse tumulata nel cimitero di Castiglione del Lago, il padre Arnaldo, in lacrime, ha rivolto l'ultimo saluto al figlio dicendo "che quella di oggi è stata una grande festa, con tanta gente accorsa a Sanfatucchio come per vedere una gara, che Andrea avrebbe cercato di vincere, meglio se ci fosse stata la pioggia, che lui prediligeva e proprio a Mosca, prima della partenza era convinto di salire sul podio. La tragedia per me e per tutti noi inizierà da domani e voglio ringraziare chi ci è stato vicino e chi ha voluto partecipare, sapendo che Andrea nella sua pur breve vita ci ha insegnato tanto, riservandoci vere emozioni". Poi la convinzione che "nella gara eterna Andrea vincerà e a lui - ha aggiunto - chiediamo di salutarci il Sic, perché anche Marco Simoncelli era un suo idolo e spero che ora insieme torneranno a fare ciò che più hanno amato, sfidandosi in sella alle loro moto". Argomenti superbike supersport andrea antonelli Leggi i commenti I commenti dei lettori 
La prima sezione del Tribunale amministrativo regionale per il Piemonte ha accolto il ricorso presentato dal Comune di Torino sulla delibera della giunta regionale del 18 dicembre 2012. Il dissidio riguardava le nuove norme sui rifiuti della giunta Cota che volevano dirottare la  Tarsu, la tassa dei rifiuti trasformata, con ricarico,  nella  nuova Tares, dalla casse comunali a un nuovo organismo composto da tutti i  comuni della provincia. Il Comune ha contestato il modo in cui la Regione ha pensato di attuare. Tutti i  poteri, compresi quelli di decidere le tariffe e di riscuotere la tassa, passerebbero  infatti dai comuni al nuovo organismo voluto dalla Regione, la Conferenza  d’ambito. Il Tar ha ritenuto che le osservazioni di palazzo Civico hanno un fondamento: "La Tares è un tributo comunale che non può essere sottratto alle amministrazioni comunali" hanno sentenziato i giudici. 
LONDRA - Julian Assange tenta la strada della politica. In videoconferenza con l'Australia, ha fondato il partito "Wikileaks", con un valore sopra ogni altro: quello della sulla trasparenza. Ha fatto il suo annuncio dall'ambasciata dell'Ecuador a Londra, dove si trova rifugiato da oltre un anno. E di fronte a un pubblico di suoi  sostenitori collegati via videolink dalla biblioteca Fitzroy di  Melbourne, in Australia. Assange ha anche annunciato la sua candidatura ufficiale per un seggio nel senato dell'Australia che sarà rinnovato nelle elezioni di settembre. "Il nostro è un partito che controllerà, non è un partito di governo", ha spiegato Assange. Resta ancora da chiarire cosa succederà in caso di elezione: le autorità britanniche hanno più volte affermato di non voler accordare un salvacondotto all'attivista su cui pende un mandato di estradizione in Svezia per abusi sessuali. Il Wikileaks Party ha candidato in tutto sette persone nelle prossime elezioni: si tratta di giornalisti, attivisti e accademici. La portavoce del partito Samantha Cross ha riferito che Assange vuole tornare in Australia ad occupare la sua carica e che "spera che questo ultimo atto possa funzionare". Le elezioni in Australia sono previste per il 14 di settembre, ma a seguito delle dimissioni di giugno dell'ex presidente Julia Gillard, al nuovo Presidente Kevin Rudd spetta la decisione di spostare o anticipare le elezioni. Argomenti julian assange 
