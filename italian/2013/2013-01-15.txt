Si è aperto a Varese il processo nei confronti di 22 persone che il 23 aprile del 2007 si riunirono in una birreria a Buguggiate (Varese) per festeggiare il compleanno di Adolf Hitler. Fra gli imputati accusati di istigazione all'odio razziale, alcuni dei quali presenti in aula, c'è anche Francesco Lattuada, consigliere comunale del Pdl a Busto Arsizio, all'epoca capogruppo di An. Secondo le accuse, gli imputati durante la serata intonarono cori razzisti, stravolgendo canzoni pop italiane con riferimenti agli ebrei o ad Anna Frank. Scene documentate dalla Digos con un filmato che verrà proiettato nel corso delle prossime udienze. 
Il Bologna dice addio alla Coppa Italia dopo un quarto di finale spettacolare giocato contro l'Inter. Gli uomini di Pioli escono dal Meazza a testa alta, dopo aver dominato parte del secondo tempo e aver raggiunto i nerazzurri che conducevano la gara per 2-0. La squadra di Moratti vince con un'incornata di Ranocchia, pochi secondi prima dei calci di rigore. Una beffa amara che non cancella però la gran prestazione dei rossoblù. FOTO I momenti salienti In ricordo di Arpad Weisz Partita che parte con ritmi lenti da una parte e dall'altra. Fino al 34', quando Guarin esplode un destro potentissimo all'incrocio dei pali dal limite dell'area: Inter in vantaggio. Al 32' del secondo tempo l'Inter chiude virtualmente il match con un gol simile al primo, segnato stavolta da Palacio: splendida anche la sua rete, un destro che s'infila all'incrocio dei pali dopo un dribbling su Portanova. Sembrava finita, e invece no. Merito di Diamanti che sfodera una punizione magnifica che lascia  Handanovic di stucco a 10 minuti dalla fine, ed è 2-1. Pochi minuti dopo il pari felsineo:  cross di Motta, Jonathan a vuoto e Gabbiadini non sbaglia a due passi da  Handanovic. Si va ai supplementari. Occasioni da una parte e dall'altra. Da segnalare due azioni che potrebbero decidere la partita: una progressione da urlo di Zanetti, che fa tutto da solo e colpisce il palo, e un colpo di testa di Gabbiadini a cinque minuti dal termine, solo davanti al portiere. Spreca tutto, tiro centrale e debole. All'ultimo assalto, proprio al 120', il colpo di testa di  Ranocchia (incerto Agliardi) che manda l'Inter in semifinale contro la  vincente di Fiorentina-Roma. Ma il Bologna esce a testa altissima. Nel fine gara l'allenatore rossoblù Pioli ha qualcosa da ridire sull'arbitraggio. "Col signor Banti evidentemente non siamo fortunati. Non siamo contenti, non solo del risultato ma anche della direzione arbitrale. La valutazione non riguarda il gol di Ranocchia, mi dite voi che potrebbe esserci un'azione fallosa ma io non l'ho rivista. Sto parlando proprio della gestione generale''. ''Sono orgoglioso della prestazione della squadra - aggiunge Pioli - Mancava pochissimo per arrivare ai calci di rigore, dove sarebbe potuto succedere di tutto''. 
NEW YORK - Alla vigilia dell'annunciata iniziativa Obama-Biden sul controllo della vendita di armi, lo Stato di New York diventa il primo a introdurrre una legislazione restrittive negli Usa, proprio allo scoccare del primo mese dalla strage di Newtown , in cui persero la vita 27 persone tra cui venti bambini. Con una schiacciante maggioranza, 104 a favore e 43 contrari, il Parlamento di Albany ha reso ancora più severo il divieto della vendita di fucili d'assalto (la versione civile di quelli usati dai soldati). Non solo: ha disposto controlli più severi per impedire che persone con disturbi mentali possano entrare in possesso di un'arma, e ha reso più complicato l'acquisto anche delle sole munizioni. Una campagna che ha visto personalmente impegnato con grande fervore il sindaco di New York, Mike Bloomberg, che ha creato un gruppo di sindaci solidali con la causa della regolamentazione delle armi per limitare la violenza nelle città. Il provvedimento è stato firmato dal governatore, il democratico Andrew Cuomo. L'intervento federale rischia invece di essere più limitato. Sono i 19 provvedimenti che il vice Joe Biden ha presentato a Barack Obama e che potrebbero essere presi senza passare per il Congresso, grazie alla possibilità di ricorrere all'ordine presidenziale. Il presidente dovrebbe svelare il pacchetto di norme più restrittive sulle armi nella giornata di domani. Allo stesso tempo, Obama dovrebbe presentare una 'road map' che permetta di ridurre la violenza provocata dall'uso delle armi da fuoco negli Stati Uniti, che comprenderà anche proposte da sottoporre al Congresso, come per il divieto di acquistare armi d'assalto. 
LA RJOJA - Perso per strada uno degli attesi protagonisti, Nasser Al-Attiyah, ritiratosi ieri per problemi al motore, la Dakar ha visto, al termine della 10/a tappa, confermarsi il suo leader, Stephane Peterhansel su Mini. Il francese ha gestito con calma la frazione, da Cordoba a La Rioja di 633 km, giungendo 3° a 2'19" dal vincitore, l'argentino Orlando Terranova su BMW. Peterhansel ha ceduto appena 12" allo spagnolo Nani Roma che lo ha preceduto sul traguardo. E così ora ha incrementato in classifica generale il vantaggio sul sudafricano Giniel De Villiers, scivolato a 52'38" con la sua Toyota. Al 3° posto resta la Mini del russo Novitskiy, oggi 10°, attardato di 1h08'40" quindi a seguire ci sono Roma a 1h34' e Terranova a 1h58'. BAREDA VINCE TRA LE MOTO, DESPRES TORNA LEADER - Nelle moto, invece, si è registrata la quarta vittoria di tappa di Joan Barreda (Husqvarna) che ha preceduto di 1'15" il francese Cyril Despres, tornato leader della generale con la sua KTM. Terzo si è piazzato il portoghese Paulo Gonçalves che si è reso protagonista di un gesto da libro " Cuore" fermandosi a riparare la Husqvarna del compagno di squadra Alessandro Botturi, danneggiatasi dopo una caduta. Botturi, che alla fine ha chiuso la frazione al 7° posto a 8'05" dal vincitore, è scivolato ora in 5/a posizione a 24'25" dalla vetta della classifica, guidata da Despres con 1'37" sul suo "gregario" Ruben Faria, oggi solo 8°, 13'41" sul cileno Francisco Chaleco Lopez e 18'21" sullo slovacco Ivan Jakes. Argomenti dakar 2013 Leggi i commenti I commenti dei lettori 
MILANO - Nonostante la sua squadra abbia sprecato una comoda situazione di doppio vantaggio rischiando di farsi eliminare, il tecnico dell'Inter, Andrea Stramaccioni, ha solo elogi per i nerazzurri dopo il 3-2 sul Bologna agguantato proprio all'ultimo minuto dei supplementari. "Dopo il gol di Palacio la partita sembrava chiusa ma questo è il calcio, la punizione di Diamanti ha riaperto i giochi. Noi siamo rimasti in 10 perchè abbiamo perso Cassano, ma questa è una grandissima vittoria che dimostra la forza di questo gruppo. Devo però fare tanti complimenti al Bologna". "Da parte nostra tanto carattere e capacità di reagire, due gol in 4' avrebbero buttato giù chiunque. Globalmente penso che abbiamo meritato la vittoria. Alla Coppa Italia ci tengo io, ci tengono i ragazzi, il presidente. Bene così, andiamo avanti". Leggi i commenti I commenti dei lettori 
MADRID - Un calcio alla crisi e l'accesso alla semifinale di Coppa del Re ipotecato. Il Real Madrid ha battuto 2-0 il Valencia nell'andata dei quarti, allotanando gli spettri di una crisi, con annesse contestazioni a Josè Mourinho, sempre più insidiosa. I madrileni hanno vinto grazie alle reti di Benzema nel primo tempo e all'autogol di Guardado nella ripresa. Sfida molto nervosa. A farne le spese il tecnico ospite Valverde espulso per proteste in occasione del raddoppio madrilista. Il match di ritorno, a campi invertiti, è in programma mercoledì 23. Leggi i commenti I commenti dei lettori 
La misurazione dell'Italia era partita da qui: da questo pezzo di marmo sull'Appia Antica. Il luogo l'aveva individuato padre Angelo Secchi, astronomo, fisico e direttore dell'Osservatorio del Collegio Romano. Da lì, da quel punto sulla consolare romana, era partita tutta la cartografia del Regno d'Italia, elaborata dall'Istituto geografico militare. Poi del marmo se ne erano perse le tracce. Adesso, grazie alla collaborazione tra fisici, archeologi, cartografi, storici, quel marmo così importante è tornato alla luce. GUARDA LE FOTO A raccontarlo è il professor Aldo Altamore, che insegna all'università Roma Tre: proprio ad Angelo Secchi  -  tra i fondatori dell'astrofisica  -  ha anche dedicato un libro (curato insieme a padre Sabino Maffeo della Specola Vaticana). "Fino in tempi recenti per fare cartografia  -  spiega il professore  -  si ricorreva alla triangolazione trigonometrica. Qualunque mappa, era realizzata a partire da qui. Tra i primi lavori in Italia ci sono stati quelli di Secchi". Il punto iniziale individuato da Secchi si trovava sull'Appia Antica, tra il monumento a Cecilia Metella (caposaldo A) e la torre in località Frattocchie di Marino (caposaldo B). "I caposaldi sono i punti di riferimento di questa base trigonometrica, cioè il lato di un triangolo" dice ancora Altamore. E il caposaldo B è stato ritrovato sabato, in uno scavo coordinato dal dottor Tullio Aebischer, esperto in cartografia che da molti anni studia la nascita della rete geodetica italiana: "Una scoperta che permetterà di approfondire le conoscenze storico scientifiche sulle misure che furono il fondamento della rete geodetica italiana e della cartografia nazionale". 
MILANO - Al fischio finale di Inter-Bologna c'è un allenatore che esulta a pugni stretti per l'impresa che vale la qualificazione in semifinale di Coppa Italia e un altro che lascia lo stadio infuriato. Suona strano, è innegabile, ma il primo è Andrea Stramaccioni e il secondo è Stefano Pioli: i rossoblù a San Siro se la giocano a viso aperto, riemergono da un doppio svantaggio e se non raggiungono i calci di rigore è soltanto colpa di 60 secondi sciagurati vissuti dal proprio portiere. La differenza tra i felsinei e l'Inter la fa l'uomo tra i pali: Samir Handanovic para tutto il parabile e forse anche qualcosa in più, Federico Agliardi tira un calcio al secchio del latte appena riempito e manda i padroni di casa in semifinale, al termine di 120 minuti che per emozioni hanno senz'altro onorato la memoria di Arpad Weisz, ex tecnico scudettato di entrambe le squadre, ricordato dai due club a 69 anni dalla sua tragica scomparsa, causata dalla deportazione nazista ad Auschwitz. LA MAGIA DI GUARIN - Stramaccioni dà fiducia a Benassi e regala la prima maglia da titolare a Rocchi, Pioli mette nel cassetto il 4-2-3-1 e rispolvera la difesa a 3, che scricchiola al 9': Cassano con lo stop in corsa fa fuori Antonsson, il contrasto di Portanova in area è timido ma il sinistro del 99 interista è flebile e termina il suo lento cammino sul fondo. Dopo il quarto d'ora si fa vivo Silvestre sugli sviluppi di una palla inattiva, colpo di testa a lato. Il Bologna prende le misure e cresce col passare dei minuti. Al 20' un mancino di Diamanti si spegne fuori di poco, sei giri d'orologio più tardi il fantasista guida il contropiede centrale e serve Pasquato: diagonale rasoterra, Handanovic blocca con qualche brivido. Le soluzioni da lontano cambiano il match. Al 32' ci prova Cassano, ben imbeccato da Benassi: destro a giro su cui Agliardi deve superarsi. L'estremo rossoblù non può nulla al 34', quando Guarin riceve al limite dell'area e finta il destro: Portanova abbocca e va giù, il colombiano vede uno spicchio di porta e sfoga un destro violentissimo, cuoio sotto il sette, 1-0. PALACIO FIRMA IL RADDOPPIO - La reazione bolognese è ordinata e ben congeniata. Al 41' Motta indovina il primo cross della serata e pennella da destra per la testa di Gilardino: il centravanti anticipa Silvestre e incorna verso il primo palo, miracolosa la risposta di Handanovic, chiamato alla gran parata anche in chiusura di frazione su un velenoso mancino di Diamanti. La ripresa parte lenta, lasciando i brividi in coda. I nerazzurri si rendono pericolosi con Pereira, Cassano e Palacio, subentrato all'impalpabile Rocchi, senza però trovare il colpo del ko, che sembra arrivare al 32': Juan Jesus tiene in vita un pallone nei pressi della linea laterale, fra le proteste di Gilardino e compagni, lanciandolo via. L'azione prosegue, Palacio scappa centralmente, salta Pazienza e dai 20 metri scocca un destro potente e preciso che si insacca alle spalle di Agliardi, chiudendo virtualmente la contesa. LA RIMONTA INATTESA  - L'Inter si siede sul doppio vantaggio, il Bologna è già a trazione interiore dopo gli ingressi di Gabbiadini e Kone e prova l'assalto. Minuto 35, Diamanti va giù al limite, posizione leggermente defilata sulla destra: è la sua mattonella. Sinistro a giro mortifero, barriera scavalcata, Handanovic impietrito. Il 2-1 mette i brividi ai nerazzurri, che al 37' rischiano l'incredibile autogol: cross di Morleo, Ranocchia spizza di testa, lo salva il palo. È soltanto la prova generale del pari. Motta mette in mezzo con l'esterno destro, sarebbe una diagonale facilissima da chiudere, Jonathan è colto da improvvisa sonnolenza e omette la chiusura: Gabbiadini è pronto con il piatto sinistro, tocco al volo e 2-2. Si va dall'altra parte: punizione Inter, Ranocchia parte in leggerissimo offside e mette lo zampino sul gol del 3-2 in pressione su Sorensen, Banti annulla su segnalazione dell'assistente. Altro ribaltamento, con un bel dai e vai sulla sinistra che libera Morleo. L'esterno crossa all'indietro, Kone gira subito col mancino, sfera a lato. Nei 4 minuti di recupero c'è spazio per un doppio brivido. Conclusione insidiosa di Gabbiadini a esaltare i riflessi di Handanovic, cross di Palacio che una deviazione trasforma in una traiettoria velenosissima: Agliardi alza sopra la traversa, servono altri 30'. AGLIARDI ROVINA TUTTO  - Il primo supplementare scivola via facendo il riepilogo degli acciaccati: Cassano ha un problema alla coscia sinistra, Diamanti ha gli scatti contati e cerca di dosare le forze. Il più fresco di tutti è quello con più primavere sulle spalle. One man show di Zanetti al 20', percussione centrale, mancino centrale che Agliardi respinge, il capitano nerazzurro calcia in ribattuta col destro, palo esterno. Il Bologna non trema e riparte all'assalto. A 5 dalla fine Diamanti crossa per Gabbiadini che ha sulla testa il pallone della vittoria, incornata flebile, blocca Handanovic, che due minuti dopo risponde nuovamente presente, ancora su conclusione dell'attaccante scuola Atalanta. Sembra tutto pronto per i rigori, lo sarebbe di certo se Agliardi non decidesse di uscire su un pallone ormai irraggiungibile per Palacio. La rimessa dal fondo diventa corner per l'indecisione dell'estremo rossoblù, che dopo aver assemblato per bene le uova completa la frittata sull'angolo seguente di Guarin: uscita abbozzata malamente e caduta a centro area piccola, a Ranocchia non pare vero. Lob di testa, Portanova cerca di prolungare ulteriormente la sfida ma non ci riesce: passa l'Inter, ma che fatica. Inter-Bologna 3-2 dts (1-0, 2-2, 2-2) Inter (3-4-1-2): Handanovic; Silvestre, Ranocchia, Juan Jesus; Jonathan (42' st Mudingayi), Zanetti, Benassi (1' st Cambiasso), Pereira; Guarin; Rocchi (15' st Palacio), Cassano. (Belec, Di Gennaro, Chivu, Mbate, Duncan, Gargano, Mariga, Bessa, Livaja). All.: Stramaccioni Bologna (3-4-2-1): Agliardi; Sorensen, Portanova, Antonsson (25' st Kone); Motta, Perez, Guarente (1' st Pazienza), Morleo; Diamanti, Pasquato (10' st Gabbiadini); Gilardino. (Curci, Stojanovic, Abero, Cherubin, De Carvalho, Krhin, Pulzetti, Riverola, Paponi). All.: Pioli Arbitro : Banti di Livorno Reti : 34' pt Guarin, 32' st Palacio, 35' st Diamanti, 39' st Gabbiadini, 15' sts Ranocchia Ammoniti : Guarente, Motta, Gabbiadini, Pereira, Ranocchia e Mudingayi per gioco falloso Recupero : 1', 4', 0 e 1' Leggi i commenti I commenti dei lettori 
