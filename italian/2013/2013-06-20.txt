Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo 
ROMA - La Spagna si è qualificata per la semifinale della Confederations Cup battendo per 10-0 Tahiti, nel secondo incontro del gruppo B, giocato nello stadio Maracanà di Rio de Janeiro. I campioni del mondo hanno stabilito il nuovo record di massimo scarto in partite ufficiali di fase finale di tornei Fifa (per nazionali A), cancellando il primato dell'Ungheria (9-0 contro la Corea del Sud ai Mondiali del 1954 e 10-1 contro il Salvador al Mundial 1982) e della Jugoslavia (9-0 contro lo Zaire al Mondiale 1974). Non sono serviti sorrisi e collane donate agli avversari nel pre-partita. La Spagna non si è intenerita e Tahiti non ha evitato l'onta di incassare un passivo in doppia cifra contro i campioni del mondo. Gli oceanici hanno perso 10-0 dimostrando come la Confederations Cup, pur salvaguardando doverosamente i diritti dei vari continenti, debba rivedere qualcosa nella propria formula. Specie ora che l'Australia ha deciso di affiliarsi all'Asia. TAHITI RESISTE SOLO MEZZ'ORA - La partita è stata poco più che un allenamento per le Furie Rosse che, di fatto, hanno così ipotecato il 1° posto nel girone. Il risultato si è sbloccato dopo appena 5' quando Torres è andato via di forza sulla sinistra, è entrato in area e con un tiro sul palo interno ha infilato Roche. Complice la rilassatezza dei giocatori spagnoli e una squadra con 11 elementi spesso tutti dietro alla linea della palla, Tahiti ha resistito per quasi mezz'ora alle offensive rivali, ma nel giro di due minuti, tra il 31' e il 33', ha incassato altri due gol. Prima David Silva con un tiro di sinistro da centro area e poi ancora Torres con una conclusione a porta sguarnita dopo aver saltato il portiere hanno dato il 'la' a quella che da lì a poco è diventata una goleada. All'appello mancava Villa e puntuale al 39' è arrivata la sua rete: il giocatore del Barcellona ha battuto Roche da pochi metri servito da Silva. GLORIA ANCHE PER VILLA: TRIPLETTA - Il secondo tempo si è aperto esattamente come si era chiuso il primo, ovvero con un gol di Villa: cross basso di Cazorla dalla sinistra e tocco facile del 'Guaje'. Sette minuti più tardi è stato ancora Torres ad andare a segno: il giocatore del Chelsea ha infilato la porta con un facile piatto destro su bell'assist di Navas. Al 18', invece, è stato un errore di Roche a regalare a Villa la sua terza rete della serata, con il portiere che si è lasciato sfuggire la sfera in uscita e l'attaccante che ha dovuto semplicemente mettere la palla in rete. Al 21' c'è stata gloria anche per Mata che ha scaricato il destro in porta sull'errore di Vallar. TORRES SBAGLIA UN RIGORE E POI CALA IL POKER - Come se non bastasse, al 33', è arrivato un fallo in mano di Aitamai su cross dalla destra di Navas: l'arbitro non ha avuto dubbi e ha concesso un rigore che però Torres ha tirato sulla traversa. La punta del Chelsea si è rifatta qualche istante più tardi insaccando a porta vuota dopo aver saltato anche Roche in uscita. L'ultima rete, quella simbolicamente più pesante, ha invece portato la firma di Silva che al 44' si è regalato la doppietta personale con un tiro di sinistro da dentro l'area finito all'angolo alla destra del portiere. SPAGNA-TAHITI 10-0 (4-0) Spagna (4-3-3): Reina, Azipilicueta, Monreal, Javi Martinez, Albiol, Sergio Ramos (1' st J. Navas), Cazorla (31' st Iniesta), D. Silva, Torres, Mata (24' st Fabregas), D. Villa. (1 Casillas, 16 Busquets, 17 Arbeloa, 12 Valdes, 8 Xavi, 3 G. Pique', 18 J. Alba, 11 Pedro, 14 Soldado). All.: Del Bosque. Thaiti (5-4-1): Roche, Aitamai, Lemaire (28' st Vero), Ludivion, Vallar, J. Tehau, Bourebare (24' st L. Tehau), Vahirua, A. Tehau (24' st T. Tehau), Caroine, Chong Hue. (11 Atani, 8 Faatiarau, 22 Meriel, 19 Simon, 21 Hnanyine, 18 Tihoni, 23 Samin, 14 Aroita, 5 Wagemann). All.: Etaeta. Arbitro: Haimoudi (Alg). Reti: nel pt 5' e 33' Torres, 31' Silva, 39' Villa; nel st 4' e 19' Villa, 12' e 33' Torres, 21' Mata, 44' Silva. Angoli: 5-1 per la Spagna. Recupero: 1' e 2'. Ammoniti: Cazorla. Note: al 33' del secondo tempo Torres ha sbagliato un calcio di rigore colpendo la traversa. URUGUAY-NIGERIA 2-1 . Nigeria con un piede fuori dalla Confederations Cup dopo la sconfitta con l'Uruguay: la nazionale celeste ha battuto gli africani 2-1 nella seconda giornata del Gruppo B. I sudamericani si sono imposti con le reti di di Diego Lugano (19') e di Diego Forlan (50'), che ha realizzato il 34° gol con la Nazionale proprio nella 100a presenza. Alla Nigeria non è bastato il provvisorio 1-1 siglato da Jon Obi Mikel (37'). Le due squadre sono appaiate a 3 punti nella classifica guidata a quota 6 dalla Spagna. Domenica l'Uruguay affronterà Tahiti, già eliminata, mentre la Nigeria dovrà vedersela con le furie rosse. Argomenti confederations cup nazionale spagna Leggi i commenti I commenti dei lettori 
SALVADOR - Pirlo non giocherà contro il Brasile per un infortunio muscolare al polpaccio, accusato durante la partita col Giappone. Lo ha annunciato il medico della Nazionale, il professor Castellacci. "Pirlo durante l'ultima partita ha sentito contrarsi il gemello mediale della gamba destra, che evidenziava una contrattura muscolare. L'ecografia e la risonanza magnetica hanno evidenziato una contrattura muscolare. Si può parlare di una piccola distrazione muscolare di primo grado, senza lesioni di fibre. Cercheremo di recuperarlo per la semifinale". Il recupero per l'eventuale partita con la Spagna del centrocampista, che si è fatto male nel secondo tempo della partita col giappone, è tuttavia difficile per il poco tempo a disposizione (si gioca martedì o mercoledì prossimo). Per Prandelli è un problema serio, data l'insostituibilità del regista della Juventus. Col Brasile Prandelli farà un turnover forte, dovuto anche alla squalifica di De Rossi, ai lievi problemi di altri azzurri (tra gli indiziati a uscire anche Barzagli) e al clima del nordeste brasiliano. "L'umidità a Recife sfiorava l'80%, i giocatori hanno avuto serie difficoltà di recupero". Intanto Sebastian Giovinco parla del suo primo gol in Nazionale, arrivato alla sedicesima presenza, quindi al sedicesimo tentativo. E il giorno dopo il decisivo tocco del 4-3 al Giappone l'attaccante della Juventus è ovviamente euforico. "E' dall'inizio della carriera che mi danno certe etichette, in questo senso sì che è una rivincita. Ma il gol è una gioia per me stesso, io cerco sempre di ottenere il massimo. Ora spero di riconquistare i tifosi della Juve con altri gol". Le troppe critiche, ammette, gli hanno sempre dato fastidio, a maggior ragione quelle legate alla presunta impossibilità di raggiungere i massimi livelli per via della statura. "Ma capisco che fa parte del gioco, io cerco di dare sempre il massimo e so di potere fare la differenza in campo". Il modulo a una punta lo aveva finora penalizzato, riducendo le possibilità di impiego. "Vista la prova col Messico, forse era giusto continuare col modulo della prima partita. Ma è come interpreti la partita ad essere decisivo, non gli uomini o il sistema di gioco. Col Brasile dobbiano fare meglio che col Giappone". Il feeling col Brasile, racconta, per lui non è una novità. "Ero già stato qui in vacanza, a Rio e a Salvador e confermo: è una terra meravigliosa. Il Brasile piace a tutti, non solo a Balotelli. Lui sta bene, è in un periodo di forma strepitoso". Il clima e l'afa del Brasile, però, in prospettiva del Mondiale possono preoccupare gli azzurri. "Sicuramente col Giappone a Recife c'era tanta umidità, non si respirava. Spero che qui troveremo un po' più di fresco". Infine, la concorrenza dei giovani dell'Under 21, sottolinea Giovinco, è un dato di fatto e come tale va accettato. "Prandelli è stato chiaro con noi. Ci detto che 5-6 ragazzi dell'Under fanno parte del gruppo e verranno tenuti in considerazione per il Mondiale. Ma è ancora tutto lontano, adesso dobbiamo pensare solo alla partita col Brasile, che è sempre speciale, molto sentita, per noi e per loro. Faremo di tutto per cancellare la prova di Recife: se vincessimo, in Spagna potremmo evitare la Spagna, che è ancora la squadra più forte al mondo". Argomenti confederations cup nazionale italia andrea pirlo sebastian giovinco Leggi i commenti I commenti dei lettori 
Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo 

