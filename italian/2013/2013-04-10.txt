CHICAGO - E' scesa in campo lei, la first lady. Michelle Obama ha pronunciato, a Chicago, un discorso appassionato contro le armi da fuoco. Ha ricordato, in un vero e proprio intervento politico, la storia di Hadiya Pendleton, la majorette uccisa vicino a una scuola dopo aver sfilato pochi giorni prima per la cerimonia di inaugurazione del secondo mandato di Barack Obama. "Non riesco a immaginare come si sentano i suoi genitori - ha detto la first lady trattenendo le lacrime - perché come se io fossi lei e lei fosse me". "Non sto parlando di un qualcosa che è successo in una zona di guerra - ha continuato Michelle - ma di qualcosa che è successo in quella città che per noi è la nostra casa". Poco prima al Senato democratici e repubblicani avevano annunciato una soluzione di compromesso sull'estensione dei controlli a tutte le vendite di armi negli Usa, incluse quelle delle fiere e su Internet.  A raggiungerlo sono stati il senatore democratico Joe Manchin e il collega repubblicano Pat Toomey. "Questa proposta - ha commentato Barack Obama - non è mia e vorrei che alcune sue parti fossero più forti, ma la misura rappresenta un progresso significativo e, se approvata, renderà più difficile l'acquisto di armi da parte di persone considerate pericolose". Domani al Senato ci sarà un voto preliminare sull'intesa, poi si avvierà il dibattito sulla legge in materia delle armi. "C'è ancora molto lavoro da fare per introdurre le nuove regole", ha detto Obama, ricordando che le misure dovranno essere approvate dalla Camera, controllata dai repubblicani. E poi ci sono ancora 14 senatori che intendono bloccare ogni voto. Tra loro esponenti di primo piano del Grand Old Party, come il capo della minoranza Mitch McDonnell, oltre a Rand Paul e Marco Rubio, ribattezzato l'Obama latino. Argomenti controllo armi armi chicago illinois stati uniti - usa michelle obama barack obama 
BARCELLONA - Messi entra, illumina il Camp Nou con una giocata che dà il via alla rete di Pedro e poi si spegne. Ma tanto basta per portare il Barcellona per la sesta volta consecutiva nella semifinale di Champions League. La sfida con il Paris Saint Germain finisce 1-1, senza né vincitori né vinti come all'andata, ma in virtù del 2-2 del Parco dei Principi a passare il turno sono gli uomini di Tito Vilanova, rientrato giusto in tempo da New York per guidare i suoi uomini nel doppio, difficilissimo incontro con i parigini. Esce a testa alta la squadra di Ancelotti che ha messo più volte sotto la formazione blaugrana per poi arrendersi senza mai perdere nel doppio confronto. Un'eliminazione amara che, però, era stata messa in conto dopo il risultato di una settimana fa. FELICITA’ MESSI, MALEDIZIONE IBRA - In un Camp Nou tutto esaurito Barcellona e Psg hanno dato vita a una partita vibrante e dalle mille emozioni. Aveva ragione Iniesta alla vigilia a parlare di "Lionel-dipendenza". Sarà stato un caso, ma pochi minuti dopo l'ingresso in campo della "Pulce", i blaugrana hanno letteralmente cambiato ritmo di gioco chiamando per la prima volta (e unica!) alla parata Sirigu e trovando poi la rete grazie a un'accelerazione del campione argentino. Continua, invece, la maledizione di Zlatan Ibrahimovic capace di vincere tutto quello che si può vincere all'interno dei vari Paesi in cui ha giocato, ma incapace di portare a casa l'unica Coppa che ha sempre inseguito: la Champions. Ci ha provato con l'Inter (che l'avrebbe vinta l'anno dopo la sua partenza, nel 2010), ci ha riprovato col Barcellona (che nel 2010 venne eliminato in semifinale proprio dall'Inter), ci aveva provato prima ancora con Ajax, Juventus e Milan, senza mai trovare gloria. Sembrava arrivato finalmente il suo anno e, invece, è stato nuovamente quel Barcellona ripudiato frettolosamente tre anni fa dopo appena una stagione in Spagna, ad eliminarlo a due passi dal sogno. Così come era avvenuto un anno fa. VALDES SALVA DUE VOLTE IL BARCA - Gara che non delude le aspettative della vigilia al Camp Nou dove, come era logico immaginare, è il Paris Saint Germain a rendersi più pericoloso e a farsi vedere di più nell'area avversaria. Solo un attentissimo Victor Valdes evita al Barça di soccombere nel primo tempo andando prima a chiudere su Lavezzi, lanciato millimetricamente da Verratti, poi a deviare in angolo su un colpo di testa ravvicinato di Lucas imbeccato da Ibrahimovic. Il Psg ci prova anche da fuori, ma il destro dell'argentino e il sinistro del brasiliano sono poca cosa. Tanto possesso palla e, soprattutto, tanta imprecisione per i padroni di casa che nei primi 45' non mettono mai sotto pressione Sirigu se non con una punizione dal limite al 1' di Iniesta che sfiora il palo alla destra dell'estremo italiano. Proprio il numero 8 blaugrana si fa vedere poco dopo con un tiro da oltre 40 metri che esce di poco sopra la traversa col portiere "parigino" fuori dai pali. MESSI AL 70% BASTA E AVANZA - Inizia subito col botto il secondo tempo del Paris Saint Germain che passa in vantaggio al 5' con un colpo sotto di Pastore smarcato tra le linee da un indiavolato Ibrahimovic. I francesi sono in palla, gli spagnoli nel pallone, ma al 18' arriva la svolta: Vilanova toglie un deludente Fabregas e inserisce un voglioso Messi. L'argentino non è al 100% (e lo si capirà col passare dei minuti), ma anche quel 70% che ha in corpo basta per far pendere l'ago della bilancia dalla parte del Barcellona che prima sfiora il pari con un gran sinistro dai 15 metri di Iniesta deviato prontamente da Sirigu, poi lo trova con Pedro lesto nell'infilare di prima dal limite dell'area sull'appoggio all'indietro di Villa. Nell'azione pesa come un macigno l'ottima giocata di Messi che in velocità va via a due uomini ai 20 metri e serve in area Villa trasformatosi poi in uomo-assist. Il Camp Nou diventa una bolgia e gli uomini di Ancelotti lentamente si sgretolano con l'avvicinarsi del 90'. Il Barça non punge, questa sera non ne ha la forza, ma controlla le avanzate parigine senza andare in affanno come aveva fatto nel primo tempo. Nel finale l'ultimo disperato tentativo è di Ibrahimovic, ma il suo colpo di testa non ha la forza giusta per impensierire Victor Valdes. E' l'ultima emozione di una gara indubbiamente bella. ANCELOTTI: "RAMMARICATO MA ORGOGLIOSO" - "Abbiamo fatto tutto quello che potevamo fare per vincere questa partita i giocatori hanno dimostrato qualità, carattere e coraggio. Mi sento rammaricato ma allo stesso tempo sono anche tanto orgoglioso", commenta Carlo Ancelotti. A caldo ha parlato anche il portiere dei francesi, Salvatore Sirigu: "Oggi abbiamo davvero giocato bene. Siamo orgogliosi di quanto siamo riusciti a fare stasera, anche se purtroppo lasciamo il campo con dei rimpianti". BARCELLONA-PSG 1-1 (0-0) BARCELLONA (4-3-3): Valdes; Dani Alves, Pique, Adriano (17' st Bartra), Jordi Alba; Xavi, Sergio Busquets, Iniesta; Pedro, Fabregas (17' st Messi), David Villa (39' st Song). In panchina: Pinto, Montoya, Thiago Alcantara, Sanchez. Allenatore: Vilanova PARIS SAINT GERMAIN (4-4-2): Sirigu; Jallet (43' st Van Der Wiel), Alex, Thiago Silva, Maxwell; Lucas, Verratti (38' st Beckham), Thiago Motta, Pastore; Lavezzi (36' st Gameiro), Ibrahimovic. In panchina: Douchez, Z. Camara, Chantome, Chantome, Menez. Allenatore: Ancelotti ARBITRO: Kuipers (Olanda) RETI: 5' st Pastore, 26' st Pedro. NOTE : Serata serena, terreno in buone condizioni. Spettatori: 95.000 circa. Ammoniti: Adriano, Lavezzi, Thiago Silva, Beckham. Angoli: 7-5 per il Barcellona. Recupero: 1', 4'. Argomenti barcellona fc champions league psg Leggi i commenti I commenti dei lettori 
In cielo con gli elicotteri e in terra con i cani che annusano le tracce dei dispersi, alla fine è stata trovata T. C., 40 anni, con disturbi psichici che si era allontanata dalla casa di cura neuropsichiatrica Colle Cesarano, a pochi chilometri dall'uscita per Tivoli dell'autostrada A24. Scomparsa venerdì 5 marzo alle 14, è stata trovata in un burrone a trecento metri dalla clinica intorno alle 19 di sabato, infreddolita, dopo aver trascorso la notte in un crepaccio fitto di rovi e arbusti sotto la pioggia battente. "Era piena di graffi, contusioni e tumefazioni", racconta Luigi Napoleone, pilota del corpo forestale dello Stato che ha attivato i soccorsi dopo un Sos lanciato da un medico della clinica. "È stata trovata da un vigile del fuoco con il cane che aveva annusato le sue tracce", racconta, "i colleghi delle guardie forestali, che avevano battuto un'area di una sessantina di ettari, l'hanno caricata su una barella per trasportarla prima nell'ospedale di Tivoli poi al Santo Spirito". "Solo ora, dopo tanti anni", si sfoga Maria Teresa C., sorella della quarantenne, "sono riuscita ad arrivare ai responsabili della Asl RmE per raccontare le condizioni spesso disagiate nelle quali vivono le persone con disturbi psichiatrici che con una sofferenza profonda dentro, non hanno voce né speranza". "Ero in ferie", racconta Napoleone, "ma dopo la chiamata al numero del Corpo forestale, il 1515, sono rientrato al lavoro allertando la base elicotteristica di Roma Urbe e investendo dell'emergenza anche i vigili del fuoco". La sorella e il fratello della quarantenne hanno denunciato la scomparsa "al commissariato di piazza Cavour dopo aver girovagato invano per commissariati e caserme dei carabinieri della zona di Tivoli". 
di JACOPO MANFREDI TORINO - L'impresa non riesce alla Juve che, come a Monaco, incassa un altro 2-0 dal Bayern e dice addio ai sogni Champions. C'è stato poco da fare. Troppo forte la squadra di Heynckes per cullare sogni di gloria. Dominatrice all'andata, la formazione bavarese ha ripetuto la prova impeccabile già fornita una settimana fa concedendo le briciole agli avversari. I bianconeri hanno provato a colmare il gap con una maggiore determinazione ma l'impegno, che ha prodotto solo 10' rabbiosi in avvio dei due tempi, non è bastato. JUVE, BUON PIGLIO SOLO PER 10' - Come previsto, Conte ha rimpiazzato gli squalificati Lichtsteiner e Vidal con Padoin e Pogba e ha preferito la corsa di Asamoah alla fisicità di Peluso sulla sinistra. La Juve è partita col piglio giusto ma, oltre ad un paio di buone superiorità create col movimento di Vucinic e ad una punizione dal limite di Pirlo, che ha impegnato Neuer non è andata. BAYERN, MICIDIALE RAGNATELA A CENTROCAMPO - Il Bayern ha lasciato sfogare i rivali e, dopo un quarto d' ora, ha preso, come suo solito, possesso del centrocampo, creandosi la superiorità numerica con linee raggruppate in 20 mt e una fitta e precisa ragnatela di passaggi. La Juve, come già successo all'Allianz Arena, ha abbassato troppo il baricentro, rischiando di subire il gol già prima della fine del tempo su un paio di conclusioni, di Muller (destro dal limite a lato) e di Alaba (sinistro respinto in tuffo da Buffon). PALI DI QUAGLIARELLA E ROBBEN, GOL DI MANDZUKIC - Dopo l'intervallo i bianconeri hanno provato a giocarsi il tutto per tutto ma l'ultima speranza l'hanno lasciata su un gran destro da fuori di Quagliarella che ha colpito il palo esterno. Il Bayern ha capito di non poter più scherzare e, dopo aver replicato colpendo un palo con Robben, ha siglato il gol (64') che, di fatto, ha chiuso il discorso qualificazione: su una punizione dalla trequarti di Schweinsteiger, Buffon è stato bravo a respingere d' istinto un tocco ravvicinato di Martinez ma nulla ha potuto sul successivo colpo di testa in tuffo di Mandzukic. PIZARRO RADDOPPIA - La Juve si è rassegnata e il Bayern, cinicamente, non l'ha aiutata a rialzarsi, continuando a non concederle un centimetro. E alla fine, inevitabilmente, è arrivato anche lo 0-2, segnato dal subentrato Pizarro con un bel destro in girata su assist di Schweinsteiger. La Champions dei bianconeri finisce qui. L'appuntamento per la rivincita è rimandato alla prossima stagione. JUVENTUS-BAYERN 0-2 (0-0) Juventus (3-5-2): Buffon 7; Barzagli 6,5, Bonucci 6, Chiellini 6; Padoin 6,5 (24' st Isla sv), Pogba 5,5, Pirlo 5,5, Marchisio 5 (33' st Giaccherini sv), Asamoah 5; Vucinic 6, Quagliarella 5,5 (20' st Matri sv). (30 Storari, 4 Caceres, 11 De Ceglie, 13 Peluso). All. Conte. Bayern Monaco (4-2-3-1): Neuer 6,5; Lahm 6,5, Van Buyten 6 (35' J. Boateng 6,5), Dante 6,5, Alaba 7; Javi Martinez 6,5, Schweinsteiger 7; Robben 7, T. Muller 7, Ribery 6,5 (35' st Luiz Gustavo sv); Mandzukic 7 (38' st Pizarro 7). (22 Starke, 11 Shaqiri, 13 Rafinha, 33 Gomez). All. Heynckes. Arbitro: Velasco Carballo (Spagna) 6,5. Reti: 19' st Mandzukic, 45' st Pizarro Angoli : 2-7 Recupero : 2' e 2' Ammoniti : Mandzukic, Bonucci per gioco scorretto, Spettatori: 40.823 per un incasso di 2.550.927 euro. Argomenti champions league juventus fc bayern monaco Leggi i commenti I commenti dei lettori 
Rischia la chiusura il Centro Olimpo di Mondello. La società Gamac srl, presente da anni nel mercato siciliano della grande distribuzione alimentare, aveva rilevato il supermercato dall'azienda K&K in liquidazione. Ora annuncia ai sindacati la volontà di recedere dall'affitto del ramo d'azienda, a partire dal 30 aprile, e il licenziamento dei 49 lavoratori attualmente alle dipendenze, assicurando il trattamento di fine rapporto. L'affitto del ramo d'azienda era iniziato a dicembre 2012 e doveva completarsi a maggio, ma la Gamac ha deciso di lasciare l'immobile prima della fine dei sei mesi concordati con i sindacati "per la grave crisi che investe il settore alimentare". "E' una vertenza che sembra non avere fine - dice Mimma Calabrò, segretario generale della Fisascat Cisl Palermo-Trapani - è necessario un confronto immediato, perché rischiano il posto di lavoro altri 49 lavoratori del settore alimentare, così come è successo nei sei store di Palermo e Caltanissetta che hanno chiuso i battenti alcune settimane fa". Possibilista invece Pietro La Torre, segretario generale della Uiltucs Sicilia, che punta a far entrare in pista nuovi acquirenti. "L'immobile  potrebbe essere appetibile per altri grossi gruppi dell'alimentare, come SupercoopSicilia - dice - e i lavoratori dovrebbero rientrare negli accordi di cassa integrazione che il Tribunale di Catania discuterà per i supermercati Aligrup e K&K". 
RIVELANDO reperti importanti, gli scavi archeologici preventivi imposti dalla legge impedirono di realizzare la metro a Piazza Venezia. Ci si accinge a effettuare la medesima verifica ai Fori Imperiali, dov'è prevista la mega stazione del Colosseo, intanto che sul disegno sorgono nuovi dubbi. Italia Nostra, ad esempio "non è mai stata contraria a un progetto di metro C moderno, non troppo oneroso e trasparente. Siamo favorevolissimi a trasporti pubblici che rendano il più possibile pedonale il Centro Storico". Nel 2000, al tempo del Giubileo, l'associazione pregò quindi il sindaco Rutelli di considerare una tecnologia già applicata in Francia e felicemente adottata anche a Torino: metro su gomma a gestione automatica. Veloce da realizzare, meno invasiva rispetto alle aree archeologiche e meno cara dei vecchi impianti su rotaie. Il suggerimento fu bocciato, salvo nell'aspetto di abolire il conducente, e sulla stessa rotta proseguirono Veltroni e Alemanno. Ma il progetto oggi mostra aspetti preoccupanti, i costi sono tanto lievitati da motivare l'intervento della Corte dei Conti, che sta verificando le ragioni degli aumenti. L'inaugurazione del cantiere per la tratta San Giovanni-Colosseo avverrà lunedì benché non siano state risolte questioni essenziali, come la corretta amministrazione del traffico per i sette anni dei lavori richiesta dalla Soprintendenza Archeologica nel 2009, in aggiunta a chiare prescrizioni circa il rischio di inquinamento. Si teme inoltre che il cantiere scoraggi l'afflusso dei turisti. "Si svilupperà per 350 metri, interessando aree sui due lati di via dei Fori Imperiali con cinque aperture per i mezzi pesanti, che bloccheranno il traffico a ogni entrata o uscita" spiega Paolo Gelsomini, presidente dell'Associazione Progetto Celio "ed è facile prevedere che i 78 mesi dichiarati non basteranno". al_lupo@repubblica. it 
TORINO - Ci sarà un motivo, se in tutta la sua storia europea la Juventus non era mai riuscita a ribaltare uno 0-2 esterno. E non si capisce come potesse farlo stavolta, contro una delle migliori squadre della Champions, il Bayern finalista due volte in tre anni anche se sempre sconfitto. I bavaresi replicano il 2-0 dell'andata, quattro reti a zero in due partite sono il segno di una superiorità schiacciante e senza speranza per i bianconeri. La distanza è ancora molto ampia. Per colmarla almeno un po', alla Juve servirà molto di più nella prossima stagione: per prima cosa, un attacco degno di questo nome e un centravanti robusto, classico, affidabile, il contrario dell'indolente Vucinic che non ha l'occasione di smutandarsi com'era accaduto sabato contro il Pescara: e solo per averci evitato la replica di un simile spettacolo, bisogna ringraziare i tedeschi. L'eliminazione non è un'umiliazione, però. Ha ragione Conte nel ricordare che, in diciotto mesi, la sua squadra è passata dal settimo posto in Italia all'ingresso tra le migliori otto d'Europa: non tra le migliori quattro, questo sarebbe stato troppo. La Juve ha eliminato il Chelsea, detentore del trofeo, ma è caduta contro chi avrebbe meritato di vincerla, quella Coppa, gettata via ai rigori nel proprio stadio e strappata a morsi da drago Drogba. Il cammino europeo è stato dunque più che dignitoso, seppure favorito negli ottavi dal sorteggio contro il modestissimo Celtic. Ma, dopo il secondo scudetto consecutivo già praticamente cucito sulle maglie, i torinesi possono concentrarsi sul mercato e sui necessari rinforzi: ci sarà del lavoro da sbrigare, e non poco, per avvicinare la finale del 2014, dopo che quella del 2013 a Wembley è rimasta un sogno troppo grande. Sulla partita, non molto da dire. La Juve l'ha tenuta aperta per 64 minuti, facendo meglio che a Monaco, ma il gol di Mandukic poi l'ha chiusa a chiave. Il raddoppio di Pizarro quasi allo scadere, oltre al clamoroso palo di Robben quando ancora si era sullo 0-0, hanno sancito un dominio pressoché assoluto da parte del Bayern. Nello sport, i migliori quasi sempre vincono. La Juve lo sa benissimo, perciò non è il caso che si deprima. Leggi i commenti I commenti dei lettori 
TORINO - "E' passata la squadra migliore, ai ragazzi non ho nulla da rimproverare". Antonio Conte esce a testa alta dalla Champions senza rimpianti: " Il Bayern ha dimostrato sia in casa che stasera di essere più forte. Le vittorie non si inventano in un momento. Per noi questa doveva essere un'opportunità anche per farci capire che gap c'era con queste superpotenze. Quello che mi è piaciuto è l'applauso che questi tifosi hanno riservato alla squadra, riconoscendo il grande lavoro che sta facendo: a volte anche dare il 110% non basta. Magari ci attrezzeremo per fare qualcosa di più, anche se fare qualcosa di più significherebbe arrivare in semifinale e non è poco". E ORA LO SCUDETTO  - Conte fa i complimenti agli avversari: " E' una squadra rodata e costruita per vincere e dire che sia il Bayern più forte di tutti i tempi non è dire una stupidata. Nel calcio bisogna essere onesti e ammettere la superiorità degli avversari. Noi siamo arrivati a quarti facendo qualcosa di straordinario: c'è ancora una strada lunga da percorrere, questo non ci deve spaventare ma farci tenere i piedi per terra. Ci siamo svegliati da questo bellissimo sogno, ora pensiamo a conquistare lo scudetto". MAROTTA: COMUNQUE GRANDI - Giuseppe Marotta plaude comunque alla squadra per l'ottima Champions: "Va ricordato che quando è iniziato questo ciclo nel maggio 2010 avremmo messo la firma per essere oggi nei quarti. E' un momento di grande crescita. Abbiamo giocato contro una delle prime tre squadre in Europa, sappiamo che dobbiamo crescere nel lavoro ma anche nel tempo. Questo è un punto di partenza e sono qui a nome della società per esprimere un ringraziamento alla squadra e ad Antonio Conte". COL BAYERN GAP ECONOMICO TROPPO AMPIO - Stasera la prestazione della Juve ha evidenziato una distanza ancora molto ampia da colmare con il Bayern: "E' un gap di tutto il calcio italiano, che non è più in prima fila come qualche anno fa  -  sottolinea il dg bianconero -. In Germania ci sono 18 squadre invece che 20 come da noi, il Bayern ha vinto il campionato già da 10 giornate e si è dedicata solo alla Champions. Complimenti ad un management che ha avuto tempo per costruire una squadra che è arrivata due volte in finale di Champions in tre anni". Marotta evidenzia le distanze anche a livello economico: "Oggi il potere d'acquisto del Bayern è il doppio del nostro e delle squadre italiane. Si possono permettere di pagare Javi Martinez 40 milioni. Mi rendo conto che per noi italiani è utopia. Non a caso il nostro ranking ci ha visto retrocedere di qualche posizione". BUFFON: ABBIAMO DATO IL MASSIMO - Gigi Buffon non cerca alibi: "Abbiamo fatto il massimo con le nostre forze attuali. Purtroppo non è bastato perché abbiamo incontrato una squadra che in tutta onestà si è dimostrata su tutti i piani superiore a noi. Dove sta la differenza tra noi e loro? Sta nell'excursus, nel background. Negli ultimi tre anni hanno fatto due finali per cui è chiaro che partano avvantaggiati. Sapevo che erano forti, non pensavo che fossero così forti". Il portiere bianconero torna poi sulla famosa battuta di Beckenbauer che dopo la gara di andata lo aveva definito un pensionato: "E' una cosa che non mi ha disturbato affatto. L'unico dispiacere è che all'andata non avevo dato una mano ai miei compagni, ai tifosi e alla società. Poteva anche non dirla quella frase, ma magari l'aveva detta come battuta. A volte ci prendiamo troppo sul serio, sono cresciuto in una famiglia di sportivi e a volte le critiche bisogna anche accettarle. Sono battute che si fanno a caldo, a volte vengono enfatizzate ma non è assolutamente un problema". BARZAGLI SENZA RIMPIANTI - Andrea Barzagli non ha rimpianti: ''Abbiamo giocato bene, ci abbiamo provato, ma loro sono una grande squadra e hanno dimostrato di essere migliore di noi- Forse dobbiamo ancora crescere per arrivare a questi livelli: per molti era la prima esperienza in Champions. Ora dobbiamo chiudere bene la stagione: peccato non aver regalato questa gioia ai nostri tifosi, speriamo che in futuro si possa rimediare''. POGBA FA I COMPLIMENTI AL BAYERN - Paul Pogba sottolinea la supremazia del Bayern Monaco: "Volevamo segnare subito ma complimenti a loro che hanno fatto una grande partita. Abbiamo giocato contro una grande squadra, più forte di noi. Sono contento della prestazione che è servita per fare esperienza. Speriamo che la prossima volta che li incontreremo si possa puntare alla vittoria". Argomenti champions league antonio conte giuseppe marotta andrea barzagli Leggi i commenti I commenti dei lettori 
ROMA - Piacenza supera Macerata 3-1 (17-25, 25-20, 25-17, 29-27) e pareggia il conto nella semifinale scudetto di volley. Gli emiliani piegano in rimonta i campioni d'Italia e ora sono sull'uno a uno. Sabato gara tre a Osimo, campo di gioco per le gare casalinghe della Lube vista l'inidoneità del PalaFontescodella di Macerata. Giovedì alle ore 20.30 altra semifinale fra Cuneo e Trento. Piacenza torna a giocare una semifinale scudetto dopo quattro anni ed è subito spettacolo. I padroni di casa mettono sul piatto della bilancia oltre a una buona qualità tecnica anche una dose di invidiabile esperienza. Sotto rete funziona meglio la battuta di Piacenza (10 ace contro i due degli ospiti), mentre il muro marchigiano è più efficace (nove block vincenti a quattro per Savani e compagni). Nonostante la partenza ad handicap, con Macerata davvero su di giri, i vincitori della Challenge cup riescono a invertire la rotta e conquistare la gara con un finale di quarto set ben giocato. Nella parte conclusiva a consegnare la vittoria agli emiliani un giovane di cosiddette "belle speranze": Vettori autore di 7 punti, tutti di qualità. Mentre per quanto riguarda i bottini personali Simon, Zlatanov, Fei e Holt sono autori di 13 punti a testa e Papi, sempre prezioso, 11 punti. Da sottolineare l'ottima prestazione difensiva della squadra di casa sostenuta nell'ultimo parziale da Corvetta. Nel gruppo marchigiano tanto da recriminare per aver sfiorato la vittoria nel quarto set e di conseguenza un possibile tie break e soprattutto non aver saputo gestire i momenti difficili. Top scorer della serata il solito Ivan Zaytsev con 21 punti, tra l'altro l'unico in doppia cifra nella formazione allenata da Alberto Giuliani. Savani e Podrascanin si fermano a 9 punti e Parodi a 6 punti. Partenza sprint di Macerata che domina in ogni settore della rete. La difesa di Piacenza non riesce a contenere gli attacchi marchigiani e subito il divario tra le due squadre in campo è netto. La Lube è padrona assoluta, mentre coach Monti inserisce Corvetta e Vettori per De Cecco e Fei proponendo un doppio cambio e provando a scuotere la squadra. Anche Simon, in questo momento, è macchinoso. Solo Zlatanov è positivo. La partenza del secondo set è equilibrata. Finalmente si vede una gara da playoff con le squadre che fanno sul serio e si punta sulla potenza con grandi bordate. Piacenza gioca per vie centrali e i muri di Savani tengono Macerata a galla. Un break arriva con Papi al servizio e con Zlatanov che congela il vantaggio. Nel terzo set prosegue il momento positivo di Piacenza che mette alle corde i campioni d'Italia. Per prima cosa cresce il servizio e tutto il gioco ovviamente ne risente in maniera positiva. Proprio una serie alla battuta del palleggiatore argentino De Cecco riporta avanti nel punteggio la Copra. La difesa emiliana dà un grosso contributo e permette agli esperti piacentini di rigiocare molti palloni. I padroni di casa sprecano davvero poco (un solo errore in attacco nel parziale) e sono molto lucidi nella ricostruzione. La Lube fatica sempre di più e la distribuzione di Travica fornisce palloni prevedibili. Vola Piacenza. Dopo una prima parte di quarto set condotto alla pari, Macerata tenta la fuga ma la Copra trova punti e nuova linfa dal solito doppio cambio di Monti con Corvetta insuperabile in difesa e Vettori che dimostra tutto il suo talento in fase offensiva. Ci vogliono cinque match balla prima di mettere la parola fine a gara due. Per Macerata tutto da rifare. L'altra semifinale propone un classico confronto della pallavolo moderna: Cuneo-Trento. La sfida nella corsa scudetto andrà in scena per la quinta volta negli ultimi sette anni. In questo stagione, nella regular season, una vittoria per parte. Del lotto delle quattro semifinaliste, la Bre Banca Cuneo è la squadra che può vantare la maggior esperienza in questa fase del tabellone dei playoff. Per i piemontesi sarà, infatti, la sua quindicesima semifinale scudetto. Il duello con i gialloblù è sentito per i tanti precedenti carichi di significato. Le fortune di Cuneo passano in buona parte dalle mani di Grbic e Sokolov, con il regista serbo costantemente fra i migliori in campo e sempre decisivo nei momenti importanti, e il bulgaro che ha ormai imparato perfettamente a districarsi fra centro e opposto, nell'assetto promosso da coach Piazza per sopperire alla mancanza di un centrale titolare di peso da mettere in diagonale a Kohut. La prima alternativa a tale schieramento prevede l'utilizzo di Rossi come centrale puro e dello stesso Sokolov al posto di Antonov. In casa Trento, per un match così importante sia a livello tecnico che mentale, il tecnico dell'Itas Diatec Stoytchev avverte: "Dovremo ritrovare in fretta il ritmo gara, finora nei playoff abbiamo giocato solo due partite. Cuneo non ci regalerà nulla, è una squadra abituata a lottare su tutti i palloni e spesso riesce a rovesciare il pronostico come ha dimostrato accedendo alle final four di Champions league. Gara due sarà un passaggio decisivo per il prosieguo della serie. Credo che la differenza, anxche in questo caso la faranno i dettagli e quindi pochissimi palloni". Per la prima gara di semifinale l'allenatore bulgaro potrà disporre dell'intera rosa. In campo si vedranno, quindi, i soliti titolari utilizzati senza particolari modifiche all'assetto nei quarti di finale. Semifinale gara due Copra Elior Piacenza-Lube Macerata 3-1 Giovedì ore 20.30 Bre Banca Cuneo-Itas Diatec Trentino. Gara Tre. Sabato ore 17.30 Lube Macerata-Copra Elior Piacenza Domenica ore 17.30 Itas Diatec Trentino-Bre Banca Cuneo Le partite verranno trasmesse in diretta da RaiSport 1. Argomenti volley piacenza volley macerata volley Leggi i commenti I commenti dei lettori 
Non è neppure il caso di dire che il calcio italiano paga (almeno in questo caso) la mancata legge sugli impianti. Perché la Juve lo stadio ce l'ha. Come ha la grande tradizione del club, come ha un pubblico straordinario e numeroso. Però la differenza con il Bayern Monaco, bisogna dirlo, è apparsa netta. E chiama in causa non la competitività del calcio italiano nei confronti di quello tedesco, ma la competitività della massima espressione del calcio italiano nei confronti di quello tedesco. Perché Bayern e Borussia Dortmund a parte, le altre sono come le nostre: anzi, le nostre squadre di centroclassifica sono probabilmente più forti delle squadre di centroclassifica del campionato tedesco. Dov'è allora la differenza che si è vista una settimana fa a Monaco ed è stata ribadita anche a Torino, con un altro 2-0 che non ammette repliche? La differenza tra il Bayern e la Juve  non è nello zoccolo duro dei calciatori italiani e tedeshi. Anzi: la nostra Nazionale anche all'ultimo Europeo è stata capace di battere la Germania. La differenza, la vera differenza, tra le nostre squadre di vertice e le consorelle dei campionati spagnolo, inglese e tedesco, è semplicemente nel fatto che noi non sappiamo, non riusciamo più a importare i grandi stranieri. Lo ha detto anche Conte: per arrivare lassù servono i top player. Quelli dell'età giusta, nè troppo giovani e nè troppo maturi, che ti permettono il salto vero di qualità. Dai noi ormai sbarcano potenziali campioni - comunque ancora da crescere - o grandi giocatori in parabola discendente. I migliori stranieri di 26-28-30 anni da noi non vengono più, perché non ci sono i soldi per cartellini e ingaggi. Così il Bayern può permettersi Robben e Ribery, ma anche Mandzukic da mettere davanti a Mario Gomez, mentre la Juve - la nostra indiscussa e indiscutibile squadra leader - si sfibra in un infinito e inutile inseguimento al famoso top player. Che non può essere Van Persie perché costa troppo, ma non può essere neppure Drogba perché ha un ingaggio troppo alto. E' questa la differenza, oggi, tra il nostro campionato (non il nostro calcio) e quello degli altri Paesi. Nell'impossiibilità, nell'incapacità, di attrarre tutte quelle stelle straniere che un tempo, fino a una decina d'anni fa, venivano tutte in Italia. Perché, quante volte lo abbiamo sentito dire, "quello italiano è il campionato più bello del mondo". E anche il più ricco. Non è dunque colpa della Juve se la differenza con il Bayern c'è e si vede. Anzi, bisogna fare un applauso a Buffon e compagni per essere arrivati fino a questo punto, per aver cercato di andare oltre il possibile. E non è colpa loro se da questa doppia sfida arriva un messaggio chiarissimo: c'è ancora parecchia strada da fare per restituire l'Italia ad un ruolo di capofila nel mondo del calcio. Per tornare ad attrarre i grandi campioni. Quelli che fanno la differenza. Leggi i commenti I commenti dei lettori 
