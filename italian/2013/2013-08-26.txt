None Leggi i commenti I commenti dei lettori 
None Leggi i commenti I commenti dei lettori 
Tre persone sono rimaste ferite, una delle quali in modo grave, nell'esplosione dei fuochi d'artificio che dovevano essere sparati in serata, dopo la mezzanotte, a conclusione dei festeggiamenti in onore dei santi patroni della città di Lecce, Oronzo, Giusto e Fortunato. I fuochi, si trovavano in un camioncino posteggiato in via Potenza, nella prima periferia della città, quando forse a causa di uno sfregamento, sono esplosi contemporaneamente, ferendo tre persone che si trovavano nelle immediate vicinanze. GUARDA LE IMMAGINI DELL'ESPLOSIONE Sono rimasti feriti il titolare della ditta, Vittorio Castelluzzo, 75 anni, che ha riportato una grave  ferita a un occhio, ricoverato in prognosi riservata all'ospedale 'Vito Fazzi' di Lecce, come Raffaele Gigante, di 80 anni: per lui ferite più lievi a un braccio, dovrebbe guarire in 30 giorni. Più serie le condizioni del figlio del titolare, Fabrizio Castelluzzo, 43 anni, in prognosi riservata al centro grandi  ustionati dell'ospedale 'Perrino' di Brindisi: ha riportato ustioni di terzo grado sul 70 per cento del corpo, le sue condizioni sono gravissime e i medici si sono riservati la  prognosi e attendono che trascorrano le prime 48 ore dal ricovero per  azzardare ipotesi. Sono tutti addetti ai lavori per la  preparazione della strumentazione e dei fuochi d'artificio. Sul posto sono intervenuti i vigili del fuoco per spegnere le fiamme. La zona è stata transennata e l'accesso ad automobili e passanti è stato interdetto. Come da tradizione prima che i fuochi vengano sparati, vengono effettuate delle prove con le tre batterie previste. Ed ora spetta agli uomini della Questura, con il supporto dei  vigili del fuoco, che stanno indagando sull'episodio, capire cosa sia accaduto nei pressi dello  stadio dove è esploso il furgoncino. Lo spettacolo pirotecnico è stato annullato già in serata. Stamane, con la luce del giorno, i vigili del fuoco proseguono negli interventi di bonifica e messa in sicurezza della zona.  Al vaglio degli inquirenti un paio di ipotesi sulla causa scatenante  della scintilla fatale. Quell'area è stata scelta da alcuni anni come  adatta all'allestimento dei fuochi poiché in quella precedente si era  verificato un grosso incendio. Argomenti feste popolari incendi fuochi d'artificio 
CATANIA - "Ci sarebbe piaciuto fare risultato, non ci siamo riusciti ma torniamo a Catania convinti di avere fatto delle cose buone". Rolando Maran cerca di fare buon viso a cattivo risultato: il tecnico del Catania promuove la prestazione dei suoi ma torna in Sicilia senza punti in tasca. "Con Montella c'è grande stima reciproca, ho sentito i suoi complimenti e li ricambio volentieri: anche oggi la Fiorentina ha dimostrato di essere allenata bene. Ci rammarichiamo per una gara che soprattutto nella prima parte abbiamo giocato bene, c'è stato qualche errore di troppo". GOL IRREGOLARE  - Al mister rossoazzurro non è andata giù la rete di Rossi, a suo modo di vedere viziata da un mani di Aquilani. "Il gol del primo vantaggio viola mi sembra fallo di mano, però non ci dobbiamo pensare troppo, ripartiamo dalla nostra prova generosa, probabilmente avremmo potuto fare meglio in alcune circostanze. Giocare la prima gara a Firenze nascondeva insidie, ritengo che la squadra abbia risposto più che bene. Siamo stati molto corti, abbiamo coperto bene gli spazi, concedendo abbastanza poco a una squadra così forte". Maran fa anche un bilancio sui singoli: "Leto ha grandi qualità, era alla prima gara dopo due anni e si è fatto trovare pronto. Non pensavo di poterlo tenere per così tanto in campo, ha aiutato molto in entrambe le fasi. Maxi Lopez si sta allenando bene, si impegna durante la settimana e finché è qui è un giocatore del Catania, è entrato bene oggi ed è a disposizione della squadra". Argomenti catania calcio serie a rolando maran Leggi i commenti I commenti dei lettori 
CESENA  - Con un pizzico di fortuna, il Cesena inizia nel migliore dei modi il campionato di B piegando di misura il Varese. Ha deciso un pasticcio della difesa biancorossa tra Bastianelli e Damonte che hanno, così, rovinato quanto di buono i compagni avevano fatto vedere fino a quel momento. La squadra di Bisoli è stata premiata forse più dei propri meriti per aver cambiato passo dopo 45' decisamente opachi. E dopo il vantaggio ha legittimato il successo non rischiando più nulla. PASTICCIO BASTIANELLI-DAMONTE  - Il primo tempo è tutto di marca lombarda: il Cesena è in soggezione e rischia grosso sulle conclusioni di Cristiano (2), Rea e Lazaar. Nella ripresa la musica cambia e i romagnoli, alla prima mezza occasione, al 58', passano: su una punizione dalla trequarti di De Feudis, Bastianelli esce male e coi pugni manda il pallone addosso al petto di Damonte che, involontariamente infila la propria porta. ESPULSO NEL FINALE CORTI  - Ci si aspetta la replica del Varese e, invece, in campo c'è solo il Cesena che manca per due volte il raddoppio con Defrel e Tabanelli. All'87' i lombardi restano in 10 per l'espulsione di Corti per somma di ammonizioni ma, paradossalmente, proprio nel momento di maggior difficoltà costruiscono l'unica vera palla-gol per pareggiare, sciupata malamente da Tremolada con un sinistro alto dal limite. E Bisoli, così, può sorridere. Argomenti serie b varese calcio cesena calcio Leggi i commenti I commenti dei lettori 
FIRENZE - "Oggi è stata una partita difficile contro un avversario forte, che propone un calcio interessante, tecnico e veloce. Nel finale poteva scapparci il pari, sapevamo che non sarebbe stato facile ed è un successo che vale doppio". La vittoria sul Catania viene accolta col sorriso da Vincenzo Montella, che ha visto una Fiorentina capace di rispondere colpo su colpo alle idee etnee. "I complimenti sono sinceri, non arrivano perché sono un ex. Affrontavamo una formazione anche fisica, ci ha aiutato tanto il pubblico, siamo stati accolti alla grande. Questo entusiasmo ci accompagna dall'inizio del ritiro e ci responsabilizza". NESSUNO SCREZIO CON LJAJIC  - Il tecnico viola è chiamato a risolvere i nodi legati all'esclusione di Adem Ljajic. "Avevo già deciso di non portare Ljajic, non è sereno ma non posso dire che si comporta male, anzi, è un bravo ragazzo. Lo avevo convocato perché altrimenti se ne sarebbe parlato per tutta la giornata di oggi, a colazione stamattina gli ho detto di tornare a casa e non venire allo stadio. Non volevo distrazioni e fischi, non mi sarebbe piaciuto sentirli. La società non mi ha mai posto condizioni su di lui, io gli ho sempre fatto capire che se sta bene gioca e se non sta bene finisce in panchina. Anche nel precampionato l'ho sempre fatto giocare. Deve ancora maturare, come ragazzo e come calciatore: spero possa farlo con noi, altrimenti lo farà altrove". MERCATO? MAGARI UN VICE PIZARRO  - In caso di cessione del serbo, Montella preferirebbe investimenti in altri ruoli. "Dovendo fare una scelta, in attacco abbiamo tanti giocatori adattabili, preferirei un acquisto in un altro ruolo, come un vice Pizarro. Cuadrado è un giocatore che deve ancora dimostrare qualcosina come continuità nell'arco della partita e della stagione". Il tecnico è più che soddisfatto del tandem Gomez-Rossi. "Sono due giocatori complementari che devono trovare ancora la forma e l'intesa migliore, siamo certi che possano soltanto crescere da qui in avanti.  Siamo contenti per il ritorno al gol di Rossi. Gomez in questa squadra è l'ideale, dà fisicità e solitamente anche finalizzazione, anche se oggi non si direbbe. Forse ha pagato qualche occhio addosso di troppo, a volte può succedere. Ilicic? Dipende tanto dalla tipologia di partita, potrebbe anche fare l'intermedio in determinate situazioni, ma dobbiamo avere la gara in pugno, cosa che in questo momento non sento di avere visto che siamo all'inizio". ROSSI: UNA GIORNATA SPECIALE  - Il ritorno al gol in gare ufficiali dopo quasi due anni restituisce al calcio italiano il talento di Giuseppe Rossi: l'attaccante è al settimo cielo per questo debutto al Franchi con gol. "Sto bene, sono contento per il gol e per la vittoria, arrivata contro una bella squadra come il Catania. Per me è un giorno speciale, c'era la mia famiglia in tribuna, sono felice di essere riuscito a fare una buona gara e il gol. Ogni domenica cerco di migliorare, non sono ancora al 100% ma sto cercando la forma, voglio tornare quello che ero prima dell'infortunio. So che Prandelli punta molto su di me e la cosa non può che farmi piacere, io devo continuare a lavorare per cercare di rimettermi in forma ed essere sempre più forte. Scudetto? Non ci pensiamo, il nostro primo pensiero in questo momento è il Grasshopper, vogliamo superare il playoff ed entrare nei gironi di Europa League". Argomenti fiorentina serie a vincenzo montella giuseppe rossi Leggi i commenti I commenti dei lettori 
FIRENZE - Tornare al gol dopo quasi due anni, per un attaccante, è l'equivalente di un ritorno alla vita. Giuseppe Rossi non vedeva una propria conclusione rotolare in rete dal primo ottobre del 2011, Villarreal-Real Saragozza. Il crociato che salta a fine mese, un calvario durato un'eternità, con tanto di ricaduta dopo la prima operazione. La Fiorentina ha creduto in "Pepito", l'ha riportato in Italia dopo la folgorante esperienza semestrale al Parma (ultimo gol italiano nel maggio del 2007 contro il Messina) e ora si gode i frutti della scommessa: c'è il piede dell'attaccante nato nel New Jersey nel successo viola all'esordio in campionato, contro un Catania ben messo in campo da Maran ma che deve fare i conti con una certa sterilità in attacco. La stessa dimostrata, a sorpresa, da Mario Gomez: a fissare il 2-1 ci pensa quindi David Pizarro, in una gara in cui il cileno ha faticato non poco contro la pressione sistematica portata dalla mediana etnea. E LJAJIC?  - L'uomo più atteso, Adem Ljajic, non è nemmeno in panchina. Inserito regolarmente nella lista dei convocati alla vigilia, nonostante le dichiarazioni di Montella  -  "Sono stufo del suo atteggiamento" -, viene estromesso improvvisamente a un paio d'ore dal match. La rottura con il serbo, ancora restio a firmare il rinnovo del contratto in scadenza nel 2014, appare ormai definitiva, anche se nell'immediato prepartita è stato Daniele Pradè, ds viola, a spiegare le ragioni dell'assenza dell'attaccante. "Si tratta di una decisione tecnica e non punitiva. Il giocatore è giovane e non è ancora in grado di reggere certe pressioni, ne abbiamo parlato e siamo arrivati a questa scelta in modo consensuale". MEGLIO IL CATANIA  - Montella vede i suoi un po' troppo spensierati in avvio. Pizarro, rientrato nell'11 titolare dopo i problemi fisici, perde un paio di palloni alquanto delicati a ridosso della propria area: al 13′ lo regala letteralmente a Tachtsidis, il greco calcia alto dai 20 metri. Sul ribaltamento di fronte, la Fiorentina riesce per la prima volta ad aggirare il dispositivo tattico di Maran e passa in vantaggio. Monzon cerca la giocata di fino al limite dell'area, Aquilani capisce tutto e intercetta: tocco per Cuadrado sulla corsa, il colombiano mette in mezzo dal fondo e trova a centro area "Pepito" Rossi, che di destro mette la sfera nell'angolino basso. Gli etnei reagiscono, vanno vicini al pari con un colpo di testa di Spolli e impattano al 22′. Castro libera Leto sulla corsia mancina, l'ex Panathinaikos si propone con personalità ma il suo cross non appare pericoloso: Pizarro prova un improbabile colpo di tacco in chiusura, il liscio che ne consegue è un omaggio che Barrientos trasforma nel diagonale dell'1-1. I VIOLA NON PERDONANO  - Nel momento migliore del Catania, la Fiorentina riesce a girare la sfida. Ennesima scorribanda di Cuadrado al minuto 28, Monzon non sa più come fermarlo, Andujar prova l'uscita bassa ma l'ex Udinese riesce a mettere in area in extremis: una deviazione regala palla a Pizarro, il cileno dimentica di colpo il pessimo avvio di gara, fa sedere con le sue finte il duo Bergessio-Tachtsidis e di destro scaraventa il cuoio nel sette. I rossoazzurri riescono a mettere insieme una nuova reazione, creando due palle gol a cavallo del 38′: le spreca entrambe Bergessio, che prima mette a lato di testa da posizione favorevole e poi manda in fumo una straordinaria discesa di Bellusci, che con un assist di esterno destro lo aveva lanciato solo davanti a Neto. Il tocco dell'argentino è centrale, il portiere brasiliano respinge di petto. Addirittura clamoroso l'errore di Gomez al 41′: Rossi gli consegna un assist da spedire in rete a porta vuota, il tedesco colpisce incredibilmente il palo. NORMALE AMMINISTRAZIONE  - Maran tiene negli spogliatoi Monzon, che nei primi 45 minuti non ha potuto fare altro che prendere il numero di targa di Cuadrado: dentro Rolin, Alvarez passa a sinistra e fa subito capire al colombiano che è tempo di placarsi, con un violento body-check che gli costa il giallo. Le forze vengono meno col passare dei minuti e quello che era stato un match accesissimo nella prima frazione diventa soporifero nella ripresa. Andujar all'8′ rischia la papera su cross di Pasqual, Gomez conferma che non è giornata al 27′, quando mette a lato un altro traversone del capitano viola, sostituito fra gli applausi così come Giuseppe Rossi. Gli ingressi di Maxi Lopez e Biagianti non cambiano l'andamento della sfida, i ragazzi di Montella non rischiano nulla e si mettono in tasca i primi tre punti della stagione. Con un Rossi in più nel motore e, probabilmente, con un Ljajic in meno. FIORENTINA-CATANIA 2-1 (2-1) Fiorentina (3-5-2): Neto 6; Savic 6.5, Rodriguez 6, Compper 6; Cuadrado 7.5, Aquilani 6.5 (39′ st Fernandez sv), Pizarro 6, Valero 6.5, Pasqual 6.5 (31′ st Alonso sv); Gomez 5, Rossi 6.5 (21′ st Ilicic 6). (Lupatelli, Munua, Tomovic, Roncaglia, Bakic, Joaquin, Vecino, Wolski, Iakovenko). All.: Montella Catania (4-5-1): Andujar 5.5; Alvarez 6, Bellusci 5.5, Spolli 5.5, Monzon 4 (1′ st Rolin 6); Leto 6 (36′ st Lopez sv), Izco 6, Tachtsidis 5.5 (35′ st Biagianti sv), Barrientos 6.5, Castro 6; Bergessio 5. (Frison, Ficara, Cabalceta, Legrottaglie, Barisic, Boateng, Doukara). All.: Maran Arbitro : Doveri di Roma Reti : 14′ pt Rossi, 22′ pt Barrientos, 28′ pt Pizarro Ammoniti : Gomez, Alvarez, Spolli, Pizarro e Barrientos per gioco falloso, Andujar per proteste Recupero : 3′ e 3′ Argomenti fiorentina catania calcio serie a Leggi i commenti I commenti dei lettori 
NEW YORK  - Rafa Nadal è partito col piede giusto agli US Open. All'esordio contro lo statunitense Ryan Harrison, n. 97 del mondo, ha chiuso con autorevolezza (6-4, 6-2, 6-2) senza mai perdere il servizio. Al secondo turno potrebbe incontrare qualche patema in più contro il canadese Vasek Pospisil, nettamente favorito nel match d'esordio contro il qualificato brasiliano Dutra Silva. NISHIKORI SUBITO FUORI  - La prima sorpresa del torneo l'ha riservata il 23enne britannico Daniel Evans, n. 179 del mondo, che alla terza presenza nel tabellone principale di uno Slam (fuori per due volte al primo turno a Wimbledon) si è tolto la soddisfazione di far fuori il giapponese Kei Nishikori, testa di serie numero 11, in appena tre set (6-4 6-4 6-2). Per Nishikori l'ennesima delusione in uno Slam in questo 2013: eliminato agli ottavi in Australia e Francia, fuori al terzo turno ai Championships. BRILLA VENUS WILLIAMS  - In campo femminile ha brillato Venus Williams, scivolata al n. 60 dopo gli ultimi deludenti risultati (4 ko nelle ultime 5 partite). L'aria di New York, dove vanta due successi (2000 e 2001), due finali (1997 e 2002) e due semifinali (2007 e 2010), le ha giovato se è vero che si è sbarazzata più facilmente del previsto (6-1 6-2) della belga Kirsten Flipkens, testa di serie n. 12. AVANTI RADWANSKA, LI E LISICKI  - Esordio agevole anche per due delle principali favorite, Agnieskza Radwanska e Na Li. La polacca, terza testa di serie e mai oltre gli ottavi, ha liquidato 6-1 6-2 la spagnola Silvia Soler-Espinosa mentre la Li, numero 5 del tabellone, ha avuto la meglio con un doppio 6-2 sulla bielorussa Olga Govortsova. Qualche patema in più ha incontrato Sabine Lisicki, testa di serie numero 16 e finalista a Wimbledon, che ha superato la russa Vera Dushevina per 6-2 7-6 (3). Leggi i commenti I commenti dei lettori 
