CATANIA — Ucciso dalla chioma di una palma staccata da una forte raffica di vento. È morto così Claudio Anastasi, 58 anni, pianista, cantante e organizzatore di concerti, mentre si stava preparando alla serata musicale prevista per l’inaugurazione di una mostra di artigianato nella villa comunale di Acitrezza, la frazione di Aci Castello nota per i suoi faraglioni. Durante i preparativi della serata, il vento di maestrale ha continuato a soffiare forte, con raffiche fino a 35 chilometri orari. Una di queste ha investito una palma egiziana, dalla quale si sono staccate la chioma e parte del fusto, che dopo un volo di otto metri sono piombate addosso all’uomo, ferendolo mortalmente alla testa. Anastasi è morto subito dopo l’arrivo dei soccorsi. La villa comunale Fortuna, luogo molto noto e frequentato di Acitrezza, è stata chiusa e sottoposta a sequestro, mentre il magistrato ha disposto l’autopsia. Adesso gli investigatori dovranno accertare eventuali responsabilità sulla manutenzione degli alberi. Sul posto sono intervenuti i carabinieri della compagnia di Acireale, che conducono le indagini, la polizia scientifica e la polizia municipale. L’inchiesta è coordinata dal sostituto procuratore Alessandra Tasciotti. Il sindaco del paese, Filippo Drago, parla di "tragedia immane" che "lascia senza parole". Argomenti acitrezza palma pianista morto 
AGGIORNAMENTO DEL 30/06/2013 - Le rivelazioni del Guardian pubblicate in quest'articolo sono state messe in dubbio e lo stesso Guardian ha cancellato l'articolo dal web . Le informazioni dello Spiegel invece non sono state smentite WASHINGTON - Almeno sette Paesi della Ue, tra cui l'Italia, collaborano con gli Usa  nella raccolta di dati personali in virtù di accordi internazionali di  intelligence. Lo rivela il Guardian citando una nuova "talpa", un ex militare Usa che ha lavorato per la National Security Agency americana, Wayne Madsen. Non basta: sulla base di documenti in possesso di Edward Snowden, la fonte che ha fatto scoppiare lo scandalo, Spiegel on line rivela che anche le sedi delle missioni diplomatiche europee a Washington e all'Onu a New York sono state intercettate telefonicamente dalla National Security Agency. L'INCHIESTA DI REPUBBLICA: CHI CI SPIA Il ruolo dell'Italia . Madsen - per 12 anni alla Nsa - cita la Gran Bretagna (la cui collaborazione era già emersa) e aggiunge i nomi di Italia, Danimarca, Olanda, Francia, Germania e Spagna. Questi sette Paesi - denuncia Madsen in un'intervista pubblicata dal blog PrivacySurgeon.org e ripresa dal Guardian - hanno accordi con gli Stati Uniti per lo scambio di dati e hanno accesso al Tat-14, il sistema di telecomunicazioni transatlantico via cavo che consente loro di intercettare un'enorme quantità di dati, incluse telefonate, email e la storia di accesso a internet degli utenti. Nelle relazioni internazionali di intelligence, gli Stati sono classificati da Washington in base al loro livello di affidabilità. Gli accordi risalgono a dopo la seconda guerra mondiale e quindi prima dell'era internet. Madsen - riporta il Guardian - ha deciso di uscire allo scoperto perché stanco della "mezza verità" fornita dai politici europei che fingendo shock sono rimasti in silenzio sui loro accordi con gli Stati Uniti. L'ex della Nsa è particolarmente critico nei confronti della Germania: "Non riesco a capire Angela Merkel che chiede rassicurazioni a Obama e alla Gran Bretagna, quando ha gli stessi rapporti" di Londra con gli Stati Uniti. Chi è Madsen. Madsen, ex luogotenente della Marina americana ha lavorato per la Nsa dal 1985 e nell'agenzia ha ricoperto ruoli "importanti" per i 12 anni successivi. Dal 2005 Madsen si dedica al giornalismo investigativo e ha pubblicato diversi libri. Secondo PrivacySurgeon.org, la maggior parte del materiale di Madsen è già nota, soprattutto negli ambienti dello spionaggio, ma le sue affermazioni "devono ricordare alle agenzie di intelligence che ci sono migliaia di contractor in giro in grado di alzare il velo sull'apparato". Le rivelazioni di Spiegel. Secondo il settimanale tedesco, in un documento della Nsa del settembre 2010 classificato come "top secret" è descritto il modo utilizzato per spiare la rappresentanza diplomatica Ue a Washington. Si tratta di un sistema di "cimici" piazzate nell'edificio, ma non solo: la Nsa si è infiltrata anche nella rete di computer Ue, in modo da avere accesso sia alle conversazioni che si svolgono nei locali della sede diplomatica, che alle email e ai documenti interni custoditi nei computer. Sempre secondo lo Spiegel ad essere oggetto degli attacchi da parte della Nsa sarebbe stata anche la rappresentanza Ue presso le Nazioni Unite. Nel documento della Nsa visionato dal settimanale gli europei vengono definiti come un "obiettivo di attacco". La reazione da parte europea non si fa attendere. "Se è vero, è un enorme scandalo" sul quale "gli Usa devono dare immediate spiegazioni", dice il presidente del Parlamento europeo Martin Schulz all'Ansa. Se lo spionaggio a danno dell'Ue fosse confermato, "incrinerebbe gravemente il rapporto con gli Usa ed avrebbe serie conseguenze su ogni tipo di relazione", sottolinea Schulz. Colloquio Biden-Correa. Mentre l'analista che ha svelato al mondo l'entità delle operazioni di controllo messe in atto dall'agenzia americana per la sicurezza si trova da giorni nel limbo della zona transiti dell'aeroporto moscovita di Sheremetevo, di lui ha parlato il presidente dell'Ecuador Rafael Correa con il vicepresidente americano Joe Biden: il vice di Obama, ha riferito Correa, gli ha chiesto di respingere la richiesta di asilo politico avanzata da Snowden . Correa inizialmente aveva promesso di accoglierlo ma poi ha fatto una paziale marcia indietro. I rapporti con gli Stati Uniti sono già  molto tesi: il fondatore di Wikileaks Julian Assange , altra spina nel  fianco per l'amministrazione Obama, è ospite dal 22 giugno del 2012  dell'ambasciata dell'Ecuador a Londra. Secondo la televisione russa Rossiya 24, Quito starebbe negoziando con Mosca sul caso Snowden. Secondo le fonti, il ministro degli Esteri  ecuadoriano, Ricardo Patino, è stato coinvolto personalmente nei  colloqui. L'Ecuador sostiene che per riconoscere Snowden come rifugiato,  l'analista che ha rivelato l'esistenza del programma di intercettazioni  Prism dovrebbe trovarsi su territorio ecuadoriano, ad esempio,  precisano gli esperti, nell'ambasciata a Mosca. Difficile, visto che a Snowden gli Stati Uniti hanno ritirato il passaporto e Quito ha smentito di aver fornito al giovane un documento di transito da profugo. Argomenti datagate unione europea onu der spiegel nsa stati uniti - usa edward snowden rafael correa martin schulz 
Il Comune ha affittato Ponte Vecchio ad un club di ferraristi per una cena, e dalle sei del pomeriggio fino a notte inoltrata il ponte è inaccessibile per tutti. Un cordone di vigili impedisce l'accesso ai due ingressi, ma qualche turista si arrabbia e se la prende con gli agenti di presidio perchè vorrebbe salire sul ponte per vedere la città di notte. La stessa polizia municipale conferma che "c'è qualche contestatore che protesta con i nostri agenti, ma noi non possiamo che rispettare l'ordinanza del Comune". Palazzo Vecchio a quanto pare ha affittato ai ferraisti l'intero ponte per una serata al prezzo di 100.000 euro come pagamento per il suolo pubblico, più altri 20.000 destinati al restauro di un monumento che si trova nel chiostro di Santa Maria Novella. Argomenti turisti ponte vecchio ferrari matteo renzi 
Prima del suo arrivo a Milano lo aveva promesso: i Rolling Stones, che in contemporanea stavano salendo sul palco di Glastonbury, gli avrebbero invidiato il palco. E Bon Jovi è stato di parola visto che, per celebrare la sua prima volta a San Siro nonché il trentennale della band, ha fatto la sua unica data italiana davanti a 50mila persone sotto una coreografia (decisamente) ambiziosa con un enorme cofano di una Buick del 1960 ricreato ad hoc. Giacca di pelle, chitarra sotto il braccio e ciuffo d'ordinanza, John Francis Bongiovi Junior in arte Jon Bon Jovi, 120 milioni di dischi venduti e discendenza italiana diretta (il nonno era di Sciacca), ha aperto il concerto di Milano con un pezzo preso dall'ultimo album, That's what the water made me , prima di mandare in visibilio i fan con You give a love a bad name , anno di grazia 1986, inno a cielo aperto accolto con un boato che ha fatto oscillare perfino le tribune del Meazza. [[ge:rep-locali:repubblica:62114650]] "Che bello essere qui, che posto unico. Abbiamo molte canzoni da suonare, quindi allacciate le cinture e lasciate guidare Johnny" urla nel microfono Bon Jovi prima di ripartire con Runaway , primo singolo di debutto che la sua band pubblicò esattamente trent'anni fa, nel 1983. L'assenza del chitarrista Richie Sambora, rimpiazzato (ufficialmente per motivi personaili) anche a San Siro dal canadese Philip Theofilis Xenidis alias Phil X (già al fianco di Alice Cooper), non si è fatta sentire troppo mentre la scaletta assestava, una dietro l'altra, hit come Lost Highway , Born to be my baby e la recente Because We Can , ispirata al second term di Obama, che però ha riservato una sorpresa, visto che la scenografia preparata dai fan, un enorme mosaico composto da bandiere italiane assieme ad altre a stelle e strisce, ha letteralmente fatto commuovere Bon Jovi, al punto da dover interrompere il concerto. "Grazie, grazie, grazie" ha ripetuto il cantante nascondendo il volto, ancora sulla scia dell'emozione prima di ricominciare, dall'inizio, lo stesso brano. Tra i momenti più toccanti della serata, l'esecuzione di Amen , con l'oscurità che inizia a calare (finalmente) su San Siro, rendendo tutto più speciale, seguita subito dopo da In these arms e da una serie di pezzi al fulmicotone che mette ko lo stadio con in fila Sleep , Love's the only rule , una cover del 1975 di John Fogerty ( Rockin' all over the world ), poi Wanted Dead or Alive (del 1987) e, soprattutto, Bad Medicine , pezzo del 1988, dilatato fino a sei minuti di durata con centomila braccia alzate al cielo. Piaccia o meno, la ricetta del cantante del New Jersey è sempre quella degli esordi, gli ingredienti gli stessi che gli hanno permesso di far diventare la sua band non solo uno dei gruppi più famosi del mondo, ma anche uno dei più redditizi visto che nel 2012 ha fatturato qualcosa come 200 milioni di dollari solo con i tour: rock muscolare, poderosi riff di chitarra a sostenere ritornelli d'impatto che non si schiodano più dalle orecchie con l'aggiunta di un performer a cinque stelle che non si risparmia mai. E allora, dopo tre ore di musica, ecco la chiusura trionfale su Have a nice day , Livin' on a Prayer (con inevitabile effetto karaoke) Always , sigillo romantico su una serata davvero speciale, e un attimo prima della conclusione con These Days , un accenno a O' sole mio e infine ("Amo questa città, ne faccio ancora una") This Ain't A Love Song con i 50mila del Meazza in delirio mentre su Twitter l'hashtag #BonJovi diventava addirittura trending topic proprio durante le battute finali del concerto. Come a dire, trent'anni di carriera e non sentirli. Argomenti musica concerti bon jovi 
Ritorna l'appuntamento d'inizio estate con "Un'altra Galassia",  la terza edizione della festa del libro organizzata nel cuore del centro storico di Napoli.  Per due giorni, 29 e 30 giugno, il Decumano maggiore ospiterà conferenze, incontri e reading (ingresso gratuito) sul sagrato della basilica di San Paolo maggiore a piazza San Gaetano, l'antica agorà della Neapolis greca. L'evento è organizzato da un collettivo di scrittori, giornalisti e intellettuali napoletani guidati da Valeria Parrella insieme ad Arianna Albertini, Walter Medolla, Rossella Milone, Pier Luigi Razzano e Piero Sorrentino.  Patron della rassegna è Enzo Albertini, presidente dell'associazione Napoli sotterranea onlus, le cui fascinose e antiche cavità (ingresso sempre da piazza San Gaetano) sabato alle 21 ospiteranno la consueta seduta spiritica, dove Eraldo Affinati tenterà di invocare Giacomo Lepoardi a 176 anni dalla sua morte (l'anno scorso si provò con Carlo Emilio Gadda ed Emilio Salgari). In caso di pioggia, gli incontri si sposteranno all'interno del refettorio della chiesa. Il primo ad intervenire alle 17.30 sarà Stefano Bartezzaghi. Lo scrittore (figlio di Piero), docente  di Teorie della creatività ha creato anche un enigma ad hoc per la rassegna, che ognuno potrà cimentarsi a risolvere. Seguirà alle 21 un convegno con la poetessa Patrizia Valduga. Domenica 30 si ricomincia alle 16.30, per una chiacchierata con il romanziere Paolo Nori. Chiuderanno la rassegna alle 18.30 Niccolò Ammaniti e Piergiorgio Odifreddi. 
Terrore tra i numerosi clienti di un supermercato nel Napoletano per una sparatoria tra un carabiniere ed alcuni banditi che avevano appena fatto irruzione nel locale affollato. Due le persone rimaste ferite, e sono proprio due dei quattro rapinatori, ora ricoverati in ospedale: uno ha 19 anni ed è di Mugnano, l'altro ha 21 anni ed è di Qualiano, entrambi incensurati. Si chiamano Salvatore Passaro e Ciro Vassarelli. Passaro, residente a Mugnano (Napoli), ha riportato una ferita all'inguine mentre Vassarelli, originario di Qualiano (Napoli), ha ferite su più parti del corpo ma nessuna di particolare entità. Il carabiniere libero dal servizio che ha sparato è di stanza alla stazione di Bacoli. L'assalto dei banditi è avvenuto intorno alla 19,30 nell'ipermercato Sisa di Quarto. Nel locale era presente un carabiniere, libero dal servizio, in abiti civili e armato, che dopo essersi qualificato ha intimato ai rapinatori di fermarsi. Uno dei malviventi avrebbe sparato per primo. C'è stato quindi un conflitto a fuoco, con l'esplosione di almeno una decina di colpi di pistola. Il militare è rimasto illeso. I due malviventi rimasti illesi si sono dati alla fuga in sella a uno scooter. Sul fatto indagano i carabinieri. Argomenti rapina 
