Il titolo è “Mozione urgente per la tutela dei bambini, per la promozione della famiglia e contro la diffusione dell’ideologia gay”. Proprio così: ideologia gay . A presentarla in consiglio di Zona 3, a Milano, è un rappresentante del Pdl, Francesco Migliarese, per protestare contro uno spettacolo - Piccolo Uovo , tratto dall’omonimo libro di Altan già nel mirino di Forza Nuova - andato in scena a marzo al teatro Litta. Uno spettacolo in cui, con toni lievi, si raccontava di un uovo che veniva adottato da una coppia di pinguini omosessuali. Il teatro, con una mail, aveva invitato le scuole materne ed elementari della città a vedere lo spettacolo, sollevando polemiche. La mozione del consigliere pdl Migliarese Il consigliere Migliarese, a distanza di mesi, tiene ancora a dire la sua: per questo ha discusso la sua mozione davanti ai consiglieri della maggioranza, sbigottiti per la richiesta che condanna appunto la diffusione di uno spettacolo incentrato su una famiglia omosessuale e invoca maggiori tutele per «la famiglia tradizionale, fondata sul matrimonio tra uomo e donna». Sul suo profilo Facebook, a gennaio, Migliarese aveva aperto un lungo dibattito esprimendo nettamente la sua posizione sul tema: «L’omosessualità è una ferita dell’identità e una tendenza reversibile». La mozione è stata bocciata con 18 voti contro (centrosinistra e Movimento 5 Stelle) e sei a favore (Pdl, Nuovo Polo e Fratelli d'Italia). Massimo Scarinzi, consigliere di zona del Pd, commenta: «Dopo il caso del Saini (le polemiche per una festa gay in una piscina comunale ), ecco un’altra testimonianza dell’omofobia strisciante di una parte del centrodestra milanese. Rivendichiamo e sosteniamo l'attività portata avanti dalla giunta Pisapia sul tema della lotta contro tutti i tipi di discriminazione». Migliarese commenta in una nota: "Da parte mia nonc'è alcuna paura né fobia, soltanto un'idea diversa dell'uomo e della società. Possiamo discutere sulla regolamentazione delle unioni omosessuali, ma inculcare nei bambini l'idea che queste siano equivalenti all'unione tra un uomo e una donna è un'operazione ideologica che non possiamo accettare". E l'assessore comunale alla Cultura, Filippo Del Corno, considera "allarmante che in una città come Milano ci siano rigurgiti di questo tipo. Essere gay non è una ideologia né una tendenza, credo che ognuno debba vedere riconosciuto il proprio diritto all'affettività e alla sessualità. Invito il consigliere di Zona 3 a riflettere assieme a noi, magari venendo ad assistere allo spettacolo di Altan". Argomenti omofobia 
RIO DE JANEIRO - Buffon getta la maschera: dopo la vittoria sul Messico al debutto, l'Italia vuole provare a vincere anche la Confederations Cup. "Il risultato minimo è arrivare tra le prime quattro, però la semifinale non sarebbe un successo. Un successo è quando si vince una manifestazione. E questa è molto importante, non è giusto che venga sottovalutata. Partecipano le nazionali più forti del mondo, a cominciare da Spagna e Brasile. La sconfitta con la Spagna nella finale dell'Europeo è stata dolorosa, ma sono convinto che ci abbia anche fatto crescere. Io vorrei vincere ancora qualcosa di importante, con la Juve o con l'Italia". Anche nel 2009, per la verità, l'Italia cominciò con i 3 punti, superando gli Usa. Poi, però, fu battuta da Egitto e Brasile e tornò a casa in anticipo. Il capitano azzurro, che prese parte anche a quella spedizione, spiega tuttavia che le condizioni, da allora, sono radicalmente cambiate. Mentre quella dei campioni del mondo di Lippi era una squadra che aveva già dato il meglio, questa di Prandelli ha notevoli margini di miglioramento. "Da tre anni stiamo proseguendo un percorso di maturazione a 360 gradi, credo che quasta sia una Nazionale in ascesa. molti tifosi brasiliani, che erano neutrali, al Maracanà ci hanno applaudito". E' in crescita, secondo il capitano, anche Balotelli, già decisivo contro il Messico. "Rispetto all'Europeo ha acquisito più sicurezza in se stesso. Merito anche del fatto che gioca con continuità nel Milan". Infine, un accenno all'eventualità di un ritorno in azzurro di Totti al Mondiale del prossimo anno. "Sarebbe bellissimo, dipende anche da come si sentirà lui fisicamente. C'erano alcune magliette col suo nome al Maracanà? Quando si va in giro per il mondo se ne trovano di tutti gli azzurri che hanno fatto la storia della Nazionale, come Baggio e Del Piero, ma richiamare Baggio sarebbe un po' difficile. Certo, Totti è ancora un giocatore in attività a grandi livelli". Argomenti confederations cup nazionale italia gianluigi buffon Leggi i commenti I commenti dei lettori 
Gara 4 di finale scudetto è della Montepaschi Siena, 81 a 71, che ora è in vantaggio per 3 ad 1 ed è ad una sola vittoria dal settimo titolo consecutivo. C'è da giocare gara 5 a Roma mercoledì quindi nulla è deciso e l'Acea dovrà, davanti al suo pubblico giocare una grande partita per allungare la serie e sperare di allungarla fino a gara 7. Ha vinto Siena perché come sempre nei minuti decisivi è stata più lucida e fredda nelle scelte importanti. E' stata una partita equilibrata, forse la più in bilico della serie di finale. Dal primo quarto l'Acea Roma ha fatto capire che aveva fatto tesoro delle ingenuità commesse nei quattro minuti finali quando aveva consegnato la vittoria ai senesi, dimenticando di coinvolgere Datome nel gioco. E questa volta tanto Taylor quanto Lawal sono entrati in partita subito come d'altronde il copione della partita richiedeva assolutamente. Soprattutto il centro nigeriano di Roma ha esibito una serie di tiri al tabellone, con relativo canestro, che hanno presto messo in difficoltà i lunghi del Monte dei Paschi. Costretti a preoccuparsi del lungo romano, quelli di Siena hanno lasciato qualche spazio in più per le penetrazioni ed i tiri da fuori degli esterni che però non ne hanno approfittato più di tanto, a parte Datome tanto che dei 17 punti messi a referto nei primi dieci minuti 10 sono di Lawal e Czyz con il solo capitano a segnare da tre. Nella seconda frazione di gioco Roma è partita benissimo e grazie agli uomini della panchina, Czyz ancora e Bailey, ha tenuto la pressione di Siena. Poi è calata la mannaia degli arbitri che hanno visto due antisportivi in sette minuti dei ragazzi di Marco Calvani (D'Ercole e Lorant, ed hanno indirizzato chiaramente la partita verso la squadra di casa. Nonostante questo l'Acea è rimasta in partita perché Datome ha fatto canestro, Lawal ha continuato a segnare, Taylor a penetrare e Goss si è iscritto a referto sul finale di tempo. Terzo quarto e dopo tre minuti, e contro la volontà degli arbitri, l'Acea va in vantaggio con Datome che segue un contropiede di Taylor ed appoggia un tap-in strepitoso, 44 a 45. Da qui alla fine del periodo le due squadre si sono inseguite nel punteggio con Siena che ha provato uno strappo in avanti di 4 punti, ricucito da Datome, e chi altri?, e dal polacco Czyz in vera serata di grazia anche in attacco. Così si è arrivati ai dieci minuti finali, nei quali l'Acea si è presentata con una tripla di Bailey ed una penetrazione di Taylor per il 64 a 66 di metà periodo. E qui si è decisa la partita. Perché dopo un fallo di Datome su un tiro da tre di Janning, che ha trasformato tutti e tre i liberi a sua disposizione, Taylor ha rimesso per l'ultima volta a contatto Roma, 69 a 68 prima che l'attacco della sua squadra andasse ancora in panne come in gara 3 con poco più di due minuti da giocare. Il resto lo hanno fatto gli arbitri e la freddezza dei giocatori di Siena dalla lunetta. Ultima annotazione. Il pubblico di Siena si è reso ancora una volta protagonista di una brutta scena nei confronti del presidente dell'Acea, Claudio Toti che è stato fatto oggetto di insulti e di tentativi di aggressione.  Al punto che il presidente ha dovuto spostarsi e seguire i due tempi e mezzo rimanenti dopo questi fatti da un'altra posizione rispetto a quella che occupava. Non è la prima volta che accade nel palasport senese e sempre da quella parte di pubblico che occupa le tribune dietro le panchine. L'ennesima dimostrazione che solo il pubblico romano consente a tutti di venire nella capitale a godersi in pace uno spettacolo di basket. Argomenti basket virtus roma montepaschi siena finale scudetto 
SIENA -  La terza gara s'era chiusa ad un minuto dalla fine, vinta da una sfuriata di Bobby Brown. Per la quarta, la finale scudetto ha fatto ancora di meglio. S'è chiusa solo a 41" dalla sirena, quando Daniel Hackett ha trovato il varco e Bobby Jones null'altro della sua maglia da tirare: dalla lunetta Siena segnava i 4 punti che, uniti ai 3 che già c'erano sul tabellone, mettevano in ghiaccio la partita. Finisce di dieci alla fine, il margine più ampio della serie (9, 5, 8 le altre) ma che non deve trarre in inganno. Siena vola sul 3-1 e nel mirino ha due match-ball: il primo mercoledì sera al PalaTiziano,  e se dovesse servire arriverà 48 ore dopo il secondo, di nuovo a Siena. "Con la stessa gestione della partita, a Roma la vinciamo noi. Meglio se saremo trattati ad armi pari, se vogliamo avere un briciolo di onestà e lo dico senza togliere nulla a Siena" dice il tecnico della Virtus, Calvani, navigando tra l'analisi tecnica e quella del peso di fischi arrivati (o non) sui due fronti. "In un playoff che stiamo interpretando con grande agonismo, e tenendo bassi i toni, in partite difficili da giocare come da arbitrare, ritengo fuoriluogo pensare ad altro che non sia la pallacanestro" la risposta del collega Banchi. Primo quarto -  Squadre fresche e percentuali importanti (4/6 Siena, 3/5 Roma), subito due falli di Eze (pure 5 punti) ma dalla panchina esce di nuovo da protagonista Ortner, con i 5 punti filati del primo vantaggio significativo (17-9, al 6'). Ortner sale al suo punto numero 7 in tre minuti sul campo, Lawal lo perde sistematicamente rifugiandosi solo nella stoppata come arma difensiva. E allora fuori il nigeriano e dentro Czyz. Datome-Moss è il duello-chiave, Roma non lo trova ma non si distrae e D'Ercole ruba su Brown per il 2+1 che rimette in equilibrio la gara (20-18), col libero di Jones (20-19) a ricucire quasi integralmente lo strappo che Siena aveva saputo creare poco prima (19-11). Secondo quarto -  Banchi mette Sanikidze, che al primo possesso vola sopra il ferro. C'è fuori Datome, Bailey concede centimetri a Moss, ma anziché dall'area Siena colpisce con la tripla di Janning (25-19). E allora subito dentro Datome, che Calvani avrebbe bisogno di clonare ma non può. Può però applaudire l'energia di Czyz (6), sul quale deve tornare Ortner. Taylor sale a 7, Lorant sbaglia l'appoggio della parità a 28, il punteggio non si schioda per due minuti abbondanti, complice lo 0/7 complessivo al tiro. Finché Brown non mette la tripla (la sua seconda) danzando sul piede destro. Tensioni: Begnis vede l'antisportivo a D'Ercole che spinge via Brown, e dietro la panchina di Roma s'accende la gazzarra che coinvolge il presidente di Roma, Toti. Che reagisce ad uno sputo che sostiene di averlo colpito. Siena prova la zona, Lawal butta dentro l'alley-oop di Datome. Insomma, le cose migliori vengono dal campo, dove Hackett si ritrova in mano l'appoggio comodo per il +5 di Siena (37-32). Mentre Toti viene accompagnato fuori scortato dai Carabinieri. Roma sbaglia i liberi, ma va tosta a rimbalzo strappando il terzo fallo di Ortner e con Datome e Goss nuova parità a quota 37. All'intervallo Siena arriva sul +2, giovandosi dei 12 punti di Brown (10 nel quarto), di due triple in più e della precisione ai liberi (7/8). Mentre Roma è aggrappata alla partita tirando con il 68% da 2, inusuale per una sfida così tesa. Terzo quarto -  I liberi sbagliati da Roma (6 su 11 tirati) rischiano di diventare un fattore, ma non negano a Taylor il jump del pareggio. Quanto contano le menti lucide s'avverte nei primi possessi: l'assist di Brown per Eze e di Datome per Jones è roba che riesce solo in allenamento 5 contro 0, non alla quarta gara in una settimana. Siena deve tener d'occhio i falli dei lunghi (Eze ed Ortner a 3) ma perde il tapin di Datome che vale il sorpasso (45-44 al 23'). Anche Jones sale a tre falli, quando Banchi riprova Ortner ed Hackett cerca dalla lunetta i punti per mettersi in partita (un tiro in 20'). S'accende Moss, ora, con due triple ravvicinate ed anche per Taylor arriva la terza penalità. Hackett decide che di guardare ne ha abbastanza: 9 punti, 3 rimbalzi e 4 falli subìti nella frazione. Così Siena resta davanti (60-59), anche perché Czyz sbaglia il sorpasso sulla sirena. Ultimo quarto -  Il Bailey che non t'aspetti mette la tripla del +2 ospite (60-62), ma l'ebbrezza dura un possesso. Però Roma è sempre lì, sta prendendo l'inerzia in mano, Hackett butta un pallone in tribuna, Banchi fiuta il pericolo e ferma il gioco, sul -2 e 7' da giocare. Sanidkize firma la parità, Siena riprova la zona, Taylor trova subito il varco. Janning, freddo, mette i tre liberi causati da Datome (69-66), Moss sbaglia la tripla aperta del +6 che potrebbe indirizzare gli ultimi 3'30". Stoppata clamorosa di Lawal su Sanikidze, Jones non tiene in mano una buona idea di Taylor, Siena si scatena in transizione, Janning offre a Moss la schiacciata del +3. Roma cerca Datome ma Hackett gli si è incollato, persa di Jones ed altra volata di Janning: 73-68 a 2' dalla fine. Segna Datome cadendo all'indietro, c'è una persa di Hackett a -52", non è ancora finita, nonostante Roma confermi il fiato corto (5 punti negli ultimi 5'). Palla Virtus (sul -3), dal timeout esce giocando per Datome, la palla è avvelenata e passa tra mille mani prima che la freccia la assegni a Siena. Per l'azione decisiva: Hackett spezza il raddoppio, Jones lo prende per la maglia: antisportivo, nessun dubbio. Due liberi su due, 26" da giocare, Siena a +5 e poi Janning consolida (77-70). Sulla curva senese è appeso lo striscione "Tutti a Roma!" ma in realtà i biglietti saranno solo per i soliti 75: sarà il quinto atto di una finale combattuta come forse non accadeva dal '98 col derby tra Virtus e Fortitudo Bologna. Ed invece consegnerà all'albo d'oro uno spettacolo riservato ad appena 4400 spettatori di media a partita. Una perderà la finale, il basket sta perdendo un'occasione. Montepaschi Siena-Acea Roma 81-71 (20-19; 39-37; 60-59) Montepaschi Siena : Brown 14, Hackett 16, Moss 15, Kangur 2, Eze 7; Ortner 9, Carraretto, Janning 10, Ress 2, Sanikidze 6. N. e. Rasic, Lechthaler. Acea Roma : Taylor 14, Goss 5, Datome 17, Jones 3, Lawal 16; Lorant, Czyz 8, D'Ercole 3, Bailey 5. N. e. Tambone, Tonolli, Gorrieri. Note - Arbitri: Begnis, Sabetta, Weidmann. Tiri da 2: Si 21/39, Rm 25/41. Tiri da 3: Si 6/21, Rm 4/19. Tiri liberi: Si 21/23, Rm 9/16. Rimbalzi: Si 32, Rm 33. Parziali: 12-9, 20-18; 28-26, 39-37; 46-45, 66-66, 81-71. Massimo vantaggio Siena: +8 (19-11, al 7'). Massimo vantaggio Roma: +2 (62-64 al 33') Spettatori: 5070 (esaurito) Argomenti basket basket play off 2013 montepaschi siena virtus roma Leggi i commenti I commenti dei lettori 

VANNES - L'Italia cede per 72-66 alla Russia nel terzo impegno dell'Europeo di basket femminile ma accede alla seconda fase di Lille. Gran parte del merito va però alla Spagna che ha travolto (73-49), nell'ultimo match del girone, la Svezia consentendo alle azzurre di passare grazie alla miglior differenza punti nell'arrivo a tre al 2° posto che ha finito per penalizzare proprio la Russia. Il -6 rimediato ha, infatti, portato il "goal average" tra Italia e Russia in pareggio (-5) ma le azzurre hanno beffato le avversarie per aver segnato un punto in più (130/135) delle avversarie (129/134). DA -10 A -6 NEGLI ULTIMI SECONDI - L'Italia ha lottato alla pari per 40 minuti con la Russia, tornando a contatto dopo un pessimo avvio (9-20) grazie alla buona offensiva di Sottana, 21 punti alla fine (10 punti di Kuzina, 4/4 dal campo). Nel terzo quarto le azzurre hanno anche preso il comando (37-40), prima del nuovo break siglato da Prince e Osipova. L'Italia è scivolata anche a -10 a 52'' dalla fine ma quando tutto sembrava compromesso prima Dotto e poi Ress sulla sirena hanno messo i punti del -6. UN FINALE SURREALE - Surreale la scena al suono della sirena, con tutte e due le squadre deluse per il punteggio finale. Pochi minuti dopo è arrivato il chiarimento della Fiba, secondo cui la qualificazione dell'Italia sarebbe avvenuta con certezza in caso di vittoria della Spagna. Le azzurre sono finite, così, assieme alla stessa Spagna e alla Svezia nel gruppo E dovre affronteranno nell'ordine Turchia, Slovacchia e Montenegro con la speranza di conquistare uno dei 4 posti che valgono i quarti di finale. Argomenti basket basket europei femminili 2013 Leggi i commenti I commenti dei lettori 
L'ONORE è salvo. La piccola Tahiti si toglie la soddisfazione di segnare uno storico gol alla Nigeria e poco importa se all'esordio in Confederatios Cup, a Belo Horizonte, ne incassa 6 dai campioni d'Africa. L'uomo della serata si chiama Jonathan Tehau, uno dei tanti della dinastia Tehau che monopolizzano la nazionale (vi fanno parte anche i fratelli Alvin e Lorenzo ed il cugino Teaonui) che, di certo, verrà accolto come un eroe al rientro in Patria. Il 25enne centrocampista thaitiano ha, così, rubato la vetrina anche a Nnamdi Oduamadi, attaccante di buone qualità, autore di un campionato da protagonista quest'anno a Varese, che pure è stato il man of the match con una tripletta che lo lancia a sorpresa in vetta alla classifica marcatori del torneo. THAITI, AVVIO DISASTROSO - I calciatori oceanici hanno pagato cara in avvio l'emozione. Dopo appena 5' hanno deviato in due in porta la conclusione di Echiejile, mettendo fuori causa l'incolpevole portiere Samin. Altri 5' e la Nigeria ha raddoppiato: ben servito da Musa, Oduamadi è penetrato indisturbato tra le maglie della difesa avversaria e ha battuto il portiere con un tiro preciso. L'attaccante del Varese si è ripetuto al 26': Musa ha messo in mezzo un cross rasoterra da sinistra, il portiere Samir non ha trattenuto e per Oduamadi è stato un gioco da ragazzi sospingere la sfera in rete. Con il passare dei minuti i tahitiani si sono sbloccati e si sono presentati dalle parti del portiere Enyeama soprattutto con l'unico professionista della squadra, quel Vahirua che in un paio di occasioni ci ha provato su punizione. LA GIOIA DI JONATHAN TEHAU - Dai e dai l'agognato gol è arrivato. A confezionarlo è stato il solito Vahirua che da corner ha pennellato per la testa di Jonathan Tehau bravo sul secondo palo a liberarsi dalla marcatura di Ambrose e a staccare più alto di tutti per andare a mettere il pallone alle spalle del portiere nigeriano. Messo a segno il gol, Tahiti ha preso maggiore confidenza, complice anche una Nigeria che per qualche minuto ha un po' rallentato. ODUAMADI CALA IL TRIS - A ristabilire il giusto ordine delle cose ha però pensato, suo malgrado, proprio Jonathan Tehau che dopo aver segnato nella porta avversaria ha messo il pallone anche dentro alla sua di porta su cross dalla sinistra del solito e intraprendente Oduamadi a cui, poco prima, era stato annullato anche un gol in fuorigioco. Il numero 20 nigeriano si è rifatto con gli interessi al 76' spingendo in porta il bel traversone basso dalla destra di Ideye. Altri 4' e lo score è diventato tennistico con la seconda marcatura della serata di Echiejile bravo a finalizzare da pochi metri dalla porta. Nel finale, il già citato Jonathan Tehau ha sfiorato, ancora di testa, la personale doppietta. TAHITI-NIGERIA 1-6 (0-3) Tahiti (4-5-1): Samin, A. Tehau, Vahirua (70' Atani), Ludivion, Caroine, Bourebare, Vallar (53' Faatiarau), Chong Hue, Aitamai, J. Tehau, Simon (78' Lemaire) (a disp: 1 Roche, 22 Meriel, 9 T. Tehau, 14 Aroita, 15 L. Tehau, 18 Tihoni, 20 Vero, 21 Hnanyine, 5 Wagemann). All. Etaeta. Nigeria (4-3-3): Enyeama, Oboabona, Echiejile, Ambrose, Ogude (84' A. Tehau), Mikel, Omeruo (74' Egwuekwe), Ujah (55' Ideye), Mba (20'st Ogu); Oduamadi, Musa (a disp: 16 Ejide, 23 Agbim, 12 Kwambe, 15 Babatunde, 21 Benjamin, 9 Akpala, 18 Eze, 11 Gambo, Ideye, 17 Onazi). Arbitro: Agular (El Salvador) Reti: 5' pt Vallar (aut.), 10' pt, 26' pt e 24' st Oduamadi, 9' st J. Tehau, 24' st J Tehau (aut), 35' st Echiejile Angoli: 3 a 2 per la Nigeria Ammoniti: Omeruo per gioco falloso Argomenti confederations cup Leggi i commenti I commenti dei lettori 
