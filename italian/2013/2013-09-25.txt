GENOVA  - "Io voglio entrare nella storia a fine stagione, non ora...". Scopre le carte Rudi Garcia. Il fatto di essere diventato il primo allenatore giallorosso a vincere le prime 5 gare di campionato non gli interessa. Piuttosto punta a mantenere la vetta solitaria appena conquistata. "E' troppo presto per fare bilanci, ma sono contento per la squadra: ho un gruppo fantastico, unito e questo è importante per il futuro. Ogni giocatore dà il massimo, l'azione di Benatia è il simbolo di questa voglia che abbiamo". L'ESPULSIONE? NON HO DETTO NULLA DI SCORRETTO  - Sull'episodio dell'espulsione il tecnico francese glissa ("Non ho detto niente di scorretto, l'importante è che abbiamo vinto...) e preferisce godersi la quarta partita a porta inviolata: "Continuiamo a fare bene la fase difensiva anche se non dimentico che oggi De Sanctis ha compiuto una grande parata. C'è un collettivo di grandi uomini che si aiutano uno con l'altro. Sono arrivati giocatori con esperienza e con carattere e questo è fondamentale". Garcia conclude esaltando Totti: "Quando è entrato sembrava un ragazzino per voglia e determinazione. E lo si è visto con quell'assist magnifico servito a Gervinho". BENATIA LODA GARCIA  - Benatia, eroe della serata, loda il tecnico: "Cosa ha portato Garcia? Ha portato tutto, quello che facciamo è una sua idea, ha la fiducia del gruppo, sono contento di lui, chiede di giocare bel calcio, ma è attento alla difesa". Il difensore marocchino è convinto che questa Roma possa davvero sorprendere. "Possiamo fare grandi cose, non dobbiamo mollare, siamo solo all'inizio. Il mio gol? Sono contento che sia servito soprattutto a far vincere la squadra". TOTTI ESALTA IL GRUPPO  - Totti dal suo blog, infine, esalta il gruppo:  "Nei momenti della stagione in cui le partite sono ravvicinate e si gioca praticamente ogni tre giorni, è indispensabile poter contare su un gruppo unito, con elementi validi tra i giocatori in campo e la panchina. Il successo contro la Sampdoria ha dato prova di quanto siano tutti fondamentali e va dedicato soprattutto a chi magari talvolta gioca meno, ma che si fa trovar pronto quando viene chiamato in causa". Argomenti as roma serie a rudi garcia Leggi i commenti I commenti dei lettori 
Era destino che fosse Di Francesco, vecchio cuore romanista, a dare ai giallorossi il primato in solitudine. Nessuno avrebbe mai immaginato, probabilmente, che il Sassuolo sarebbe riuscito nell'impresa della giornata andando a pareggiare al San Paolo, lì dove è caduto il Borussia Dortmund appena una settimana fa. Il pari del Sassuolo ha spianato dunque la strada per il primato in solitudine della Roma di Garcia, andata a collezionare la quinta vittoria consecutiva da inizio campionato, come non le era mai successo prima. La "solita" vittoria della "solita" Roma, capace di far sfogare il rivale per poi ferire inesorabilmente e implacabilmente nel secondo tempo. Già, tutte le reti giallorosse sono state segnate nella ripresa e non può essere un caso. La Roma è un diesel che studia e sfianca gli avversari per metterne a nudo tutti i difetti e andare a colpire quando, abbassata la guardia, le mostrano il fianco. Garcia ha vinto la partita, riuscendo anche a dare un segnale di partecipazione e comunione a tutti, con qualche cambio che ha mutato il volto della Roma ma non il suo modo di stare in campo. Inizialmente è rimasto addirittura in panchina Francesco Totti, che con l'entusiasmo e la disponibilità di un ragazzo si è poi buttato nella mischia propiziando, con una corsa di quaranta metri, il gol che ha chiuso la partita.  Nella squadra giallorossa tutti sono protagonisti e nessuno è lasciato ai margini. Basti pensare che Gervinho è stato addirittura il nono giocatore diverso della Roma ad andare a segno in queste ultime cinque partite. La Roma è in testa alla classifica, da sola, ed è un'orchestra in cui tutti si esaltano. Anche per questo Garcia è uscito dalla tribuna alzando festoso un pugno al cielo. La Roma è già come la sognava. 
None Leggi i commenti I commenti dei lettori 
Oracle Team USA vince il duello finale per 44 secondi e vince la XXXIV America's Cup. Coraggiosa regata di Emirates Team New Zealand, in testa per le prime due boe, sorpassata "inevitabilmente" durante la bolina. Vince la barca più veloce. Vincono i velisti più bravi del mondo. REPLAY E DIRETTA DELLA FESTA di Fabio Colivicchi Oracle vince la XXXIV America's Cup: 9-8 zu Emirates Team New Zealand. Ultima decisiva vittoria per 44 secondi Come spesso accade, tutte le chiacchiere le porta via il vento. Poteva succedere di tutto, invece è successo "solo" quello che era già accaduto nelle precedenti e ultime 7 regate, quasi fotocopia, distacco compreso. Quel distacco, 44 secondi, è la certificazione cronometrica, quindi matematica, di una Coppa America scientifica, ben più di quanto le emozioni della rimonta hanno lasciato vagheggiare. Quel distacco, che vale la conquista del trofeo più antico dello sport, è esattamente la traduzione della maggiore velocità del catamarano AC72 del defender Oracle USA rispetto allo sfidante neozelandese. Come sia stata ottenuta questa differenza di velocità, sarà presto reso noto nei dettagli più curiosi. E' stato il momento in cui la Coppa ha cambiato corso. Saperlo servirà a discutere un po' ma intanto bhsogna dire bravi a tutti i componenti di Oracle Team USA. E anche onore al merito per Emirates Team New Zealand. Nello sport e nella coppa si vince e si perde, certo brucia perdere così e farà male e ci saranno conseguenze tutte da vedere. Ma resta una coppa più che onorevole quella dei kiwi, di attacco, da vero sfidante, di intuizionil, di lavoro, di impegno. Ci hanno provato, ci sono andati vicinissimi. Hanno mancato l'obiettivo, e non è poco. Ci sarà tempo per commenti, analisi e conseguenze, da una parte e dall'altra. Una cosa deve essere chiara: è successo che, come sempre e come giusto, hanno vinto l'America's Cup i migliori velisti del mondo. DIRETTA DELLA FESTA - REPLAY DELLA FINALE Leggi i commenti I commenti dei lettori 
BOLOGNA  - Un pareggio incredibile, il Milan lo raggiunge nel recupero in modo insperato, come a Torino l'ultima volta. Il Bologna subisce due gol quando assapora già il profumo dell'impresa. Ha ragione la "smorfia": novanta, la paura. La scacci prima correndo forsennatamente, fino a che le forze ti sorreggono. La dribbli, quando vai in vantaggio  -  il Milan  -  e quando rimonti e addirittura sorpassi  -  il Bologna. La ritrovi in fondo  -  il Bologna  -  soprattutto nelle gambe di chi subentra e non mette in circolo l'adrenalina. Il pari a tempo scaduto, è rocambolesco. Pensate: lo firma Abate, in fase difensiva a dir poco disastroso. Pioli e Allegri. Parlano all'ingresso in campo, Pioli e Allegri, coprendosi come d'abitudine la bocca. Chissà cosa si dicono... L'ospite ha tutti addosso, dicono sia quasi al capolinea, eppure ha una rosa risicatissima, un'infermeria strapiena, un campione sull'orlo di una crisi di nervi e i "bambini" a fare panchina. L'altro non ha mezze misure sotto le due torri: c'è chi lo ama e chi lo odia, studia le partite, chi dice troppo (cambia sempre moduli e formazioni) e chi bene. Anche stavolta rivoluziona la formazione: fuori Bianchi e Cristaldo unico puntero. Debutta Laxalt giovanissimo uruguaiano e torna Christodoulopoulos nel terzetto alle spalle di Cristaldo. Davanti alla difesa, Perez è titolare per la prima volta. Bologna e Milan, vista la vigilia, si portano in campo le loro valigie piene di perplessità. Primo tempo. Il Bologna prova subito a pigiare sull'acceleratore per tenere lontano il Milan dalla zona nevralgica, ma... va sotto al primo errore, punito da un'invenzione di Robinho che premia al bacio l'incursione di Poli. Diagonale da manuale e Curci non ci arriva. Partito prudente, se non addirittura timoroso, il Diavolo trova il coraggio:  oltre a Robinho leader, funzionano le combinazioni Nocerino (preferito a Muntari)-Constant sulla sinistra, Poli non lo tiene nessuno, figuriamoci il timidissimo Pazienza... Abate si inserisce bene, Birsa si conferma felicissimo e silenzioso innesto. Proprio l'ex torinista, pescato da un raffinato appoggio di Poli, serve a Matri il miglior pallone per allungare la fuga. Dicono che l'ex juventino senta l'ombra di SuperMario... stavolta l'ingombrante partner non c'è eppure Matri si divora un gol fatto, volèe alta dal dischetto del rigore. Lo scampato pericolo non scuote il Bologna che, a centrocampo, fatica non poco in costruzione. Ci vuole un lancio in verticale e una mezza spizzicata estemporanea di Diamanti perché il giovin Laxalt chiuda una gran volata (complice la letargia difensiva rossonera) con un secco tiro vincente sul primo palo: 1 a 1.  Pioli, del resto, ha puntato sul nuovo  per non dare riferimenti fissi (come... Bianchi) alla difesa rossonera. Il Bologna invero "ronza" assai attorno all'area, ma punge pochino. Zapata maltratta Cristaldo, ma Tagliavento lascia fare. Nel Bologna fa bene Garics, dall'altra parte De Jong tiene su Diamanti. Robinho svaria e si carica in spalla il Milan. E' il leader. Si sente. Grida pure al rigore, quando prova a sfondare la barriera rossoblù per chiudere uno schema in area, trova Diamanti e cade. Dubbi fondati. Sull'altro fronte, Tagliavento punisce con la simulazione un sospetto contatto al limite tra Lazaros e Mexes al limite dell'area. Ripresa. Dopo il riposo succede di tutto. Il Bologna fa bene nelle ripartenze, rubando la parte che nel primo tempo era stata rossonera. Aspetta e riparte. Arriva il secondo gioiello di Laxalt, giovane uruguagio, dopo una buona combinazione tra Garics e Christodoulopoulos chiusa con un traversone millimetrico del greco per la testa del giovanissimo dirimpettaio. Laxalt sale in ascensore più di Abate e infila in bello stile, di testa. Il Milan sente il colpo, il Bologna cresce e offre il meglio del suo match. La paura è lontana, il palleggio convincente calano Poli e Nocerino (il primo dopo un'ora superlativa). Su un traversone teso di Diamanti, Cristaldo cambia la sua partita con un tuffo di testa pregevole: 3 a 1. La remuntada, sembra missione impossibile, il Bologna resiste fino ai minuti finali, grazie a Curci, ma traballa.  Chi subentra non capisce che  -  come dice il presidente onorario  -  "si può dare di più". Anzi si deve. Per Matri la porta è stregata, Mexes colpisce la traversa, Robinho ancora lui, arma l'assalto.  Il brasiliano riaccende la speranza all'89' e col Bologna in un chiaro attacco di panico,  Abate trova il tap in dello sconcertante 3 a 3. Finito? Un Diamanti esausto, minuto 94', colpisce la traversa: ad Abbiati battuto. BOLOGNA (4-2-3-1): Curci 7  -  Garics 6,5, Antonsson 6,5, Mantovani 6,5, Morleo 5,5  -  Pazienza 6 (65' Della Rocca 5,5), Perez 6,5 (85' Khrin 5,5)  -  Christodoulopoulos 6,5 (78' Sorensen 4,5), Diamanti 6, Laxalt 7,5  -  Cristaldo 7. All. Pioli MILAN: (4-4-2): Abbiati 5,5  -  Abate 6, Mexes 5,5, Zapata 5,5, Costant 6,5  -  Birsa 6,5 (63' Niang 5), Dejong 6, Nocerino 6 (74' Muntari 6,5), Poli 7 (90' Emanuelson sv.)  -  Matri 5, Robinho 7,5. All. Allegri. ARBITRO: Tagliavento 5,5 RETI: 12' Poli (M) 33' e 52' Laxalt (B) 62' Cristaldo (B), 89' Robinho; 91' Abate. NOTE :  Ammoniti: Christodoulopoulos, Mantovani, Diamanti, Pazienza; De Jong, Niang. Recupero: 0' e 5'. Argomenti bologna fc milan ac serie a Leggi i commenti I commenti dei lettori 
TORINO - Tanti gol e bellissima partita all’Olimpico tra Torino e Verona. Alla fine è arrivato un pareggio, 2-2, che accontenta sia Ventura che Mandorlini, soprattutto per la positiva prestazione della propria squadra. Tra i granata grande protagonista Cerci, autore di una doppietta e ora da solo in vetta alla classifica cannonieri con 5 reti, mentre nelle fila degli ospiti ottimo rientro in campo di Toni, che ha messo in difficoltà tutta la difesa avversaria. Per gli scaligeri gol di Gomez e Jorginho. LA CRONACA - Questa volta dunque Mandorlini può impiegare il rientrante Toni al centro del tridente d’attacco con Jankovic e Gomez (preferito a Martinho) ai lati, mentre sull’altro fronte Ventura ricorre al turnover per dosare le forze in vista del derby in programma domenica prossima. Il diffidato Glik viene dirottato in panchina, al suo posto il rientrante Rodriguez. Tra le novità da parte granata c'è quella assoluta di Bellomo, che debutta in serie A iniziando dal primo minuto. Il primo tempo viaggia su ritmi blandi, lo 0-0 sembra scontato quando al 36′ dagli sviluppi di un corner, il difensore ospite Rodriguez colpisce goffamente la palla con la mano. Rigore inevitabile e perfetta trasformazione di Cerci. Ma il vantaggio dura meno di 10 minuti, ci pensa infatti Juanito Gomez al 44′ a riportare il risultato in parità approfittando di un grande assist di Toni in spaccata su una palla alta di Jorginho. Facile tap-in per l’esterno schierato a sorpresa da Mandorlini e tutti negli spogliatoi. CERCI ILLUDE, TONI LOTTATORE - L’inizio di ripresa è scoppiettante. I granata tornano nuovamente a condurre quando al 53′ Basha scardina il pallone dai piedi di Hallfredsson, permettendo a Cerci di involarsi verso la porta di Rafael, che riesce ad opporsi sulla conclusione di Meggiorini, servito dall’azzurro, che però è il più lesto di tutti a gettarsi sulla ribattuta del portiere e a ribadire in rete. Ma al 67′ ecco il nuovo pari dei gialloblu. In un corpo a corpo in area granata con Toni, Rodriguez aggancia il piede dell’ex viola. Rigore ineccepibile, che Jorginho non fallisce, nonostante Padelli avesse intuito la direzione del tiro. Per gli ultimi venti minuti Ventura getta nella mischia Immobile, ma nel finale il ritmo scende e le due squadre sembrano accontentarsi del pari. Con questo punto il Torino va a 8 punti, mentre il Verona è subito dietro con 7, uno in meno della squadra di Ventura. Nel prossimo turno per i granata c’è l’attesissimo derby contro la Juventus, mentre i ragazzi di Mandorlini, dopo due trasferte, tornano al Bentegodi ospitando il Livorno. TORINO-VERONA 2-2 (1-1) TORINO (3-5-2) Padelli 6; Bovo 6, Rodriguez 5, Moretti 5.5; Darmian 5.5, Basha 6, Bellomo 6, Farnerud 6.5 (18′ st El Kaddouri 5.5), D’Ambrosio 5.5, Cerci 7.5 (37′ st Brighi sv), Meggiorini 6 (27′ st Immobile 6) In panchina: Berni, Gomis, Glik, Maximovic, Masiello, Pasquale, Vives. Allenatore Ventura VERONA (4-3-3 ) Rafael 5; Cacciatore 6, Gonzalez 5, Moras 6, Albertazzi 5.5 (14′ st Cirigliano 6.5); Romulo 5.5, Jorginho 6.5 (37′ st Donadel sv), Hallfredsson 6; Jankovic 6.5 (33′ Sala sv), Toni 7, Gomez 6.5 Allenatore: Mandorlini 6 In panchina: Mihaylov, Laner, Donati, Longo, Cacia, Bianchetti, Iturbe, Marques, Agostini. Allenatore: Mandorlini ARBITRO Rizzoli di Bologna RETI 36′ pt Cerci (rig), 44′pt Gomez, 8′ st Cerci, 22′ st Jorginho (rig) AMMONITI Cerci per proteste ANGOLI 7-2 per il Torino RECUPERO 0′; 3′ Argomenti serie a torino fc hellas verona Leggi i commenti I commenti dei lettori 
MADRID - Tre punti d'oro in extremis per il Real Madrid. Un rigore di Cristiano Ronaldo al 95' consente ai blancos di Ancelotti di espugnare Elche (2-1) e di non perdere terreno dal duo di testa Barcellona-Atletico. Era stato il portoghese a portare in vantaggio i suoi al 6' della ripresa con una gran punizione. Poi lo scoppiettante finale: al 92' i padroni di casa raggiungono il pareggio con Boakye, giocatore in prestito dalla Juve, ma il Real tre minuti più tardi torna in vantaggio con il rigore concesso per fallo su Pepe e trasformato da Ronaldo. La squadra di Ancelotti resta a -2 dalla coppia di testa e sabato c'è il derby della capitale proprio con i colchoneros. RISULTATI SESTA GIORNATA MARTEDI' Barcellona- Real Sociedad 4-1 Levante - Valladolid  1-1 Atletico Madrid - Osasuna 2-1 Malaga - Almeria 2-0 MERCOLEDI' Granada - Valencia 0-1 Siviglia - Rayo Vallecano 4-1 Elche - Real Madrid 1-2 GIOVEDI' Athletic Bilbao - Real Betis ore 20 Getafe - Celta Vigo ore 22 Villarreal - Espanyol  ore 22 Argomenti calcio spagnolo real madrid cristiano ronaldo Leggi i commenti I commenti dei lettori 
NAPOLI  - Si aspettavano probabilmente di fare un solo boccone del fanalino di coda, i sessantamila tifosi partenopei che affollavano gli spalti del San Paolo, e festeggiare il 5° successo di fila, invece il Napoli si deve accontentare di un 1-1 con il Sassuolo, vedendo la Roma conservare da sola il primato (la Juve aggancia gli azzurri sulla seconda poltrona). E  -  per sgombrare subito il campo da equivoci- è pienamente meritato il primo punto in serie A conquistato dal club emiliano, capace di lasciarsi alle spalle le sette scoppole incassate dall'Inter appena tre giorni fa e persino di spaventare la squadra di Rafa Benitez, un po' presuntuosa e poco lucida. DI FRANCESCO HA LE RISPOSTE GIUSTE AL 'SAN PAOLO'  - E così dal testacoda a uscire peggio è proprio la formazione di casa, in tenuta mimetica, mentre Eusebio Di Francesco ha ottenuto le risposte che si attendeva dai suoi (rivoluzionati, specie in difesa), sul piano dell'atteggiamento, grazie anche alla scelta di rinnegare per una volta l'amato 4-3-3 per passare a un più prudenziale 5-3-2. Puntella così la sua panchina il tecnico dei neroverdi, che rischiava di subire un altro esonero in carriera dal Napoli, dopo quello arrivato quando guidava il Lecce in A, dopo una sconfitta per 2-4 al San Paolo, il 3 dicembre 2011. DZEMAILI SBLOCCA IL MATCH DOPO UN QUARTO D'ORA  - Come previsto, Benitez ricorre al turn over (sei variazioni nell'undici iniziale) ma conferma Higuain come unica punta, con a supporto il trio Hamisk-Pandev-Mertens. L'avvio è tutto di marca partenopea. Al 5′ Higuain scalda i guanti a Pegolo con una conclusione dal vertice sinistro dell'area. E al quarto d'ora una bella combinazione Higuain-Mesto sulla destra si trasforma in un cross basso respinto dalla difesa emiliana, sul pallone si avventa Dzemaili che dalla distanza fa partire un gran destro sul quale Pegolo non può arrivare. ZAZA RISPONDE SUBITO E POI METTE PAURA AL NAPOLI  - Sembra tutto in discesa per il Napoli, sembra... Infatti nel giro di cinque minuti il Sassuolo pareggia: è Zaza che da posizione defilata sorprende Reina con un sinistro che si infila sotto la traversa, alla Ibrahimovic. La risposta del Napoli arriva con Mertens e Pandev, che impegnano Pegolo. A sfiorare il raddoppio è però al 27′ il Sassuolo: Mesto salva sulla linea su conclusione a botta sicura di Zaza, ben servito da Berardi, e sulla ribattuta Laribi trova l'opposizione di Reina. L'ultima occasione del primo tempo è ancora per gli uomini di Di Francesco, con Kurtic che su punizione sfiora l'incrocio dei pali. PEGOLO SALVA IL RISULTATO, NON BASTANO LE MOSSE DI BENITEZ  - Rimane ordinato anche nella ripresa il Sassuolo, contenendo le avanzate del Napoli e mettendolo in apprensione con le ripartenze. Al 10′ però sugli sviluppi di un corner i partenopei sfiorano il vantaggio, Fernandez da due passi tira a botta sicura, ma Pegolo respinge miracolosamente. Benitez prova a correre ai ripari sostituendo con Callejon uno spento Pandev. Ma al 23′ ancora Sassuolo pericoloso, con Kurtic a mettere i brividi ai tifosi e Cannavaro ci mette una pezza. Il tecnico spagnolo poi gioca anche la carta Insigne (al posto di Mertens), ma non serve per scuotere i suoi e trovare il guizzo vincente. Anzi è Reina a dover sventare un colpo di testa insidioso di Zaza, prima che allo scadere il collega eviti la beffa sul tiro da fuori di Inler. Per il Napoli primi due punti persi in stagione, e l'occasione per riflettere e recitare un po' il mea culpa, mentre all'ombra del Vesuvio comincia davvero il campionato della matricola emiliana. NAPOLI  -  SASSUOLO 1-1 (1-1) NAPOLI (4-2-3-1): Reina 6; Mesto 5.5, Cannavaro 6, Fernandez 5.5, Armero 6.5; Inler 5.5, Dzemaili 6; Pandev 5.5 (17' st Callejon 5.5), Hamsik 5.5, Mertens 6.5 (30' st Insigne 6); Higuain 6. (1 Rafael, 15 Colombo, 5 Britos, 33 Albiol, 3 Uvini, 13 Bariti, 22 Radosevic, 85 Berhami, 91 Zapata). All.: Benitez 6. SASSUOLO (5-3-2): Pegolo 7.5; Schelotto 6 (12' st Marzorati 5.5), Antei 5.5 (34' st Rossini sv), Bianco 6, Acerbi 6, Longhi 5.5; Laribi 7, Magnanelli 6.5, Kurtic 7; Zaza 7, Berardi 6.5 (38' st Missiroli sv). (1 Pomini, 22 Rosati, 2 Pucino, 11 Alexe, 14 Masucci, 45 Chibsah, 70 Farias, 83 Floro Flores, 86 Ziegler). All.: Di Francesco 7. ARBITRO : Doveri di Roma 6. MARCATORI : nel pt 15' Dzemaili (N), 20' Zaza (S). AMMONITI : Fernandez (N), Marzorati (S) e Laribi (S) per gioco falloso, Inler (N) per simulazione. ANGOLI : 9-4 per il Napoli. RECUPERO : pt 2', st 4'. SPETTATORI : 55.000. Argomenti ssc napoli serie a sassuolo calcio Leggi i commenti I commenti dei lettori 
NAPOLI - Non mette la quinta il suo Napoli, fermato sull'1-1 dal Sassuolo fanalino di coda. Ma Rafa Benitez non vuole sentir parlare di avversario sottovalutato. "Non abbiamo fatto una buona gara, non abbiamo giocato allo stesso livello delle prime partite", ammette il tecnico spagnolo ai microfoni di Sky Sport commentando il primo pareggio stagionale degli azzurri. BENITEZ: "IL SASSUOLO HA GIOCATO MOLTO BENE" - "Abbiamo avuto occasioni noi, occasioni loro, un punto per uno, non abbiamo perso due punti - sottolinea Benitez - E' normale che se una partita non va bene non si vinca. Oggi abbiamo avuto dei problemi perché il Sassuolo ha fatto benissimo, si chiudeva e ripartiva in contropiede. Noi dobbiamo migliorare. Lo 0-7 di domenica del Sassuolo era stato un incidente, noi abbiamo preparato bene la partita, ma i nostri avversari hanno giocato molto bene". A una domanda sul mancato impiego di Behrami, l'allenatore risponde spiegando che "è un giocatore importante, ma se si gioca ogni tre giorni dobbiamo fare dei cambi, abbiamo le qualità nella rosa, il turn over l'abbiamo fatto anche prima e le cose sono andate bene, stasera bisogna dare i giusti meriti al Sassuolo". "NON ABBIAMO GESTITO BENE IL PALLONE"  - Il timoniere scelto da De Laurentiis per il dopo Mazzarri analizza poi quel che non ha funzionato. "Non abbiamo fatto bene durante tutta la partita, non abbiamo controllato bene gli spazi, non abbiamo avuto il giusto equilibrio quando perdevamo palla, e quando avevamo il possesso palla non abbiamo avuto la giusta velocità - sottolinea lo spagnolo, che difende il turn over - Con i giocatori che avevamo in campo dal primo minuto dovevamo vincere, il Sassuolo ha fatto molto bene, noi di meno, dobbiamo imparare per i prossimi impegni. Non abbiamo trovato spazi per merito del Sassuolo, e non abbiamo saputo sfruttare la qualità di Hamsik e Pandev. In casa capiterà spesso di incontrare squadre molto chiuse, per questo dobbiamo imparare e migliorare sempre". HAMSIK: "OGGI POCO BRILLANTI MA NON CROLLA IL MONDO"  - "Non siamo soddisfatti, siamo arrabbiati ma non crolla il mondo". Marek Hamsik prova a non drammatizzare dopo l'1-1 interno contro il Sassuolo che costa al Napoli il primo posto. "Sapevamo che non sarebbe stata facile ed è stato così - sottolinea il centrocampista slovacco - Non abbiamo fatto il nostro gioco, il Sassuolo si è difeso bene ed è stato pericoloso in contropiede. Male dopo il gol subito? Quando prendiamo gol dobbiamo continuare a giocare a testa alta e fare la nostra partita, dobbiamo essere concentrati e attenti. Oggi non siamo stati brillanti come altre volte e di questo non siamo soddisfatti". Ma, come detto all'inizio, niente drammi. "Abbiamo cambiato tanto ma i risultati fino ad ora ci hanno dato ragione, siamo sulla strada giusta". Argomenti ssc napoli serie a rafael benitez Leggi i commenti I commenti dei lettori 
