Cinquantasei sforamenti in un anno. Montale è uno dei comuni toscani con il più alto indice di superamenti del livello massimo consentito delle polveri fini. Il sindaco Ferdinando Betti combatte con le polveri da due mesi ma i risultati scarseggiano. Cosa state facendo per abbassare l'inquinamento atmosferico sindaco? "Il 29 ottobre ho firmato un'ordinanza che riduce a dieci ore al giorno il funzionamento degli impianti di riscaldamento, ad eccezione di quelli degli asili, degli ospedali e delle case di cura. Invito ancora una volta i cittadini a rispettare il divieto e a tenere al massimo a 18 gradi la temperatura delle caldaie. Ognuno di noi deve fare la sua parte". Che altro prevede l'ordinanza? "Non si possono usare i caminetti ed è vietato bruciare all'aperto residui vegetali prodotti da attività agricole e forestali o derivanti da pulizia di parchi e giardini. Niente roghi nelle aree verdi. E lo stesso vale per carta e cartone in cantieri, aree commerciali e zone industriali. Chi accende un fuoco viene multato, va avanti così da due mesi". Ma non si vedono diminuzioni del pm10 nella vostra centralina. Anzi. "Purtroppo è così, devo ammetterlo. Sono ormai convinto che fino a quando rimarrà questa condizione di alta pressione ogni sforzo produrrà scarsi risultati". Perché non limitare il traffico? "Montale non ha una ztl ed è un centro di passaggio. Se i comuni vicini, che sono Montemurlo e Agliana, non prendono provvedimenti è inutile che lo faccia io. Servirebbe una strategia di area per incidere un po' di più sui livelli di smog". Cambierà qualcosa nel 2016? "Spero proprio di sì, visto che la centralina di Montale diventerà riferimento per l'intera zona e quindi avrà più autorevolezza, se così si può dire. Apprezzo anche l'idea che Arpat e Regione vogliano modificare il conteggio dei dati che non ripartirà più dal 1° gennaio". L'assessore all'ambiente di Prato Filippo Alessi dice che prenderà i provvedimenti previsti dalla legge ma senza credere alla loro efficacia. È d'accordo? "Ho partecipato a molti incontri sullo smog in questi anni e credo che gli interventi più efficaci siano quelli a lungo termine. Sperando che ogni tanto piova pure". Argomenti interviste firenze 
World Sailing Youth Worlds: l’evento macchiato dall'assenza dei fortissimi atleti israeliani, vittima delle tensioni diplomatiche tra Malesia e Israele (i nostri commenti su Piazza Vela). i Mondiali giovanili della vela dal 29 dicembre al 3 gennaio sull’isola di Langkawi in Malesia. Circa 400 giovani velisti da un record di 76 nazioni. Ci sono anche 14 azzurrini. Ecco le classi e gli italiani in gara, guidati da Alessandra Sensini – GUARDA 3 VIDEO: PREVIEW, CERIMONIA DI APERTURA E DAY 1 HIGHLIGHTS Un Mondiale Giovanile di tutta la vela, una piccola Olimpiade, la migliore gioventù velica del pianeta, occhi vispi, capelli al vento, gioia di vivere al suo massimo, adolescenti che sognano un futuro in grande scegliendo lo sport (e il più bello del mondo, aggiungiamo noi) per riempirlo di passione e impegno. Tutto questo e parecchio di più, c’è nell’appuntamento annuale degli ex ISAF e oggi World Sailing Youth Worlds. Un momento magico per tante nazioni, per le Federazioni e le squadre che rappresentano, per le scuole veliche, i coach, le famiglie e i ragazzi. Un momento di colori, fatti anche di bandiere nazionali. Un momento purtroppo macchiato in modo indelebile, da un odioso caso di boicottaggio geopolitico, legato alla mancanza di relazioni diplomatiche tra la Malaysia, paese che ospita il Mondiale, e Israele, paese che aveva iscritto due grandi giovani campioni (titolari in carica del mondiale del windsurf Under 19), per poi ritirarli dalla competizione. Ci sono polemiche, prese di posizione, commenti, in giro per il mondo, ovviamente soprattutto sui social network. Noi abbiamo scelto di approfondire il caso e fare i nostri commenti nello spazio degli approfondimenti e dei blog, in Piazza Vela: CLICCA QUI PER L'APPRONDIMENTO E IL COMMENTO. Lo Sport e la Politica hanno sempre avuto incontri ravvicinati e a farne le spese è sempre il primo. Lasciamo i commenti al loro spazio, e rientriamo nell’evento sportivo che resta, con i suoi carichi di tensione agonistica e logistica, anche qualche preoccupazione legittima legata alle tensioni descritte. Sono diciottenni, non bambini. Hanno chiaro quel che accade intorno a loro. E’ un grande Mondiale Giovanile, potrebbe essere un gigantesco spot planetario per lo sport della vela, basterebbe far girare le foto dei bellissimi atleti e atlete. E’ un Mondiale Youth record: 425 velisti, 125 allenatori e Official da ben 76 nazioni (nel 2014 allo stesso evento a Tavira in Portogallo i paesi furono 67). Le classi in gara sono il doppio 420, il doppio acrobatico 29er, il Laser Radial e il windsurf RSX, tutte in due categorie maschile e femminile, più il catamarano SL16 in categoria Open. Le barche sono fornite dai costruttori partner dell’organizzazione, Laser Performance e Constant Wind. Ovington e UpMarine, l’italiana Nautivela, Neil Pryde e Sirena Voile. L’Italia ha in Malesia una squadra di giovani molto competitiva, e a guidarla è una figura iconica della nostra vela, Alessandra Sensini, oggi DT Giovanile della Federazione Italiana. Le polemiche sul caso Malaysia-Israele hanno ovviamente colpito anche i nostri azzurrini e lo staff tecnico. Ma c’è anche la voglia di guardare avanti: si è qui per compiere dei gesti sportivi. VIDEO TEASER CLASSI E AZZURRI IN GARA Classe 420 M (32 equipaggi) – Gli azzurri in gara sono Edoardo Ferraro e Francesco Orlando, entrambi dello Yacht Club Sanremo, dove si allenano con l’ex olimpica argentina di 470 Fernanda Sesto. Una coppia di ragazzi collaudati e talentuosi: il 2015 ha portato il grande successo al Mondiale Under 17 della classe 420 in Giappone, e il titolo nazionale a Follonica. Inevitabilmente partono per aspirare a un posto sul podio. Classe 420 W (24 equipaggi) – Le azzurre sono Demi Rio (si chiama proprio così), da Torri del Benaco e Maria Pasquali Coluzzi, bresciana, tesserate per la Fraglia Vela Malcesine. Sono la super sorpresa dell’anno, avendo strappato il titolo nazionale ad avversarie forti ed esperte (peraltro con un titolo iridato 2014…) e quindi ottenuto la qualifica per questo Mondiale Youth, che affronteranno da protagoniste. Classe 29er M (32) – La vela azzurra è rappresentata da Federico Zampiccoli e Leonardo Chistè, del Circolo Vela Arco, entrambi con un percorso che viene dal singolo giovanile acrobatico O’Pen BIC, dove hanno primeggiato a livello internazionale. Al campionato nazionale di Follonica a settembre di quest’anno il loro dominio è stato netto. Classe 29er W (25) – Le azzurre sono Francesca e Claudia Gambarin, anche loro del Circolo Vela Arco, allenatore lo stesso Leonardo Bianchini. Hanno iniziato prestissimo (a soli 15 e 12 anni) l’esperienza del 29er, e quest’anno si sono messe in evidenza con un gran finale all’Eurosaf di Brest in Francia. Idee chiare: non fanno mistero di voler puntare alla classe olimpica FX. Classe Sirena SL 16 (14) – Il catamarano giovanile non ha grande diffusione (l’ISAF o WS cerca da tempo una classe propedeutica alla specialità che è olimpica con il Nacra 17). Gli azzurri in gara sono i romani Gianluigi Ugolini (Compagnia della Vela di Roma) e Maria Giubilei (Circolo Velico Ventotene), preparati da un coach esperto di cat come Matteo Nicolucci. La loro stagione è incorniciata dal successo a Marsiglia nel Criterium del Mediterraneo, contro tutti gli specialisti francesi. Certo il cat SL16 usato per lo Youth è un po’ materia oscura (e a quanto sembra le barche consegnate dall’organizzazione hanno più di una pecca…). Classe Laser Radial M (69) – L’Italia schiera Gianmarco Planchesteiner, già protagonista di notevoli prestazioni mondiali a livello giovanile, che corre per i colori della Fraglia Vela Malcesine. L’argento al Mondiale Youth di Laser Radial a Kingston in Canada è solo l’ultimo podio del giovane gardesano, che quello stesso titolo lo aveva vinto in Oman nel 2014 e che sembra deciso a ripercorrere le orme di altri baby laseristi azzurri di successo, aiutato dal fisico è già atteso al passo successivo, l’olimpico Standard. Classe Laser Radial W (57) – In gara l’azzurrina Francesca Bergamo del Centro Velico Alto Adriatico di Lignano Sabbiadoro. Un altro caso di talento cresciuto bene nella filiera, dall’Optimist (è arrivata fino al titolo europeo) al Laser 4.7 (subito in evidenza sia a livello nazionale (titolo a Cagliari) che internazionale con un bronzo al Mondiale 2014 in Giappone), fino al Radial. Quest’anno al Mondiale Radial Youth di Kingston in Canada ha chiuso al 4° posto, a soli 5 punti dal podio, penalizzata dall’annullamento per maltempo dell’ultima giornata di gare. Un altro talento da seguire. Classe RSX M (30) – L’azzurro Matteo Evangelisti arriva dalla prolifica Lega Navale Italiana di Civitavecchia, autentica fucina di campioni del windsurf. La qualifica per il Mondiale è arrivata dalla Coppa Italia di Ostia, poi è arrivato il 6° all’Europeo Youth di Mondello, ma Matteo è cresciuto in un ecosistema che ha già sfornato surfisti a raffica per squadra nazionale, Olimpiadi Giovanili e presto anche Giochi Olimpici assoluti. E’ considerato uno specialista con il vento leggero o comunque quando c’è da pompare parecchio, perché ha fisico e carattere. Classe RSX W (23) – L’azzurrina (è il caso di dirlo visto che è la più giovane in gara) è la marchigiana Giorgia Speciale, classe 2000 del SEF Stamura di Ancona. Un tipino da tenere d’occhio, ha vinto molto nella tavola giovanile Techno 293 (l’ultimo trionfo in ordine di tempo è il titolo Europeo 2015 vinto in Lettonia, ma a soli 13 anni aveva già vinto il suo primo Mondiale nella categoria Under 15) ed è stata catapultata sulla RSX in età verdissima. Tanto carattere ed energia contagiosa. CERIMONIA DI APERTURA PRIMA GIORNATA DI REGATE Ventone, aria forte a volontà, nel sole e nello scenario verdissimo delle isole dell'arcipelago malese che fanno da cornice al Mondiale. Che peccato per quelle macchie indelebili... Gli azzurri: nel 420 M Edoardo Ferraro e Francesco Orlando sono al 4° posto dopo due prove (7-4), alle spalle di AUSm, USA e SIN. Nel 420 W, Rio e Psquali Coluzzi sono al 6° posto (6-12), in testa AUS, POL e USA. Difficile esordio nel 29er Zampiccoli er Chistè, dopo 3 prove sono al 21° posto (18-19-16). Nel 29er W le Gambarin si difendono e sono al 12° posto (8-14-14). Si fa subito dura anche nel Laser Radial M, dove Gianmarco Planchestainer è 15° dopo due manche (20-16), e nel Laser femminile dove Francesca Bargamo è 28ma (23-32). Infine nelle tavole a vela RSX maschili Matteo Evangelisti è 19° dopo 3 prove (20-12-15) mentre tra le ragazze Giorgia Soeciale si batte ed è undicesima (11-10-12). Non hanno potuto regatare i cat SL16, ma il motivo non è il vento: infatti ci sarebbe un ritardo nella consegna delle barche. Un altro colpo di immagine al campionato nato male, insieme agli adesivi sulle barche che ancora riportano il vecchio nome ISAF, cambiata in World Sailing. DAY 1 HIGHLIGHTS Leggi i commenti I commenti dei lettori 
Comincia accorpando i dipartimenti di Ambiente e Urbanistica, «la riorganizzazione della Regione Liguria», lo annuncia il presidente Giovanni Toti, dopo i primi sei mesi di mandato, nella conferenza di fine anno. Illustra l'ultimo provvedimento dell'anno, Toti: «Abbiamo dato il via libera alla gara per il cantiere del terzo lotto del Bisagno, se il Comune la bandirà in fretta, entro aprile cominciano i lavori», spiega Toti, commissario straordinario per il Bisagno. E dice come cambierà l'ente: avoca a sé le competenze in materia di nomine, per il capitolo "rafforzamento del ruolo di indirizzo e coordinamento della presidenza", ma soprattutto nascerà un unico dipartimento, con un unico direttore generale, cui afferiranno sia l'Urbanistica, sia l'Ambiente. E per l'amministrazione che ha da poco varato il Piano Casa, contro cui sono pronti ricorsi alla Corte costituzionale non è una decisione che passa inosservata. L'articolo completo sul giornale in edicola e su Repubblica Extra Argomenti genova regione liguria piano casa cementificazione giovanni toti 
MANCHESTER – Assalto respinto. Al King Power Stadium la favola del Leicester continua. Nel posticipo della 19/a giornata di Premier League, infatti, gli uomini di Claudio Ranieri bloccano i padroni di casa sullo 0-0 e tornano così in testa alla classifica a braccetto con l’Arsenal di Wenger davanti proprio ad Aguero e compagni, distanziati di tre punti dalla coppia di testa. A 39 punti, Ranieri è a una misura dalla soglia dei 40, la quota-salvezza posta come obiettivo iniziale di stagione. Se anche solo un punto arriverà dalla sfida casalinga del 2 gennaio contro il Bournemouth, il tecnico romano dovrà finalmente guardare oltre e gestire il successo di una squadra che ha sorpreso tutti, chiudendo in testa alla Premier League un anno solare iniziato in fondo alla classifica. LA GARA – Il City prova a fare il match mantenendo la supremazia territoriale e l’iniziativa del gioco. Al 27′ la squadra di Pellegrini va vicino al vantaggio grazie a Sterling, al quale si oppone da campione Schmeichel, ma il finale di tempo è di marca del Leicester che al 40′ spreca due ghiotte occasioni. Prima è Albrighton a calciare fuori a porta vuota su un cross proveniente dalla sinistra, poi è Vardy a mandare alle stelle un destro dal limite. I padroni di casa sembrano aver cambiato passo ed al 9′ della ripresa sfiorano il palo con Kantè. Il City non sta a guardare, Pellegrini sostituisce Aguero (che non la prende bene) ed al 19′ Otamendi costringe ancora Schmeichel a una difficile deviazione in angolo. Il Leicester non demorde e si affida alle ripartenze: al 32′ punizione di Fuchs che impegna Hart, nel finale tanto agonismo in campo, ma nessuna azione pericolosa. La giornata si chiuderà domani con la sfida che metterà di fronte Sunderland (4 ko di fila in Premier e penultimo in classifica) e il Liverpool di Klopp. RISULTATI 19^ GIORNATA – LUNEDI’ Crystal Palace – Swansea City 0-0 Everton – Stoke City 3-4 Norwich City – Aston Villa 2-0 Watford – Tottenham 1-2 West Bromwich – Newcastle 1-0 Arsenal – Bournemouth 2-0 Manchester Utd – Chelsea 0-0 West Ham – Southampton 2-1 MARTEDI’ Leicester City – Manchester City 0-0 MERCOLEDI’ Sunderland – Liverpool ore 20.45. CLASSIFICA – Arsenal, Leicester 39; Manchester City 36; Tottenham 35; Crystal Palace 31; Manchester United 30; Stoke, Watford, West Ham 29; Liverpool 27;Everton 26; Southampton 24; West Bromwich 23; Norwich, Bournemouth, Chelsea 20; Swansea 19; Newcastle 17; Sunderland 12; Aston Villa 8. Argomenti premier league calcio calcio inglese leicester city claudio ranieri Leggi i commenti I commenti dei lettori 
Bus Cotral a fuoco sulla via Pontina nel Comune di Pomezia, in località Monte D'Oro. A bordo del pullman c'erano cinquanta passeggeri che si sono messi in salvo. L'autista è infatti riuscito ad evacuare subito il mezzo. Nessuno è rimasto ferito. L'azienda ha però un sospetto: "In poco più di un mese cinque mezzi sono bruciati per motivi ancora da definire - spiega Cotral - Gli accertamenti svolti dai tecnici dell'azienda non hanno permesso di risalire alle cause che hanno generato gli incendi. Tuttavia da una prima ricognizione è stato possibile tracciare il percorso manutentivo delle vetture che fanno capo alla medesima officina esterna. Si tratta di due bus Man alimentati a Gpl e di tre Breda Menarini a gasolio per i quali mai in passato si erano verificati problemi di questa natura. Il susseguirsi degli eventi, al di fuori di qualsiasi statistica, non può essere considerato una casualità e non si può più ascrivere alla sola vetustà del parco mezzi. Per questo motivo l'azienda sporgerà denuncia contro ignoti per sospetto sabotaggio". 
Scarpino, Amiu, Terzo Valico, Stoppani, Tirreno Power, sette discariche prese di mira in tutta la Liguria, i depuratori fognari, gli sversamenti di idrocarburi nei torrenti e in mare, l’amianto e gli incidenti sul lavoro. Se si volesse cercare un vocabolo giudiziario, per raccontare il 2015, si potrebbe battezzare l’anno delle inchieste sull’ambiente. Se si volesse dare un sopranome al procuratore capo, Michele Di Lecce, si potrebbe chiamare "l'ecopiemme". Anche se da dopodomani bisognerà aggiungere "ex": e già, oggi è il suo ultimo giorno a Palazzo di Giustizia. Va in pensione. Anche se i magistrati sono come i prefetti ed i presidenti: mantengono il titolo onorifico. Sarà ricordato come il procuratore con spiccata sensibilità sulle tematiche ambientali. «Deriva dalla mia formazione professionale, dalle precedenti esperienze da pm - spiega Di Lecce -. Come pretore mi sono occupato di questioni ambientali, sociali e di lavoro». Ad Alessandria, prima di sbarcare a Genova, aveva dato filo da torcere a giganti come Montedison e Michelin. «Non mi sono mai posto il problema (ammesso che esista) di mettermi contro i grossi gruppi - sottolinea - noi perseguiamo reati, non facciamo politica generica, ma politica giudiziaria». Quel temibile "vizietto" lo ha mantenuto nel capoluogo ligure. Parlano le cifre: ben 728 procedimenti penali, di cui 180 per reati in materia di rifiuti, più 72 illeciti riguardanti l'inquinamento ambientale, infine 276 per i reati contro l'ambiente e la salute delle persone. Una Procura, quella di Genova, che improvvisamente si è scoperta ambientalista? «Fa parte di alcune scelte organizzative che abbiamo fatto in questi anni - spiega il procuratore capo -: la strutturazione dei gruppi specializzati; sulle malattie professionali e sugli incidenti sul lavoro abbiamo sottoscritto un protocollo con la Asl; anche con l'Arpal abbiamo chiarito ruoli e dato omogeneità agli interventi; eppoi, per decreto interministeriale è stata istituita l'aliquota di polizia giudiziaria del Corpo Forestale». Tutto ciò non basta a giustificare la deriva ecologista, iperprotettiva sulla sicurezza negli ambienti di lavoro e gli infortuni. La sterzata al nono piano del Palazzaccio è arrivata nel 2012, con Di Lecce. Al momento sono in piedi mega-inchieste come quella sulla discarica di Scarpino, sulla bonifica Stoppani, sul traffico illecito di rifiuti, sull'amianto; eppoi, quella sul Terzo Valico, che frena la realizzazione di un'opera definita prioritaria a livello europeo. Tanto che i cantieri di scavo, Cravasco, sono stati chiusi a luglio. E lo sono tuttora. Un procuratore scomodo per Cociv (al 64% controllata da Salini-Impregilo, general contractor del passante ferroviario Genova-Milano). «Come responsabile della sezione di polizia giudiziaria mi sono limitato a dare le indicazioni di massima, le linee guida generali su alcune tipologie di reati - precisa Di Lecce -. È l'impostazione che dà la legge, non io. Ho soltanto ricordato agli organismi di vigilanza di intervenire sia sull'amianto che sulla sicurezza nell'ambiente di lavoro». La Procura della Repubblica di Genova, come Direzione Distrettuale Antimafia (di cui Di Lecce è titolare) però ha aperto 7 fascicoli per traffico illecito di rifiuti su altrettante discariche: La Spezia, Imperia, Sanremo- Arma di Taggia, eppoi Rio Marsiglia (Uscio), località La Birra a Busalla, Ca' da Matta di Sestri Levante e Malsapello a Rezzoaglio. Eppoi sulla centrale Tirreno Power di Vado Ligure. Non basta. Dopo mezzo secolo è riuscita a far chiudere Scarpino. «Il problema è come portare avanti alcune tipologie di reati - dice Di Lecce -: si può chiedere soltanto il processo o i pm possono cercare di capire di più. Scarpino nasce come sversamento di percolato nei torrenti, noi potevamo limitarci a fare il processo, ma i liquami continuano ad espandersi, così abbiamo fatto altri accertamenti ed è emersa l'instabilità della discarica, il conferimento fuorilegge dei rifiuti, fino alla corruzione. Potevamo chiedere il sequestro e la chiusura della discarica. Invece, abbiamo creato le condizioni perchè lo facesse Amiu». Determinato, sempre attento ai rapporti con la stampa, talvolta permaloso, geloso del suo lavoro, perfino troppo accentratore. Per sè ha tenuto tante inchieste, come quelle sull'amianto e le malattie professionali. Quasi non si fidasse dei suoi pm. «Coordino quel gruppo specializzato ed ho fatto la ricognizione di 360 fascicoli che erano dispersi nel mare-magnum - ripete -. Non li ho affidati ad altri pm perchè hanno meno esperienza della mia: me ne occupo dal ‘74». Il procuratore dice di non avere mai temuto i colossi. Ma si potrebbe pensare che non abbia avuto la stessa determinazione con il papà di Renzi. Potrebbe essere ricordato come il pm che ha chiesto l'archiviazione sulla bancarotta fraudolenta dell'azienda di famiglia. «Non c'è da vergognarsi, l'ho chiesta perchè non c'erano i reati contro di lui - risponde -. Abbiamo individuato le responsabilità, ma a carico di altri. Siamo convinti che Tiziano Renzi non c'entri con la bancarotta. Questo non vuol dire che sia un gentiluomo...». Argomenti genova procura michele di lecce 
Gérard Depardieu conclude con il ruolo più emblematico il suo appassionato avvicinamento alla Russia ed al suo leader Vladimir Putin. L'attore francese, 67 anni, interpreterà infatti il ruolo di Joseph Stalin in un film che sarà diretto dalla sua ex connazionale Fanny Ardant. Lo ha rivelato oggi la rivista Variety, bibbia hollywoodiana su tutto quello che si muove intorno al mondo del cinema. L'attrice francese, che ha già realizzato due lungometraggi, porterà sullo schermo un romanzo di Jean-Daniel Baltassat pubblicato nel 2013 con il titolo Il divano di Stalin . Secondo il sito di Variety, questo affresco storico sarà prodotto dalla società franco-portoghese Leopardo Filmes mentre lo studio moscovita Mosfilm fornirà scenografie e costumi dell'epoca. Il film sarà ambientato nell'Unione sovietica degli anni Cinquanta e sarà incentrato intorno alla figura di un giovane artista incaricato di creare un monunento in onore del dittatore georgiano. Diventato cittadino russo per diretta intercessione del presidente Putin, Depardieu nel 2012 ha rinunciato al passaporto francese per protestare contro l'alta tassazione dei più ricchi imposta dal governo socialista di Parigi e si è distinto per le frequenti prese di posizione contro le sanzioni alla Russia e la politica dell'Occidente nei confronti di Mosca. Argomenti cinema gérard depardieu 
