È STATO uno dei protagonisti della primavera dei sindaci del 1993. Da maggio 2012 per la quarta volta è sindaco di Palermo. Leoluca Orlando ieri era al porto per accogliere un nuovo gruppo di migranti. "Non sta a me dire se Antonio Bassolino sia meglio di Luigi de Magistris, ma certo una delle poche esperienze positive oltre i partiti in Italia resta quella di de Magistris ". Sindaco Orlando, che valore politico avrebbe un ritorno di Bassolino, che nel 1993 come lei e tanti altri sperimentò l'investitura diretta dei cittadini? "Quella legge elettorale è stata cambiata, i sindaci sono di nuovo manovrati dai partiti. In Sicilia la legge è diversa, conta soprattutto il voto al sindaco. Nel 1993 l'esperienza dei sindaci mise paura ai partiti e la legge fu cambiata. Non a caso oggi sono pochissimi i sindaci eletti a seguito di una rottura con i partiti, cioé de Magistris appunto, o Flavio Tosi a Verona". Cosa pensa di un ritorno in campo di Antonio Bassolino? "De Magistris ha già detto che vuole ricandidarsi e quindi se Bassolino lo farà, sarà contro de Magistris. Da presidente dell'Anci Sicilia non mi posso esprimere, come non l'ho fatto qui sull'isola. È ovvio che anche Bassolino potrà catalizzare un voto di chi non è contento del sindaco de Magistris riscoprendo quello che ha fatto nel 1993. Qualunque sindaco oggi appare un esattore delle tasse, con la spending review e i tagli dovuti al federalismo fiscale. Palermo dal 2010 al 2015 ha dimezzato il bilancio, passato da 800 a 400 milioni di euro, i trasferimenti sono calati a 100 milioni, la legge ci impone di coprire il costo dei servizi e io non mi posso sottrarre". Il giudizio sull'esperienza del sindaco arancione è discordante. Che possibilità avrebbe una figura come Bassolino? "Chiunque si candida contro un sindaco uscente gode di un vantaggio per le difficoltà in atto, a Napoli come a Verona e Roma. Certo, se Bassolino si presenta e rivendica il lavoro fatto da sindaco è in campo. Il suo problema sarà avere una coalizione che lo sostenga: sappiamo che il sindaco da solo non può portare più di un 12 per cento in più rispetto ai partiti, per cui Bassolino dovrà costruire un'alleanza vasta, e questo proprio perché c'è una legge elettorale che im- briglia e favorisce il potere dei partiti". Insomma, la storia del 1993 non è affatto conclusa... "Quella stagione fu vista come fumo negli occhi dalle strutture di partito, ma creò una classe dirigente. Il fatto che se ne parli ancora oggi vuol dire che nacquero politici validi in grado di amministrare e non degli "yes man". Quando mi sono candidato nel 2012 avevo di fronte un pessimo sindaco come Diego Cammarata e ho potuto contare anche sul ricordo positivo che c'era in città delle mie esperienze da primo cittadino". Argomenti interviste napoli interviste politica leoluca orlando 
Procida alza la voce contro la soppressione della brigata della Guardia di Finanza sull'isola, disposta dal comando generale. Nel mese di marzo un'interrogazione parlamentare al ministro della Difesa ed al ministro dell'Economia e delle Finanze, a firma dell'onorevole Valeria Valente del Partito Democratico, aveva sollevato la questione dell'accorpamento della brigata alla compagnia di Pozzuoli, con il trasferimento sulla terraferma del personale in servizio sull'isola, nell'ambito di una razionalizzazione delle risorse. "La notizia  -  si leggeva nel testo - sta suscitando giustificato allarme e vivissima preoccupazione presso la comunità e gli enti territoriali locali, che, a quanto è dato sapere, si apprestano ad assumere ogni opportuna iniziativa per evitare si concretizzi la soppressione della brigata". E a distanza di qualche mese, una petizione popolare promossa dal consigliere comunale Elio De Candia di "Adesso Procida" investe della problematica il presidente della Repubblica, il presidente del Senato, il presidente della Camera, il comandante generale della Guardia di Finanza e, in ultimo, il prefetto di Napoli. Si chiede di rivedere una decisione che "se attuata metterebbe in serio pericolo la sicurezza isolana". "L'isola di Procida  -  denunciano i firmatari  -  è già priva di una stazione di Polizia: resterebbe la sola Arma dei Carabinieri, che con le esigue risorse a disposizione troverebbe serie difficoltà nel controllare un territorio con un'altissima densità demografica , tra le più alte di Italia, che in periodo estivo vede quasi raddoppiare i suoi dodicimila residenti". Nel testo della petizione, si sottolinea l'insularità di Procida e di auspica una soluzione immediata: "Chiediamo  - si legge - quindi che venga rivista una decisione che mortifica la struttura civile di un'isola che rappresenta insieme a Ischia e Capri volano per l'economia turistica regionale". Argomenti guardia di finanza procida 
RAFFAELE Clemente, comandante generale dei vigili romani, era a Trinità dei Monti pochi minuti dopo l'accoltellamento. "Forse abbiamo saturato in maniera efficiente il centro". Comandante, cosa intende? "Il Giubileo ci porterà a guardare con molta attenzione il territorio che sarà interessato dalla presenza dei pellegrini. Fin d'ora, anche su indicazione del prefetto, abbiamo avviato servizi di presidio su quelle aree. E' evidente che l'attività di controllo di nostra specifica responsabilità ci porta sul posto quando fatti più gravi avvengono". Pochi giorni fa ai Fori imperiali i vigili avevano arrestato un uomo armato di coltello che minacciava i turisti. È la stessa strategia? "Oggi il comandante del gruppo II Maurizio Sozzi era venuto a trovarmi. Poi ci siamo ritrovati lui in cima alla scalinata e io sotto. Ho sentito via radio che qualcosa era accaduto, sono salito e ho trovato l'uomo in ambulanza e l'aggressore in manette. Strategia mi pare eccessivo: basta esserci. E noi c'eravamo". Argomenti interviste roma raffaele clemente 
"IN via di principio, l'ipotesi Bassolino non mi scandalizza, ma...". Roberto Esposito affronta il caso politico del momento anche con quel pizzico di distacco che gli è consentito dal fatto di essere dal alcuni giorni a Parigi, fuori dalla mischia. Lontananza che però gli rende più nitida la visuale. Sicché dalla sua analisi emerge una avvertenza a evitare trabocchetti e un allarme sul possibile aumento dell'astensionismo. Professore, il ritorno di Bassolino: un nuovo felice rinascimento o una capatina nella soffitta della storia? "Ho detto che la cosa in sé non mi scandalizza. Soprattutto la sua prima sindacatura fu una svolta, in una situazione non certo migliore di quella attuale. Poi, certo, è passato del tempo, ci sono stati degli errori, Bassolino è stato anche in Regione, ha fatto il ministro, ma fra le mille cose da lui affrontate l'esperienza di sindaco resta quella che gli si è attagliata meglio". Dunque ci potrebbe anche riprovare. Però, lei un dubbio ce l'ha... "Nasce dall'esperienza: quando si cominciano a fare nomi in questo modo, così precocemente, spesso si nasconde l'intenzione o l'effetto di bruciarli anzitempo". Sicché saremmo ancora in alto mare. "Diciamo pure che la situazione a Napoli e in Campania è davvero alla deriva. Il momento politico è segnato anche da una tenaglia: siamo stretti fra de Magistris e De Luca, che forse sono avviati anche a confliggere ". Forse perché c'è anche Renzi di mezzo? "È chiaro che il premier ha De Luca più vicino. I due, sindaco e governatore, sembrano destinati a scontrarsi, su Bagnoli e altro ". Il Pd pare fuori da tutto questo. Lei sembra non nutrire troppa fiducia nel lavoro del partito. "Sembra muto. È un partito totalmente devastato, dalle primarie, da de Magistris, dal conflitto interno. Anche l'area che più si rifà a Renzi non pare avere la sufficiente autonomia e forza politica per imporsi. Difficile trovare un momento in cui il Pd sia stato debole e frastagliato come oggi". È un quadro fosco quello che lei dipinge. "Ma una alternativa, per chi ha uno sguardo da sinistra o non è strettamente renziano, non si intravvede. E anche la cosiddetta società civile, scontenta di de Magistris ma anche di De Luca, rischia di essere condotta a una astensione ancora più di massa". Forse ne trarrà vantaggio Grillo? "Questo mi pare più difficile. Mi sembra più probabile che i Cinque stelle conquistino Roma. Ma a Napoli il quadro, benché drammatico, non mi pare supporti una ipotesi del genere. Certo se candidasssero Luigi Di Maio gli spazi, le prospettive, per loro si allargherebbero, potrebbero averne dei vantaggi. Ma, viste le loro regole interne, è difficile che ciò accada". Dunque il terreno è ancora più balcanizzato di quattro anni fa. E se Renzi usasse proprio questo scenario desertificato per imporre una sua scelta? "Nutro dei dubbi. Quando ci ha provato, con la Moretti in Veneto oppure in Liguria, le cose non sono andate tanto bene. No, operazioni del genere, senza radicamento sul territorio, sono destinate al fallimento ". Potrebbe godere della collaborazione di De Luca. "Che però ha proprio a Napoli il suo punto debole". È possibile dare qualche suggerimento? "Forse la proposta sui saggi avanzata da Umberto De Gregorio non è del tutto da buttar via. Certo, sconta l'indisponibilità dei protagonisti se, come mi pare sia stato per la Pagano, questi si sottraggono essendo fra i possibili candidati. Ma se l'idea si allargasse, per strutturare un team non di soli politici, incaricato di sondare il terreno e avanzare una proposta, non sarebbe del tutto male". Se non altro avrebbe il pregio di evitare un nuovo ricorso alle primarie. "Ancora primarie? No, sarebbe irricevibile, finirebbe davvero a frutta in faccia". 
"FASSINO si ostina a non voler svelare le sue carte. Se però si ricandiderà, lo sosterremo tutti convintamente". A dirlo è l’esponente politico del Pd considerato più lontano dall’attuale sindaco Piero Fassino. Quello stesso senatore Stefano Esposito che qualche mese fa un pensierino, a candidarsi alle prossime comunali in alternativa all’attuale inquilino di Palazzo Civico, per mezzo delle primarie, l’aveva fatto. SENATORE Esposito, non era lei che voleva le primarie per poter sfidare Fassino? "In questo momento sto facendo altro: il Senato, l'incarico di assessore ai trasporti a Roma... Sono concentrato su altre cose". Quindi se non sarà lei a chiedere le primarie, nessuno le chiederà? "Per chiedere le primarie bisognerebbe prima capire cosa vuol fare Fassino. Detto questo, la sostanza è semplice: se si ricandiderà, lo sosterremo tutti". Il partito sembra stia serrando le file attorno a Fassino per far fronte comune contro il nemico. Le divisioni di corrente sembrano sopite. Che cosa sta succedendo? "L'appuntamento con le urne non sarà una passeggiata di salute, non ci saranno risultati facili e scontati. Lo ha ben chiaro lo stesso Fassino". Temete tanto la minaccia rappresentata dal Movimento 5 Stelle? "Non la sottovaluterei, non sottovaluterei nessun avversario. Il brutto affare delle firme irregolari per le liste regionali non ha fatto bene al partito. Spero che nessuno si illuda che si sia trattato di una vicenda innocua, per cui non occorre ridare ristoro al Pd. Sul piano penale ci penserà la magistratura, ma sul piano politico bisognerebbe capire che è successo qualcosa, non che non è successo nulla, come qualcuno, a cominciare dal segretario Fabrizio Morri, si ostina a dire". Cosa pensa dell'idea di presentare la chiampariniana lista Monviso a sostegno di Fassino? Rafforzerebbe la coalizione? "Dietro l'operazione della lista Monviso non credo si nasconda Chiamparino. Non è da lui. Per il resto mi sfugge sinceramente il senso di presentare un lista del genere ". Non crede sia fatto per arginare il pericolo di farsi trascinare al ballottaggio, dove a quel punto ci sarebbero i 5Stelle ad attendere Fassino e i giochi si farebbero duri? "Non è sommando le liste che si moltiplicano i voti. Serve strategia. È un insegnamento vecchio che avremmo dovuto imparare dall'esperienza dell'Unione di Prodi ". A proposito di coalizioni super larghe: gli altri alleati? Sel, per esempio? "Non ha senso che Sel stia ancora dentro la coalizione. In questi cinque anni ne ha dette di tutti i colori su Fassino. Di notte faceva la rivoluzione e di giorno si spartiva le poltrone. Meglio che stia fuori". E gli abboccamenti per costruire un accordo con Ncd? Anche in questo caso è contrario? "L'alleanza con Ncd è un tema delicato su cui si deve ragionare seriamente: non dimentichiamo che Alfano sta con Renzi. È una discussione che andrebbe gestita nelle sedi di partito e non tra il viceministro Costa e il segretario regionale Gariglio. Trovo singolare è che ad occuparsi delle alleanze di Torino sia Gariglio e non il segretario torinese Morri. La discussione va fatta a Torino". Argomenti interviste politica interviste torino stefano esposito 
PRESIDENTE Gozzi, finalmente ha potuto stappare lo champagne... "Ma a me piace festeggiare sul campo, mi sento come quell'atleta al quale hanno dato la medaglia d'oro delle Olimpiadi sei mesi dopo la finale. Detto questo per Chiavari la serie B equivale alla Champions". La riammissione cancella anche il danno economico ingente provocato dalla retrocessione in Lega Pro. "Non si può essere contenti quando si vede scivolare il nostro sport così in basso. Dopo la premessa doverosa aggiungo anche che il nostro modo di fare sport ne esce rafforzato. Portiamo avanti un calcio di provincia sano e pulito, convinti che vince chi rispetta le regole. Detto questo dico anche che ora siamo tremendamente indietro. L'inizio del campionato di serie B incombe e a noi ai con i moduli della Lega Pro non era consentito fare mercato. E non mi illudo per aver battuto il Genoa, loro nel secondo tempo sono stati inguardabili. E noi 4 giorni dopo siamo andati a Cagliari e ne abbiamo presi 5". Pulvirenti si è messo a comprare partite dopo che aveva perso 2 a 0 Chiavari e si vedeva ormai in serie C. "Ricordo bene quei giorni, ere appena tornato da quel soggiorno in un albergo in prima categoria del Belgio... Nel 2015 è successo davvero di tutto, speriamo che quest'anno finisca presto". L'errore più grave sarebbe non fare tesoro degli errori dello scorso campionato. "Verissimo ed il primo da criticare è proprio il sottoscritto che da presidente deve imporre la linea. E, invece, questa serie B, sulle ali dell'entusiasmo, l'abbiamo affrontata in modo un po' troppo garibaldino. Non abbiamo capito che stavamo compiendo un grande salto approdando al calcio vero, quello dei diritti tivù e di interesse economici nemmeno paragonabili a quelli della Lega Pro". Quante volte si è pentito di aver riconfermato per riconoscenza Prina, l'allenatore della promozione? "Sarebbe però ingiusto gettargli la croce addosso. In fondo 40 dei 47 punti l'Entella li ha fatti con Prima in panchina. Però la squadra giocava male, mentre con Aglietti faceva decisamente un altro tipo di calcio calcio". Prima di decidere di andare avanti con Prina aveva provato a prendere Maran. "Lo stimo molto e visti i risultati che sta ottenendo col Chievo ci avevo visto giusto". Ma all'Entella, in una società solida, vorrebbero venire in molti. C'era stata una candidatura anche di Torrente. "Ora è a Salerno, una piazza importante... A Chiavari si sta bene, gli stipendi arrivano sempre puntuali a fine mese e c'è una qualità della vita eccellente. Paradossalmente questo diventa però un handicap. Si fa fatica a tenere sempre alto il livello della tensione, manca la bava alla bocca". A gennaio è stato rinforzato l'attacco con Cutolo, Sforzini e Masucci, ma chi si vuole salvare deve soprattutto pensare a non prendere gol. "Infatti ora ci stiamo concentrando soprattutto per rinforzare il reparto arretrato". Si parla di Antonini del Genoa. "Mi sento di escluderlo, è una trattativa complicata. Possibilmente vorremmo puntare su giocatori giovani e di prospettiva". Come Keità, Gerli Senè Pape e Ahmed Kadi che avete promosso in prima squadra. "Una soddisfazione enorme, il riconoscimento del buon lavoro di questi anni. Gerli viene da Roma ed è con noi già 5 anni, Keità l'avevamo prese due anni fa dal Monaco, Ahmed Kadi tre anni fa dal Psg". Ora che siete di nuovo in Champions un pensierino all'Intercontinentale ce lo fa? "L'ho già detto: deve arrivare uno sceicco arabo e acquistare il 50 per cento della società". Argomenti interviste genova interviste sport antonio gozzi 
Secondo e ultimo appuntamento con la nostra analisi su probabili formazioni titolari e ballottaggi del campionato che va ad iniziare. Ecco le ultime 10 squadre, dalla Lazio al Verona. LAZIO Molto dipenderà dalla Champions League. In caso di qualificazione potrebbe esserci qualche rinforzo last-minute in grado di mutare gli equilibri attuali, altrimenti la squadra rimarrà sostanzialmente questa. Al momento il nodo è l’attacco, con gli infortuni di Djordjevic e Klose a lasciare Keita quale unica opzione come punta centrale. Ma i primi due torneranno presto (e si giocheranno una maglia come l’anno scorso) e lo spagnolo potrebbe anche partire. Per il resto non è cambiato granché a livello di probabile formazione titolare, visto che i nuovi acquisti (Hoedt, Patric, Morrison, Milinkovic-Savic e Kishna) sono tutti giovani, alcuni potenzialmente in grado di ritagliarsi uno spazio importante a lungo andare, ma destinati a partire attardati nelle gerarchie di Pioli. Berisha sostuirà Marchetti all’inizio causa infortunio, ma quest’ultimo si riprenderà ben presto i pali biancocelesti, Basta e Radu restano le prime opzioni sulle fasce, con De Vrij e Gentiletti (nuovamente disponibile a tempo pieno dopo il grave infortunio dell’anno scorso) a far coppia al centro. Mauricio e Braafheid restano le prime opzioni dalla panchina. Se resta, Biglia è blindato nel ruolo di playmaker basso, con Parolo e Lulic costretti a guardarsi molto attentamente dalla concorrenza di Cataldi in primis, ma anche di Milinkovic-Savic, se esplode, con Onazi più defilato. Davanti, le corsie ersterne saranno ancora il feudo di Candreva e Felipe Anderson, ma Keita, dopo l’ottima prestazione col Leverkusen, potrebbe essersi guadagnato conferma e maggiore considerazione da qui in avanti. Attenzione però anche a Mauri, fresco di rinnovo: sarà il solito jolly destinato spesso a soffiare il posto a qualcuno grazie alle sue doti tattiche, malgrado l’età. MILAN Tirata una bella riga sull’infelice parentesi Inzaghi, il Milan torna ad affidarsi ad un allenatore esperto, puntando sulla grinta di Sinisa Mihajlovic per restituire ordine tattico ma anche aggressività a una squadra caratterialmente spenta. Se un problema non avevano i rossoneri l’anno scorso era l’attacco, e infatti sono intervenuti pesantemente soprattutto lì… Dentro Bacca e Luiz Adriano, nuova coppia titolare senza “se” e senza “ma”, almeno per ora, con buona pace di Cerci, ma anche di Matri e Niang, tornati dai rispettivi prestiti (quest’ultimo peraltro out fino a novembre), Destro, El Shaarawy e Pazzini, tutti ceduti per fare posto, e soprattutto Menez, che invece è rimasto, al momento è ko per i postumi di un’operazione alla schiena, ma ben presto diventerà la prima gatta da pelare per il tecnico serbo. Dove lo metti? Come “falso nueve” quest’anno è chiuso, esterni con le sue caratteristiche nel 4-3-1-2 non sono previsti, anche se relegare in panchina un giocatore da 16 gol nell’ultima stagione, senza nemmeno le coppe a dare un po’ di sfogo, non è semplice. Mihajlovic, oltretutto, non è certo un tipo accomodante di fronte ai caratteri bizzosi, il che rende ancor più nebuloso il futuro del francese. Potrebbe riciclarsi come trequartista? Forse, ma in quel ruolo al momento sta facendo bene Honda e le alternative abbondano, da Suso (se rimarrà) a Bonaventura e Bertolacci, al momento designati come intermedi di centrocampo ma utilizzabili anche più avanti. Se poi davvero dovesse tornare Ibrahimovic, cestinate pure tutto quanto avete letto fin qui… A centrocampo spicca, almeno tra i probabili titolari, l’assenza di giocatori abili nelle due fasi: si va da De Jong, fondamentale equilibratore tattico sprovvisto di illuminazioni palla al piede, ai due mezzi trequartisti di cui sopra, cui quest’anno tornerà ad aggiungersi il recuperato Montolivo, altro elemento che alla qualità abbina poca sostanza, al pari del possibile ultimo colpo Soriano. Poli non sembra in cima ai pensieri di Mihajlovic, mentre Nocerino potrebbe ripartire. La grande sorpresa potrebbe venire dalla difesa, dove al fianco del suo pupillo Romagnoli il tecnico ex Samp ultimamente sta insistendo sul giovane Ely. Rientrato dal prestito all’Avellino, il brasiliano sembra aver scalato le gerarchie al punto da scalzare i vari Mexes, Zapata, Paletta e Alex, mentre De Sciglio potrebbe infastidire ben più dell’anno scorso Abate e Antonelli sulle due corsie. Nessun dubbio invece sulla titolarità di Diego Lopez in porta. NAPOLI Addio ai lustrini e alle medaglie del passato, adesso si punta alla sostanza e al merito. E’ questa la sintesi della virata compiuta dalla dirigenza azzurra affidandosi, per la sostituzione del deludente Benitez, all’emergente (almeno ai massimi livelli) Maurizio Sarri. Se la squadra lo ascolterà e apprenderà in fretta i suoi dettami, potremo aspettarci un Napoli molto più equilibrato e attento soprattutto alla fase difensiva, a prescindere dagli interpreti, ma non si può negare che la transizione rappresenti un’incognita sotto molti punti di vista. L’unica cosa certa sembra essere il modulo, visto che il tecnico ex Empoli non ama derogare al suo 4-3-1-2. Al punto che, una volta scelto di arretrare Hamsik nel ruolo di intermedio di centrocampo, ha piazzato subito Insigne in quella posizione. Scelta forse non definitiva ma che testimonia della volontà di partire dal sistema prima che dai giocatori. Volendo, oltre allo stesso Hamsik e a un El Kaddouri che sta sorprendendo in positivo, dietro le punte potrebbe agire anche Mertens, che però fin qui è stato utilizzato soprattutto da punta, ruolo in cui sarebbe solo un’alternativa a Callejon e Gabbiadini come partner di Higuain, con ovvi riflessi sulla sua appetibilità fantacalcistica, a meno di cessioni nei prossimi giorni. Ancora da individuare, invece, il vice-Pipita, dopo la partenza di Zapata. Il luogotenente di Sarri in campo, così come ad Empoli, sarà Valdifiori, regista designato che al suo fianco, oltre al citato Hamsik, potrà contare su uno dei migliori acquisti dell’ultimo mercato: il brasiliano Allan. Inler e Gargano non ci sono più e David Lopez e Jorginho partono un gradino sotto i titolari. Davanti a Reina, che torna dal Bayern chiudendo definitivamente i giorni di gloria di Rafael ed Andujar, al centro della difesa il nome nuovo è Chiriches, che sarà il partner di Albiol relegando Koulibaly a un ruolo da comprimario, mentre l’altro ex empolese Hysaj può giocare sia a destra (al posto di Maggio) che occasionalmente a sinistra (in luogo di Ghoulam o Strinic). PALERMO Via Dybala, e si sapeva: non era pensabile una permanenza in rosanero del gioiello argentino. Ma che il Palermo rinunciasse anche all’azzurrino Belotti, erede designato per una maglia da titolare, era molto meno prevedibile. Invece anche al “Gallo” è stato consentito di fare le valigie, per puntare sull’affidabile ma stagionato Gilardino (prossimo all’approdo in Sicilia) e sullo sconosciuto serbo Djurdjevic, prelevato in Olanda. Vazquez (almeno lui) al momento è rimasto, ma rimettere insieme i cocci non si annuncia comunque impresa semplice per Iachini. Anche perché Trajkovski e Cassini, le altre opzioni in attacco al momento attuale, non appaiono spendibili nell’immediato a questi livelli. A centrocampo ha salutato Barreto (in verità accantonato già nella seconda parte della scorsa stagione) e potrebbe lasciare anche Maresca. C’è Rigoni, atteso alla conferma dopo i 9 gol della scorsa stagione, mentre in regia Brugman proverà a scavalcare Jajalo e sul centro-sinistra Chochev dovrebbe conservare il posto nonostante gli arrivi di Hiljemark e Benali. Sulle fasce il 3-5-2 di Iachini non potrà più contare su Morganella (a meno di un rinnovo di contratto nei prossimi giorni), lasciando Rispoli indisturbato a destra, mentre a sinistra Daprelà continuerà a fungere da vice-Lazaar. Struna, tornato dal prestito al Carpi, potrebbe a sua volta occasionalmente agire sulla corsia (a destra), ma fin qui Iachini ha preferito metterlo in concorrenza con Vitiello in difesa. Una difesa che, imperniata sul Pipo Gonzalez, vedrà il nuovo acquisto El Kaoutari lottare con Andelkovic per l’ultimo posto disponibile davanti a Sorrentino. ROMA La svolta è di quelle epocali, per quanto ampiamente annunciata. Per la prima volta dopo più di vent’anni Francesco Totti non avrà un ruolo da titolare nei progetti della Roma. L’acquisto di Dzeko lascia poco spazio ai dubbi, anche se Garcia si è affrettato a non escludere l’utilizzo del capitano in coppia col bosniaco. Ma la svolta è importante anche da un altro punto di vista. Nei primi due anni il tecnico francese, con Totti ma spesso anche in sua assenza, ha sempre preferito rinunciare a un attaccante d’area, facendo arretrare il suo “centravanti” per dar sfogo ai tagli degli esterni. Prima Borriello e poi Destro ne hanno pagato le conseguenze, rimanendo ai margini, ma Dzeko è Dzeko e il suo acquisto imporrà un cambio di filosofia. E questo anche se, sulla carta, il modulo rimane lo stesso: 4-3-3. Con la Champions ci sarà spazio per tutti (e magari, fino a quando la Roma rimarrà in corsa in Europa, in campionato spesso vedremo in campo diverse seconde linee), ma in termini assoluti non si può non considerare gli altri nuovi acquisti Salah e Iago Falque prime scelte come punte esterne, con i vari Gervinho, Iturbe, Ljajic e Ibarbo (o chi tra loro rimarrà dopo il 31 agosto) un gradino sotto. Abbastanza definite anche le gerarchie degli altri reparti, in attesa di eventuali colpi dell’ultim’ora. Szczesny sarà il nuovo portiere titolare, con De Sanctis dodicesimo, mentre in difesa al momento non esistono alternative al quartetto Florenzi-Manolas-Castan-Torosidis, viste le partenze di Astori, Yanga-Mbiwa, Romagnoli, Spolli e Holebas, quella imminente di Cole, l’infortunio di Maicon e l’arrivo un po’ tardivo di Rüdiger e Gyomber. Anche a regime, comunque, questi ultimi dovrebbero rimanere semplici alternative dalla panchina per i centrali e a destra i contnui problemi di Maicon inducono a prevedere anche quest’anno un utilizzo prolungato di Florenzi, con rammarico dei suoi possessori nel Fantacalcio. Solo a sinistra cambierà sicuramente qualcosa, con l’acquisto di un nuovo titolare (Digne?), che libererebbe Torosidis per un eventuale impiego sull’altra fascia, con conseguenti maggiori opportunità di avanzamento per Florenzi. Anche in mezzo, almeno fino al rientro di Strootman (i cui tempi di recupero si stanno però allungando ulteriormente), non si scappa: Pjanic, De Rossi e Nainggolan saranno le prime opzioni, con Keita a mettere rammendi qua e là di volta in volta e Paredes e Uçan più staccati. SAMPDORIA Zenga non voleva Cassano, ma dopo la batosta rimediata dal Vojvodina nel preliminare di Europa League si è dovuto adeguare. FantAntonio torna così nella “sua” Genova dopo i mesi di inattività seguiti alla rescissione del contratto col Parma e, come sempre nel suo caso, si è preferito guardare il dito anziché la luna, mettendo l’accento sulle sue note esuberanze caratteriali (e i conseguenti possibili problemi di spogliatoio) e omettendo invece di sottolineare la vera natura dei dubbi sul suo conto. Che sono solo ed esclusivamente di natura fisica. Detto in tre parole, Cassano non corre. E nel calcio del 2015, se ti chiami Sampdoria, non te lo puoi permettere, perché si fa molta fatica ad assorbire con il resto della squadra i deficit del singolo, da questo punto di vista. Donadoni, per la disperazione, era arrivato al punto da riciclarlo come “falso nueve” non perché lo preferisse tecnicamente in quella posizione ma perché era l’unica in cui la sua latitanza in fase di non possesso intaccasse meno gli equilibri. Ciò premesso, in una squadra che, nonostante le cessioni di Okaka, Eto’o e Bergessio, può sempre contare su Eder e Muriel (oltre a un probabile ultimo innesto), fatichiamo a immaginare per Cassano un impiego costante da punta e, per quanto sopra, ancor meno da trequartista, anche se dovesse partire Soriano. Forse in quella posizione sarà valorizzato Correa o agirà Krsticic, tornato dal prestito al Bologna, ma va detto che Zenga era partito con l’idea del 4-3-3 con il serbo nello spot di ala sinistra, ed è passato al rombo con due punte dopo il rovescio casalingo col Vojvodina per impiegare Soriano dietro le punte. Senza di lui (prossimo al Milan) potrebbe anche starci un ritorno al modulo precedente. A centrocampo, ceduti Obiang, Acquah, Duncan e Rizzo, sono arrivati Fernando e Barreto, ma resta da assegnare proprio la maglia di Soriano (Palombo può al massimo far rifiatare Fernando davanti alla difesa), mentre dietro il confermato Viviano guiderà un reparto orfano di Romagnoli e che per diversi mesi dovrà fare a meno anche di De Silvestri (infortunatosi a giugno con la nazionale). A destra è arrivato Cassani, in mezzo Silvestre prima o poi farà coppia con l’oggetto misterioso Moisander (ai box per un mal di schiena dai primi giorni di ritiro) ma per ora sarà affiancato da uno tra Coda, Regini e Zukanovic. Quest’ultimo rappresenta però la prima opzione soprattutto a sinistra, con Mesbah a ruota. SASSUOLO Partito Zaza, è arrivato Defrel. E potremmo anche fermarci qui perché, al di là delle operazioni di contorno, il mercato del Sassuolo si riassume in quest’unica operazione. Sì, sono arrivati anche Duncan e Politano e sono tornati per fine prestito Laribi e Falcinelli, ma stringi stringi la formazione titolare si annuncia identica a quella dell’anno scorso, con lo stesso allenatore e di conseguenza lo stesso sistema (4-3-3), eccezion fatta per il punto di riferimento dell’attacco. Almeno in teoria, perché a dire il vero Defrel non è una prima punta, circostanza che a lungo andare potrebbe indurre Di Francesco ad utilizzarlo in posizione più defilata (come alternativa a Berardi o Sansone), promuovendo Falcinelli o rispolverando i veterani Floccari e Floro Flores. E poi perché Duncan, pur essendo un mezzo sinistro naturale, potrebbe prima o poi essere preferito a Biondini sul centro-destra o indurre il tecnico neroverde a dirottare da quella parte Missiroli per fargli posto. Ma attenzione anche al jolly Laribi, grande protagonista della promozione in A del Bologna l’anno scorso. Il resto non si discute, a partire da Consigli in porta e capitan Magnanelli davanti alla difesa, per proseguire con la composizione del pacchetto arretrato (Vrsaljko-Cannavaro-Acerbi-Peluso), a meno di una cessione del croato. Gazzola e Longhi sulle fasce e il recuperato Terranova (in attesa del rientro di Antei) in mezzo dovranno accontentarsi degli avanzi. TORINO Dopo due piazzamenti consecutivi a sorpresa nella parte sinistra della classifica (non accadeva dalle stagioni ’93 e ’94) e una partecipazione più che dignitosa all’Europa League, i granata hanno deciso di “alzare l’asticella”, per citare Giampiero Ventura, allestendo una squadra in grado di puntare come obiettivo iniziale, e non solo in corso d’opera, a un posto nell’élite del nostro calcio. E’ vero, lo hanno fatto puntando sui giovani, circostanza sempre rischiosa nell’immediato, ma quando i giovani hanno qualità e voglia di emergere, al netto degli errori di inesperienza, si lasciano sempre preferire ai veterani decotti o privi di stimoli. Zappacosta, Baselli e Belotti (con l’aggiunta di Benassi, riscattato alle buste dall’Inter) costituiscono l’ossatura dell’ultima Under 21 azzurra, Acquah ha già mostrato sprazzi di talento soprattutto a Parma, Obi avrà finalmente qualche opportunità in più per mettersi in mostra dopo aver fatto per troppo tempo tappezzeria all’Inter. E poi c’è Avelar, tra le poche note liete del Cagliari l’anno scorso. Il tutto a fronte di una sola cessione di rilievo, quella di Darmian (sebbene non manchino sirene importanti anche per Maksimovic e Bruno Peres), oltre al mancato riscatto di El Kaddouri. Ventura ha risolto ben presto l’equivoco Baselli, indicato al momento del suo acquisto come il nuovo regista granata, ma sempre impiegato da interno sinistro in precampionato. Il tecnico ligure non intende dunque rinunciare agli equilibri garantiti da Vives o Gazzi davanti alla difesa e, inizialmente, sceglierà tra l’ex atalantino e Obi da una parte e tra Acquah e Benassi dall’altra a quale coppia di mezze ali affidarsi, almeno fino al ritorno (a dicembre) dell’infortunato Farnerud. Il gioco delle coppie è pressoché perfetto in ogni zona del campo, con Avelar davanti a Molinaro a sinistra e Bruno Peres e Zappacosta a duellare per un posto sulla fascia destra, che diventerebbe feudo incontrastato di quest’ultimo solo in caso di cessione del brasiliano, con conseguente acquisto di una riserva designata per quella corsia. Davanti a Padelli, poi, non è cambiato nulla, con Maksimovic, Glik e Moretti decisamente avvantaggiati rispetto a Bovo, Jansson e Silva, mentre in attacco, se Maxi Lopez riuscirà nell’impresa per lui titanica di mantenere una condizione acettabile per gran parte della stagione, c’è il rischio paradossale che Belotti trovi a Torino meno spazio di quanto ne avrebbe presumibilmente avuto quest’anno a Palermo, anche perché Quagliarella appare ancora l’unico punto fermo del reparto. Sarà ancor più complicato scalare le gerarchie per Martinez e quasi impossibile per Amauri. UDINESE Siamo abituati a vedere l’Udinese cedere i giocatori migliori anno dopo anno, ma di solito ciò avviene quando è già pronto un sostituto, cresciuto con calma alle spalle del titolare e destinato ben presto a sua volta a far parlare di sé. Nel caso di Allan non sembra essere così. Partito il brasiliano, rischia di crearsi una voragine nel centrocampo friulano, che i vari Badu, Guilherme, Pinzi e il nuovo acquisto Iturra non sembrano al momento in grado di colmare, mentre Kone, Bruno Fernandes e Marquinho, le altre opzioni a dispozione di Colantuono nel reparto, possiedono caratteristiche più offensive. Insomma, stavolta la differenza rischia di sentirsi davvero. Problema, questo, che va ad aggiungersi alle quasi 38 primavere di Di Natale, apparso già in fase calante l’anno scorso. Il nuovo acquisto Duvan Zapata, poi, rischia di diventare l’equivoco principale della squadra. Totò, infatti, da anni ormai è una prima punta, unico ruolo in cui la squadra possa “sopportarlo” sul piano degli ovvi limiti dinamici, per poi ricavarne pepite d’oro zecchino nell’area avversaria. Se il colombiano ha accettato l’Udinese sperando in una maglia da titolare, finché Di Natale reggerà, dovrà mettersi il cuore in pace, perché giocatori di movimento come Thereau o lo stesso Bruno Fernandes appaiono decisamente più adatti a far coppia con lui. Per il resto, ceduto Scuffet, Karnezis non ha più rivali in porta, mentre in difesa, nel 3-5-2 provato con insistenza da Colantuono in precampionato, Heurtaux, Danilo e Piris saranno i papabili titolari, con il giovane Wague e l’esperto Domizzi pronti a subentrare. In attesa di capire se Widmer rimarrà in bianconero, a destra l’Udinese è comunque coperta col rientro dal Genoa di Edenilson, mentre a sinistra la scommessona Ali Adnan, primo iracheno della storia della serie A, si giocherà il posto con Pasquale. Badu e Guilherme sembrano i più gettonati del già elencato plotone di centrocampisti, resterebbe quindi una sola maglia da assegnare di volta in volta. VERONA La curiosità principale sarà capire come Mandorlini riuscirà a far coesistere due attaccanti come Toni e Pazzini. Complicato vederli insieme nel classico 4-3-3 delle ultime stagioni, più probabile che il tentativo abbia successo in un 4-3-1-2, in cui uno degli altri attaccanti (Jankovic, Gomez o l’altro nuovo acquisto Siligardi) sarebbe chiamato ad agire sulla trequarti, posizione pressoché inedita per ciascuno di loro. Perché un trequartista vero, in rosa, al momento non c’è. Vien da domandarsi che motivo ci fosse di complicarsi la vita, visto che le cose avevano funzionato così bene nelle ultime due stagioni, ma tant’è. A centrocampo non c’è più Tachtsidis, rilevato nel ruolo da Viviani, tra i migliori registi della serie B con il Latina l’anno scorso. Al momento però l’ex romanista è infortunato, ragion per cui provvisoriamente da centrale giocherà Greco, con i confermati Sala e Hallfredsson ai lati, in attesa del ritorno alla migliore condizione di Ionita. Sala, come sappiamo, può giocare anche come esterno destro di difesa, ruolo in cui altrimenti, partito Martic, si dovrà riciclare Pisano, anche perché a sinistra c’è un nuovo titolare: il francese Souprayen. Al centro, davanti a Rafael, agiranno come l’anno scorso Marquez e Moras, con l’Under 21 svedese Helander e il rientrante Bianchetti prime opzioni dalla panchina. Numerose le cessioni (ben 13, giovani esclusi), ma per lo più si tratta di giocatori il cui contributo è stato marginale nella scorsa stagione, come, tra gli altri, Agostini, Brivio, Marques, Obbadi, Saviola e Nico Lopez. Leggi i commenti I commenti dei lettori 

None Leggi i commenti I commenti dei lettori 
Il Genoa ha preso l'esterno sinistro che cercava. Si tratta di Emanuel Insua, 23 anni compiuti ad aprile. Argentino, arriva in prestito con diritto di riscatto dal Granada, che lo scorso gennaio lo aveva prelevato dal Boca. Nella Liga Insua, fratello del più celebre Emiliano, che nel 2010 era stato ad un passo dal Genoa, ha collezionato sette presenze. Il giocatore sarà nelle prossime ore a Genova per le visite mediche e sarà a disposizione di Gasperini dalla prossima settimana, quella che porterà alla partita casalinga con l'Hellas Verona. Proprio il club veneto, intanto, si è inserito nella trattativa per Iturbe, giocatore che prima di approdare alla Roma, era esploso proprio in gialloblù. E in corsa per lui c'è anche la Fiorentina Argomenti calciomercato genoa insua 
