ROMA - E' il giorno dei centrali nelle operazioni di volley mercato maschile e femminile. Dopo l'arrivo di Birarelli da Trento, la Sir Safety Perugia completa il reparto dei centrali con la conferma di Simone Buti. L'atleta, attualmente al lavoro proprio con la nazionale, sarà dunque ancora un punto fermo degli umbri assicurando alla squadra di coach Castellani le sue qualità in attacco e a muro. “Sono felicissimo di questo accordo – spiega il giocatore - Avevo già detto alla fine dello scorso campionato che a Perugia mi trovavo benissimo, per cui ci tenevo a rimanere e soprattutto ci tengo a continuare questa avventura perché voglio esserci quando Perugia vincerà il suo primo titolo. Bira è un amico e conosco benissimo l’importanza di averlo nella nostra squadra. Sarà un valore aggiunto per noi e faccio i complimenti al presidente che è riuscito a portarlo a Perugia. In generale sono molto fiducioso per la prossima stagione. Sono sicuro che la società allestirà una squadra di primo livello e chi già c’è lo dimostra. L’obiettivo della società è vincere e quindi verrà allestita sicuramente una squadra in grado di giocare per vincere”. E chiude: “Avevo altre offerte, anche importanti. Ma in questi due anni si è creato un rapporto particolare con la società e con la città. Per cui per me la priorità era restare qui e questo ha fatto la differenza. Ho scelto con il cuore”. Intanto il tecnico torinese Roberto Serniotti, che due stagioni fa guidò Trento, è il nuovo allenatore del Berlino Volley. L'allenatore italiano sbarca in Germania nel club vice campione della Bundesliga (sconfitto solo in gara 5 di finale play off dal VfB Friedrichshafen) e firma un contratto biennale. Dovrà sostituire Mark Lebedev che ha ottenuti buoni risultati. Altro colpo nel mercato femminile targato Imoco Volley Conegliano, che riporta in Italia, dopo un anno a Baku, una delle giocatrici di riferimento del volley azzurro, Valentina Arrighetti, 30 anni, 188 centimetri, genovese, centrale pluridecorata della nazionale italiana. Uno scudetto, una coppa Italia, due Champions league e due supercoppe italiane con i club, più in azzurro (188 presenze) un oro europeo, oro alla grand champions cup, oro alla coppa del mondo, oro alle universiadi e ai giochi del mediterraneo: questo il ricco palmares di Valentina Arrighetti, atleta di esperienza e carattere, centrale completo sia nei fondamentali d'attacco che nel muro, con spiccate doti di agonismo e leadership. La scorsa stagione sceglie di trasferirsi per la prima volta all'estero, in Azerbaigian, firmando per il Lokomotiv Baku, nella SuperLiga azera. La sua avventura lontano dall'Italia dura poco e rientra immediatamente nel campionato italiano: un segnale confortante per il movimento del volley femminile e non solo. A proposito di grandi eventi si alza il sipario sull’edizione 2015-2016 della Champions league con l’ufficializzazione, nelle scorse ore, da parte della Cev delle ventiquattro formazioni al via. Sarà l’edizione più “ricca” di sempre con ventiquattro squadre. Novantaquattro, in tutto, le partite previste dalla formula della competizione, con sei gironi da quattro squadre che si sfideranno in gare d’andata e ritorno (dodici partite per girone). Al termine del girone le prime due si qualificheranno ai playoff (dodici squadre in tutto). Dopo la scelta della sede della final four, con la squadra organizzatrice che sarà ammessa direttamente alla semifinale della competizione, qualora l’organizzatrice fosse tra le dodici qualificate si “ripescherà” la migliore delle terze, diversamente, tutto rimarrà immutato. Nei playoff di Champions league, si disputeranno due turni, entrambi su gare di andata e ritorno. Le tre formazioni che si qualificheranno raggiungeranno la squadra organizzatrice in final four. In titale saranno dodici i paesi europei rappresentati: Azerbaijan (3 squadre), Repubblica Ceca (1), Francia (2), Germania (2), Italia (3, con la wild card concessa a Piacenza), Polonia (3), Romania (1), Russia (3), Slovenia (1), Serbia (1), Svizzera (1), Turchia (3). Il prossimo 2 luglio a Vienna, nella splendida cornice dell’Hofburg Palace, il sorteggio dei gironi eliminatori, che vieta il possibile inserimento di due formazioni dello stesso paese nel medesimo girone con l’eccezione delle squadre ammesse alla competizione grazie a wild card. Insomma, Novara non potrà incrociare Casalmaggiore nel primo girone ma potrebbe, invece, trovarsi a fare i conti con un derby tricolore con Piacenza (stessa prospettiva potrebbe toccare a Casalmaggiore) che ha avuto una wild card. Per una squadra su quattro, sei in tutto, sarà la “prima volta” nella massima competizione europea: non solo Igor Volley ma anche Pomì Casalmaggiore, Rocheville Le Cannet, Allianz Mtv Stuttgart, Volei Alba Blaj e Calcit Kamnik (prima squadra slovena in assoluto a partecipare alla rassegna) saranno all’esordio nella competizione. Argomenti volley perugia volley conegliano volley Leggi i commenti I commenti dei lettori 
None Leggi i commenti I commenti dei lettori 

ROMA – Si sgretola come un castello di sabbia, giorno dopo giorno, il regno di Joseph Blatter. L’ormai ex numero uno della Fifa, dopo le dimissioni annunciate ieri per il coinvolgimento del suo braccio destro, Jerome Valcke, in merito alle tangenti incassate per assegnare il mondiale del 2010 al Sudafrica, subisce un nuovo colpo. Dagli Stati Uniti, infatti, scendono le ombre anche sulla rassegna iridata del 1998 assegnata alla Francia. TANGENTI PER FRANCIA ’98 - A rivelarlo, secondo quanto riportato dalla BBC, Chuck Blazer, ex dirigente Fifa che avrebbe ammesso di aver “accettato tangenti insieme ad altre persone, intorno al 1992, per l’assegnazione della coppa del Mondo del 1998". E avrebbe aggiunto: "Dal 2004 in poi, invece, io e altri membri Fifa abbiamo preso bustarelle per il Mondiale del 2010 in Sudafrica”. Secondo Blazer ci sarebbero state tangenti anche in occasione di tanti altri tornei della Fifa e nella gestione dei diritti tv. Blazer - personaggio chiave dell'inchiesta - è l'ex segretario generale della Concacaf (Confederazione dell'America del Nord) che ha ammesso di aver preso milioni di dollari di mazzette. Malato di tumore al colon, ha deciso di raccontare tutto. Oltre ai Mondiali del futuro - quelli di Russia e Qatar - ora dunque i riflettori vengono puntati anche sul passato più remoto dei campionati mondiali di calcio. Argomenti fifa chuck blazer Leggi i commenti I commenti dei lettori 
None Leggi i commenti I commenti dei lettori 
REGGIO EMILIA - Venezia, trascinata da un ottimo Peric ben coadiuvata da Goss e Ress, passa in Emilia e recupera il “fattore campo” perso solo due sere fa al Teliercio. Reggio si arrende al PalaBigi per 70-76 e ora si ritrova sotto nella serie delle semifinali play-off scudetto per 2-1. La Grissin Bon perde senza mai trovare il bandolo della matassa della gara, dovendo per di più fare i conti con l’infortunio a Lavrinovic, che esce nel secondo quarto per un dolore all’inguine, di cui dovrà essere valutata l’entità, e non mette più piede in campo. RABBIA VENEZIA - Inizio ad altissima intensità da parte di entrambe le squadre, Reggio pasticcia un po’ in attacco, ma tiene comunque salda la barra, Venezia mette in mostra un tonico Viggiano. A metà quarto il tabellone indica 10-10, ma la Grissin Bon deve fare i conti con l’infortunio al suo uomo faro, Lavrinovic. Ci pensa, però, l’altro lituano, Kaukenas, a dare spettacolo con i suoi assist al bacio di cui beneficia soprattutto Chikoko. Il periodo si snoda, quindi, su binari di assoluto equilibrio. In avvio di secondo quarto è la Reyer a dettare i ritmi con un sontuoso Peric che, quasi da solo, trascina i suoi al +6 al 3′ (23-29). Quando poi sale in cattedra Ress con tre “bombe” consecutive gli ospiti si spingono fino al +10, a due minuti dal termine della frazione. [[ge:rep-locali:repubblica:116037786]] ORGOGLIO REGGIO NEL FINALE, MA NON BASTA - Al ritorno dall’intervallo lungo, Reggio continua a soffrire in fase offensiva, la Reyer, però non ne approfitta, gettando al vento parecchie occasioni per dare il break decisivo alla gara. Il margine dei veneti resta comunque rassicurante, e aumenta quando ritrovano la via del canestro. Al 6′ gli uomini di Recalcati toccano il +14, 53-39, guidati dal solito Peric. Gli ultimi dieci minuti partono con l’Umana in vantaggio 61-49, ma il leit-motiv della contesa non cambia. La Grissin Bon, senza Lavrinovic, in attacco praticamente non esiste, gli orogranata vivono della rendita accumulata fino a quel momento. Con la forza dei nervi, però, Reggio prova a stare attaccata alla partita: tre “bombe” in sequenza di Diener, Polonara e Silins, condite da azioni sconclusionate degli ospiti in attacco riportano i biancorossi a -4. Nel finale Diener perde una palla sanguinosissima e l’abbrivio torna nelle mani reyerine. E lì resta sino alla sirena. Grissin Bon Reggio Emilia-Umana Venezia 70-76 GRISSIN BON: Mussini 2, Chikoko 6, Polonara 14, Lavrinovic 6, Della Valle 10, Pini, Kaukenas 5, Cervi 2, Silins 11, Diener 8, Cinciarini 6. All.:Menetti. UMANA: Stone 3, Peric 22, Goss 19, Jackson, Ruzzier, Ress 16, Ortner 2, Nelson 2, Aradori 2, Viggiano 8, Dulkys 2, Ceron All.: Recalcati Arbitri: Paternicò, Sabetta, Rossi Note: spettatori 3500. Tiri da 3: Reggio Emilia 7/22, Venezia 10/28; tiri liberi: Grissin Bon 9/15, Umana 12/14 Argomenti basket basket play off 2015 reggio emilia basket venezia basket Leggi i commenti I commenti dei lettori 
None Leggi i commenti I commenti dei lettori 
Fare il saluto romano allo stadio costa due mesi di reclusione. Questa la condanna inflitta dal tribunale di Torino a due tifosi della Juventus individuati mentre si esibivano in un gesto che, secondo il capo d'accusa formulato dalla procura, è "una manifestazione esteriore propria di gruppi fascisti, portatori di ideologia fondata anche sulla incitazione alla discriminazione e alla violenza per ragioni razziali, etniche e nazionali". L'episodio risale al 25 aprile 2010 - proprio in occasione, quindi, della ricorrenza della Liberazione dal nazifascismo - e l'occasione fu la partita Juventus-Bari. E' stata contestata la legge Mancino del 1993  contro le discriminazioni razziali, che all'articolo 2 vieta la propaganda fascista negli stadi. Gli imputati, che fanno parte di un gruppo organizzato, hanno ottenuto la sospensione condizionale della pena. Il loro legale annuncia ricorso: due mesi fa - l'8 marzo - il tribunale di Livorno ha invece assolto dalla medesima accusa quattro ultrà veronesi. Argomenti legge mancino 
"Una denuncia contro ignoti, a tutela dei propri interessi". Così l'Ama, tramite un comunicato, riguardo all' incendio divampato martedì scorso nell'impianto di trattamento biologico di via Salaria. "L'azienda è impegnata in queste ore a garantire il regolare servizio di raccolta dei rifiuti in tutta la città - continua la nota - utilizzando tutti gli altri impianti a disposizione. Al momento lo svuotamento dei cassonetti non presenta alcun rallentamento". L'amministrazione comunale sta procedendo per garantire il ripristino del Tmb, e anche l'assessore all'Ambiente e ai Rifiuti di Roma Capitale, Estella Marino ha voluto esprimere la propria posizione sulla vicenda. "Abbiamo sollecitato l'Arpa e l'Asl per avere i risultati delle indagini il prima possibile  -  spiega la Marino -  allo stesso tempo Ama sta facendo tutte le verifiche strutturali e dei macchinari per ripristinare il servizio quanto prima, nel pieno rispetto della salute dei cittadini e dei lavoratori. Abbiamo chiesto, inoltre, all'azienda di potenziare il conferimento dei rifiuti presso gli altri Tmb e presso il tritovagliatore mobile" Argomenti ama estella marino 
Villa Aperta 2015 è la rassegna musicale dell'Accademia di Francia a Roma, con un'attenzione particolare verso l'elettronica e alle contaminazioni techno, hip hop e house. Il via stasera, nella cornice unica di Villa Medici, è affidato a Nicolas Godin del celebre duo francese Air, con una produzione in cui l'electro-pop si contamina a suggestioni del mondo del cinema. E ad introdurre l'anteprima mondiale del nuovo lavoro solista di Godin, i romani La Batteria, gruppo influenzato dall'elettro prog e dalla dance vintage. Villa Medici, viale Trinità dei Monti 1, da stasera e fino a sabato 6 giugno, infotel: 06 67611 Stasera la Casa del Jazz presenta "Girls Girls Girls!", il concerto di sei giovani compositrici che realizzano per l'Orchestra Operaia diretta da Massimo Nunzi un progetto ad hoc di musica originale scritto da Giulia Tagliavia, Costanza Alegiani, Martina Cavazza Preta, Milena Angelé, Greta Panettieri e Silvia Manco. L'Orchestra Operaia incontra così sei giovani donne compositrici, soliste ed arrangiatrici che la dirigeranno usandola a loro piacimento, facendo emergere il fatto che vengono da ambiti musicali diversi, ma con  il comune denominatore del gusto sopraffino che posseggono e l'ampia panoramica di stili che offrono. Casa del Jazz, viale di Porta Ardeatina 55, stasera ore 21, infotel: 06 704731 Il Teatro Tor Bella Monaca ospita una serata che chiude la tre giorni romana di omaggio a Rino Gaetano. Dopo il Memorial Day del 2 giugno in piazza Sempione e dopo la messa in scena dello spettacolo "Avrei voluto un amico come lui", di e con David Gramiccioli, stasera il Music-Festival "Torbellamusica" a cura di Piji, omaggia Rino Gaetano con un evento speciale. Sul palco accanto ad Andrea Rivera,  Bruno Franceschelli, Alessandro D'Orazi (ex voce dei primi Ciao Rino), e poi Simone Avincola, Chiara Vidonis  e Paolo Logli. Tutti uniti nello spirito e nella musica del grande Rino Gaetano, per ricordarlo con i suoi testi e le sue note all'affezionato pubblico di sempre così come ai più giovani. Teatro Tor Bella Monaca, via Bruno Cirino, stasera ore 21, infotel: 06 2010579 
