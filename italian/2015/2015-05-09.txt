È IL GIORNO della grande festa per il trotto di Milano. Una lunga sfilata di carrozze d'epoca che partirà da piazza della Scala e arriverà fino alla pista della Maura- il nuovo impianto per sulky e driver aperto in tempi record dopo la chiusura del vecchio stadio del trotto - , con i cavalli che daranno bella mostra di sé lungo le strade della città. Ospite d'eccezione alla Maura (dove nel pomeriggio ci saranno le corse) il campionissimo Varenne, cui spetterà il primo giro inaugurale della pista. Tra i protagonisti, oggi, ci sarà anche Pippo Gubellini, driver storico e fra i più noti nel trotto di Milano. Gubellini, lei correrà oggi? "Certo. Senza di me non aprono nemmeno ( ride, ndr ) ". La pista Maura rappresenta un punto di svolta per il trotto. Che cosa ne pensa? "Mi sembra un progetto molto bello e l'entusiasmo è alle stelle. Quando mi hanno detto che cominciavano i lavori non volevo nemmeno crederci. Certo, è una cosa diversa dall'impianto che c'era prima: ma forse è anche il suo bello. Tutti quelli che si sono impegnati nella realizzazione hanno fatto un lavoro fantastico, per primo il dottor Sandi, presidente della Trenno. Ma penso anche all'ingegner Pravettoni che ha realizzato la pista". Già, la pista. Si dice che sia molto performante. Lei l'ha provata? Cosa ne pensa? "Sì, ci ho fatto delle qualifiche, e devo dire che è veramente bella. Ci sono curve fantastiche e con una bellissima pendenza, molto larga. Il contesto poi è meraviglioso". Qualcuno sostiene che sia una delle piste più veloci d'Europa. "Senz'altro è una pista velocissima. Quando sarà assestata sarà una delle migliori, darà la possibilità di fare tempi nuovi e di esprimere tutta la velocità del cavallo. Pensi che gli animali, una o due volte al mese, potranno correre anche senza i ferri". Prego? "È stata realizzata con un materiale particolare e il fondo risulta molto morbido per le loro zampe che così si consumano meno. Quando non hanno i ferri i cavalli possono correre senza nessun peso e esprimere il massimo della loro velocità". Velocità significa spettacolo. Pensa che possa essere la volta buona per una ripresa definitiva del trotto a Milano? "Lo spero con tutto il cuore. Adesso bisogna impegnarsi per fare una buona comunicazione, spendere tanto in pubblicità e portare tante famiglie a vedere il trotto. Dobbiamo trovare il modo di avvicinare Milano a quel meraviglioso animale che è il cavallo. E devo dire che su questo sono molto fiducioso ". L'esperienza del galoppo, in effetti, potrebbe essere un esempio da seguire. Negli ultimi anni le corse si sono risollevate. "Assolutamente sì, il galoppo sta tornando alla ribalta e questo fa ben sperare anche a noi. Un altro aspetto molto importante è che in questo nuovo impianto ci sarà tanto verde e sarà un'attrattiva per le famiglie. Tanta gente a Milano non lo sa nemmeno che ci sono gli ippodromi: invece di chiudersi nei grandi magazzini, invito tutti a passare una bella giornata qui". Argomenti interviste sport interviste milano 
HA (QUASI) ottant'anni, Enrico Intra, ma pare ci sia da sempre, tanto ha fatto e continua con attivismo irrefrenabile: pianista jazz già tra i migliori d'Europa negli anni Cinquanta, poi gestore dell'Intra's Derby club (quel Derby), quindi fondatore dei Civici corsi di Jazz, in seguito diventati scuola parificata a un Conservatorio. Il tutto in una continua serie di collaborazioni e contaminazioni con Severino Gazzelloni, Gerry Mulligan, Chet Baker, Franco Cerri ed Enzo Jannacci, gli ultimi due amici e sodali di una vita: "Sono sempre attento a quel che succede, così ho anticipato molto. Già nel 1955 pensavo a contaminare jazz e classica". Lunedì allo Strehler festeggia il compleanno numero 80 due mesi prima del fatidico 3 luglio: "Non è un'idea mia, l'ha pensato Maurizio Franco per chiudere la rassegna Jazz al Piccolo. E in estate non ci sarebbe nessuno. Ma non sono scaramantico. Ci saranno tanti amici: Cerri, Paolo Tomelleri, i solisti della Civica Jazz Band, Mattia Cigalini, Tullio De Piscopo, Enrico Pieranunzi, Enrico Rava. E Giovanni Allevi, che fui il primo a far suonare in concerto, ha fatto di tutto per esserci ". E che cosa accadrà? "Ogni ospite salirà sul palco e suonerà un po' con me un po' da solo. Nasceranno duetti, trii, quartetti. E un disco, Ottanta , i cui proventi andranno al Sacume (Salute, Cuore, Mente), onlus che si occupa di Alzheimer". A lei certo non capiterà. Come conserva quest'efficienza fisica e mentale? "Gioco col tempo. Ogni decennio analizzo quel che ho fatto, poi punto e capo e penso al futuro. Così non ho rimpianti o nostalgie, delle cose fatte resta solo il piacere". E guardando avanti ora cosa vede? "Lo spettacolo Si può ancora , dedicato ad Alda Merini, che porterò a Casa Verdi con gli ex artisti. Racconterà la voglia di fare degli anziani: se hai cervello e salute puoi pure darti al parapendio". Intende provare? "No. Se non si aprisse renderei felici troppe persone. Oh, è una battuta". Non ha rimpianti, ma qualcosa che poteva fare e non ha fatto ci sarà. "Vivere a Roma. Dopo aver sposato mia moglie Fiorenza due volte, civilmente e in chiesa, c'è stata l'opportunità: avrei composto musica da film. Ma è una città troppo chiusa, legata a salotti e clan. Sono restato a Milano e sonorizzo film espressionisti in serate dal vivo". Ha visto la Milano della Ricostruzione e del Boom. Le continua a piacere anche adesso? "Ci vivo da così tanto che i cambiamenti non li ho avvertiti, avendoli sotto gli occhi ogni giorno. Ma sono un milanese ottimista, uno dei tanti". Alla festa mancherà solo Enzo Jannacci. "Soffro ancora per la sua morte. Lo conobbi che aveva appena inciso El purtava i scarp del tenis , un amico fidato e sincero, un grandioso musicista che animò il derby, dove passava gente come Fo, Buazzelli, Salerno. Sono stato fortunato. Ci sarà Cerri, con cui ho fondato la scuola per giovani musicisti in tempi in cui Milano non offriva nulla a loro". Che cosa avrebbe fatto se non il musicista? "Il calciatore. Ti strapagano per fare una cosa splendida, sei pieno di donne. Ero una buona ala destra: fantasia e senso del dribbling servono pure nel jazz. E mi immaginavo con la maglia della mia Inter. Anzi, in realtà io non tifo Inter: tifo contro tutte le altre squadre". Le ignoravamo questo amore. "E invece il calcio è la vera passione della mia vita. Seguono una che le lascio indovinare e la poesia. La musica è la quarta. Ma mi sono adattato". Argomenti interviste spettacoli interviste milano enrico intra 
MILANO – Dopo il brutto ko di San Siro contro il Milan per la Roma potrebbe profilarsi il ritiro anticipato. Se ne sta parlando in queste ore nello spogliatoio giallorosso, come confermato il ds Walter Sabatini. “E’ un ipotesi, domattina ne parleremo con Garcia. D’altronde da una parte dobbiamo sostenere i ragazzi, dall’altra parte pensare anche che abbiamo davanti un obiettivo imprescindibile. E la prestazione di stasera è stata inquietante…”. Nessun dubbio invece sul gol dell’ex: “Lo avevo messo in preventivo… – dice tra il serio e il faceto -. Per questo avevo pregato i ragazzi di fare due gol proprio perche’ sapevo che nel calcio il gol dell’ex è un assioma scientifico…”. GARCIA: REGALATA UN’ORA AL MILAN – Rudi Garcia, dal canto suo, è nero: “Abbiamo regalato un’ora al Milan. Siamo stati poco efficaci e abbiamo giocato con ritmo troppo basso. Un handicap enorme in una partita così importante. Adesso abbiamo davanti tre partite e dovremo cambiare passo se vogliamo raggiungere il nostro obiettivo: sono tre finali e dobbiamo saperlo. Devo fare in modo che la rosa reagisca. Come? Questo lo tengo per me e la squadra… Sapevamo che questo Milan era buono per le ripartenze e li abbiamo facilitati con un errore a centrocampo nel primo gol (palla persa da Pjanic, ndr)”. DESTRO? IN FRANCIA NON AVREBBE GIOCATO – Detto di Totti e Iturbe che “sono entrati bene in partita, ma ovviamente non serve a niene col senno del poi”, Garcia chiude con Mattia Destro, il cui gol è stato determinante per la vittoria rossonera: “Sono le cose strane che capitano quando un giocatore in prestito gioca contro sua ex squadra o la sua ex futura squadra. In Francia queste cose non accadono… Comunque sono contento per Mattia e dispiaciuto per noi”. SABATINI: "RITIRO E' IPOTESI MA PRIMA PARLO CON GARCIA" -  "Ci eravamo ripresi, ma la prestazione di questa sera è veramente inquietante. Ipotesi ritiro? E' un'ipotesi, ma dobbiamo parlare prima con Garcia, domattina o già stanotte. Per vedere cosa fare e per dare un contributo alla squadra. Per essere rinfrancata, ma anche per pensare che si sta lottando per un obiettivo imprescindibile e non si gioca così per ottenerlo". Sono le dure parole del ds giallorosse, Walter Sabatini, commentando la sconfitta contro il Milan. Un ko che ora rischia di mettere a repentaglio la qualificazione in Champions League. "Dobbiamo assolutamente raggiungere l'obiettivo, a prescindere dalla sconfitta", tuona il direttore sportivo romanista, prima di soffermarsi sul gol segnato dall'ex, Mattia Destro: "Era un'ipotesi già messa in preventivo - dice ironizzando -, il calcio da questo punto di vista e' scientifico, direi prevedibile". Argomenti serie a as roma rudi garcia walter sabatini Leggi i commenti I commenti dei lettori 
IL TITOLO ricalca quello del film di Spike Jonze in cui John Cusack entrava nella testa di John Malkovich. Però in Essere Leonardo da Vinci Massimiliano Finazzer Flory non si limita ai pensieri del genio toscano, ma si trasforma letteralmente in lui per rispondere a una lunga intervista impossibile. Lo spettacolo va in scena ogni sabato da oggi fino a fine ottobre al Museo della Scienza e della Tecnologia, nuovo capitolo di una serie di performance divulgative, messe in scena in luoghi come biblioteche e musei, che l'ex assessore alla cultura del Comune porta dal Giappone agli Stati Uniti per dare voce alla cultura italiana nel mondo. Nelle foto di scena, firmate Giovanni Gastel, la somiglianza è impressionante. "Mi ci vogliono 45 minuti di make up e altrettanti di esercizi davanti allo specchio sui "dieci moti dell'animo" di cui parla nei suoi scritti: riso, pianto, paura, ammirazione... Mi invecchio con la cera bianca, il modello anche per il costume è l'autoritratto di Torino del 1513, mentre per postura e tic fisici mi baso sulle indicazioni del Vasari, che parla di una piccola paresi al braccio destro e del suo modo pensoso di camminare prima di dare lezioni d'arte. Un lavoro di ricerca lungo, ci ho messo tre anni a preparare lo spettacolo". Perché ritiene così importante la ricostruzione fisiognomica? "La fisiognomica non è una scienza, ma i nostri sentimenti sono lì, nel volto e nelle mani. E lo spettacolo parte proprio dalla domanda "chi era psicologicamente l'uomo Leonardo?". Faccio rispondere a lui, in un'intervista impossibile di 67 domande, una per ogni anno della sua vita, che in scena mi pongono degli ospiti: a maggio ci saranno l'attore Gianni Quillico e il direttore del museo, Fiorenzo Galli, più in là Claudio Strinati, Giulio Giorello, Edoardo Boncinelli. E le parole delle risposte sono tutte sue, prese dal Trattato di pittura , dal Codice atlantico , dai Taccuini. Nella sua lingua rinascimentale precisa e insieme poetica, che a teatro è una sfida". Che uomo era, dunque? "Un uomo d'azione, competitivo, innamorato della vita ma sempre insoddisfatto di sé e delle sue opere: "Chi poco pensa, molto erra", "chi la vita non stima, la vita non merita", scriveva. E con una grande carica etica, per lui il sapere è una qualità orientata alla crescita della società: "Il desiderio di conoscere è naturale all'uomo buono". Per questo la sua lezione è ancora attuale. E dalla scena ci dà dei consigli". Quali? "Dai più spiccioli sul mangiare cibo "leve e di semplice forma", da vegetariano convinto che oggi guarderebbe con simpatia lo "slow food", a più importanti. Per esempio, sulla miseria dice che più la si fugge e più ti si avvicina. Oggi in Italia dovremmo capire che siamo più ricchi di quanto pensiamo, e le nostre miniere d'oro sono l'arte e la cultura. Ma se non le mettiamo in gioco non usciremo mai dalla crisi". Argomenti interviste spettacoli interviste milano 
"Queste occupazioni fanno comodo agli enti locali e alle istituzioni pubbliche che non sono in grado di dare risposte ". Non si tratta di una provocazione, ma delle parole di un vicesindaco. Già. Perché Ugo Mattei, professore di diritto civile all'Università di Torino e di diritto internazionale e comparato all'Università della California, da un anno è anche vicesindaco di Chieri con una delega particolare: Beni comuni e Partecipazione. Mattei, perché sostiene che le occupazioni "fanno comodo"? "Perché grazie alle politiche di austerity gli enti locali non hanno più risorse per fare progetti e portare avanti politiche di coesione sociale. Anzi, gli enti locali si sono ridotti a cinghie di trasmissione dell'austerity". Le occupazioni compensano? "Certo, le occupazioni della Cavallerizza e di via Asti sono risposte informali a bisogni reali. Risposte che vengono in qualche modo accettate dalle istituzioni e servono come pungolo. Ora servirebbe fare un salto culturale". L'ente pubblico dovrebbe accettare le occupazioni? "È improprio il termine accettare. In diverse città, Bologna è un esempio, si sta utilizzando una formula nuova che è quella del "Patto". Attraverso regolamenti che chiariscono come possono essere utilizzate le aree abbandonate, o in attesa di valorizzarle, si coinvolgono associazioni o gruppi informali per recuperare gli spazi e mettere in piedi progetti di interesse pubblico. Lo stiamo facendo pure a Chieri". Su quale area? "Sull'Area Tabacco. Se avesse dovuto farlo il Comune avrebbe speso almeno 700 mila euro, attraverso le associazioni ci può essere un recupero funzionale con una spesa che oscilla intorno ai 150 mila euro. Un sistema che potrebbe valere anche per gli usi temporanei". Perché da parte degli enti locali c'è una resistenza rispetto a nuove formule di utilizzo, anche temporanee, degli spazi? " I tempi della politica sono lenti rispetto alle richieste. E poi si preferisce l'iperformalismo della legalità piuttosto che una legittimità riconosciuta dalla collettività. I dirigenti degli enti locali temono i rilievi della Corte dei Conti sulla cessione di uso di beni che potrebbero essere alienati. Le resistenze sono molte". Argomenti interviste torino ugo mattei 
Come tradizione, la suggestiva partenza  a mezzanotte (con poco vento) ha dato il via alla la 61° edizione della Regata dei Tre Golfi. I primi leader della flotta, e la boa di Ponza Un gran bel colpo d’occhio la partenza della 61 edizione della Regata dei Tre Golfi, ospitata dal Circolo del Remo e della Vela Italia. Dopo la cena, offerta dal Circolo e ricca della partecipazione di circa 500 velisti e dei suoi ospiti, gli equipaggi si sono concentrati sulla partenza che è avvenuta puntuale a mezzanotte. Poco vento, le imbarcazioni hanno faticato a risalire la linea di partenza  posta nello specchio d’acqua di Santa Lucia, illuminato dalle fotoelettriche messe a disposizione dalla Marina Militare. Lo  spettacolo offerto dalle circa 60 imbarcazioni ben visibili da terra, ha attirato l’attenzione anche dei non addetti ai lavori. Gli Yacht si sono subito diretti verso Ponza, che dovrà essere girata per raggiungere Li galli e terminare il percorso a Marina Grande di Capri dove sarà posto l’arrivo. Dopo la partenza sofferta, le imbarcazioni più grandi sono riuscite ad agganciare un po’ di vento fresco che le ha spinte fino a largo di Ischia, raggiunta stamane alle 06.00 dove è calato di nuovo costringendo i tattici a ricostruire tutto da capo. Le imbarcazioni ora cercano di allungarsi e avvicinarsi all’isola Pontina attenti a sfruttare anche le piccole arie, impresa possibile probabilmente in serata. La scelta di lasciare Ischia a dritta ha premiato ‘O Sarracino 3, di Mario Saraceno,  nel gruppo di testa con CippaLippa, di Paolo Guido Gamucci, Durlindana 3 di Gianni Giancarlo. Nella flotta anche quest’anno un gruppo di affezionati alla storica Regata che assegna la Coppa Senatore Andrea Matarazzo, al primo classificato overall ORC  e valida per l’iscrizione nell’Albo d’Oro,  la Coppa Gustavo d’Andrea, al primo in tempo reale e la Coppa Mariano Verusio  al primo classificato Overall IRC. Non manca all’appello Junoplano di Sandro Buzzii, armatore over ottanta, dallo sorso anno Presidente onorario di Unicem Spa, sempre a bordo del suo mini maxi. Hanno scelto la vela e la Regata dei Tre Golfi anche l’Associazione Jonathan, ed il comitato AddioPizzo. La prima già da cinque anni conclude con questa classica della vela d’altura il suo programma di rieducazione dei ragazzi che le vengono assegnati dal Tribunale dei minori, confermando il valore formativo della vela. La seconda di origine palermitana, a bordo di Jhosua II,  promuove una campagna di sensibilizzazione alla lotta al racket lungo le coste campane calabre e siciliane. Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
