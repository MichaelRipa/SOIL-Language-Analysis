None Leggi i commenti I commenti dei lettori 
TORINO – “Sì, ho provato un’emozione fortissima”. Antonio Conte conferma che non è stata una serata come le altre. Il ritorno allo Juventus Stadium, dopo tre anni di trionfi in bianconero, lo ha particolarmente toccato. Al di là del piacere della stretta di mano negli pre-gara con Andrea Agnelli che ha simboleggiato quasi un calcio alle polemiche dei giorni scorsi. “Lo sapevo che avrei ricevuto applausi. Gia’ ieri all’allenamento ero stato travolto dall’affetto, stasera è stato come effettuare un tuffo in un passato bello e importante che non si puo’ dimenticare. Elkann? Per me incidente già chiuso"”. HO AVUTO LE RISPOSTE CHE VOLEVO – L’1-1 con l’Inghilterra rischia di passare in secondo piano ma non per il ct: “Ho avuto le risposte che volevo dai giocatori. Sono contento perché comunque abbiamo creato diverse occasioni contro una squadra molto forte come l’Inghilterra, Certo, dobbiamo avere piu’ continuita’, ho visto a un certo punto un po’ di stanchezza. Ma dobbiamo continuare a lavorare, aspettare i ragazzi, avere pazienza e farli lavorare”. BRAVI VALDIFIORI ED EDER – Conte è contento della prova di Valdifiori che prende ad esempio per stimolare anche chi in azzurro non ha ancora mai messo piede. ” Io non guardo il curriculum, guardo chi sta facendo bene: Mirko ha meritato e secondo me ha giocato un’ottima partita, considerato che era all’esordio con l’Inghilterra. Complimenti a lui, che merita considerazione, e complimenti a Eder: hanno onorato tutti la maglia”. PORTE APERTE A TUTTI, BALOTELLI INCLUSO – Il ct non chiude le porte a nessuno, incluso Balotelli: “Io sono sempre attento a quello che i calciatori offrono in campionato, sia in Italia che all’estero. Ho avuto il piacere di venire a vedere Southampton-Liverpool dove, purtroppo, ha giocato solo Pellè. Spero Balotelli possa giocare di più nel Liverpool e se questo dovesse accadere le porte sono aperte per lui così come per Borini, per Giovinco che gioca in Canada e anche Osvaldo che gioca in Argentina. Io non chiudo la porta a nessuno, non me lo posso neanche permettere. Le porte sono aperte per tutti quelli che dimostreranno di voler indossare la maglia azzurra sapendo quello che comporta e che facciamo”. [[ge:rep-locali:repubblica:110939883]] VALDIFIORI: HO IMPARATO MOLTO – E Valdifiori ringrazia: “Prima della gara mi ha detto delle cose che mi hanno tranquillizzato. Lo ringrazio per l’opportunita’ che mi ha dato di farmi scendere in campo dal 1′ contro l’Inghilterra. E ringrazio anche i compagni piu’ esperti che mi hanno messo nelle condizioni per esprimere il meglio. Sono contento di questi dieci giorni fatti qui in Nazionale, ho capito molto”, ha proseguito il 29enne empolese, che stasera ha sentito attorno a se’ tutto l’affetto della gente. “So che stasera Empoli era in campo con me, dal mister, ai ragazzi alla dirigenza. Fa piacere che uno da Empoli abbia potuto esordire in Nazionale: se sono qui e’ merito di tutti e voglio condividere questa grande emozione con tutti. D’altra parte, se penso da dove sono partito e’ bene sempre mantenersi umili. Prima della gara ci ho pensato tanto, sapevo che era importante, stasera ho dato un buon contributo e mi fa piacere, ma ora occorre proseguire a lavorare”. VAZQUEZ: ITALIA, UNA SCELTA DI CUORE – Felice del suo esordio è anche il 45° oriundo a vestire la maglia azzurra, Franco Vazquez: “E’ stato molto facile inserirmi, c’e’ un bel gruppo, unito. Sono contento di essere qui e spero di poterci stare sempre. L’Italia non e’ un ripiego ma una prima scelta, ho fatto una scelta con il cuore dopo averci pensato tanto e credo sia stata la migliore, sono contento di poter indossare questa maglia cosi’ importante. Conte un ‘martello’? Si’, si’. Assomiglia molto a Iachini nel modo in cui preparano le partite, sono contento”. SORIANO: PRONTO A GIOCARE DOVE VUOLE IL CT – Un altro giocatore che era sotto la lente di ingrandimento era Roberto Soriano che si dice soddisfatto della sua prova: “Mi sono trovato bene sia con Valdifiori che con Verratti. Sono due giocatori di qualita’ che giocano sempre a due tocchi, puoi anche dargli la palla quando sono pressati. Siamo una buona squadra, il mister fa le sue scelte e noi dobbiamo dare il massimo in campo. Il ruolo che preferisco? Non importa, gioco e do il massimo dove mi schierano, poi se sono un centrocampista moderno questo lo devono dire gli altri non io”. Intanto lo Schalke lo segue con interesse. “Bello saperlo, ma sto vivendo una bella stagione con la Samp, voglio continuare a far bene con il mio gruppo e penso soltanto a questo campionato. Sono felice per queste convocazioni in azzurro e voglio continuare cosi'”. [[ge:rep-locali:repubblica:110941553]] PELLE’: CON EDER MI TROVO A MERAVIGLIA – Infine arriva Pellè che alla seconda da titolare è andato di nuovo a segno: “Conte fa le sue scelte e io sono contento per il gol di oggi: chi gioca meno ha voglia di dimostrare, ho giocato e segnato con Malta e poi con Eder ho gia’ giocato alla Samp, con lui mi trovo bene, abbiamo caratteristiche differenti e quando siamo insieme facciamo bene. I complimenti del ct? Mi ha fatto piacere segnare e avere un’altra opportunita’, volevo fare anche un altro gol, dovevo essere piu’ freddo e angolarla, ma abbiamo fatto delle belle giocate, il mister e’ contento e attorno alla squadra c’e’ un bel clima”. Le polemiche della vigilia? Io vengo da un altro calcio… E’ sempre cosi’ in Italia, siamo abituati a questo…Il mister, poi, e’ abituato a lavorare, a lui lo caricano e noi ci carichiamo altrettanto”. Quanto a un suo possibile ritorno in Italia, Pelle’ glissa: “Un giorno il campionato italiano tornera’ a essere quello di una volta se fai stadi nuovi come quello della Juventus. L’Italia e’ sempre una bella nazione, cosa accadra’ in futuro non si sa”. Argomenti nazionale italia antonio conte Leggi i commenti I commenti dei lettori 
None Leggi i commenti I commenti dei lettori 
«Mondovisione però è anche la "visione di un mondo"» ha detto Luciano Ligabue a proposito del titolo del suo album, che presenterà dal vivo a Torino domani e venerdì nella cornice "intima" di un palazzetto come il Pala Alpitour (inizio ore 21, biglietti da 36 a 86,50, organizza F&P Group in collaborazione con Set Up Live). Dopo il successo clamoroso e il forte impatto del tour negli stadi dell'estate scorsa ( suonò all'Olimpico a settembre sotto la pioggia) il rocker di Correggio cresciuto a "Lambrusco e popcorn" torna a far tremare con il suo rock'n'roll ruspante e le sue ballate piene di buone vibrazioni i palazzetti italiani. Ogni cosa sembra tornare perciò al posto giusto, prime fra tutte le canzoni, che muovono il mondo dei fan del Liga, quelli che adorano con la stessa forza "Urlando contro il cielo" e "Questa è la mia vita", "Libera nos a malo" e "Non è tempo per noi", "Certe notti" e "Hai un momento, Dio?", fino alle più recenti "La linea sottile", "Il meglio deve ancora venire", "Il muro del suono" o "Per sempre". Questo, in fondo, è il vero attestato di fedeltà che può vantare con orgoglio Ligabue. «I palazzetti sono i luoghi che ancora non avevamo toccato - racconta il cantautore emiliano - con i miei musicisti abbiamo suonato negli stadi, nei palazzetti delle piccole città italiane e anche in giro per il mondo in club e teatri. Sono un approdo obbligato adesso». Dopo Genova, tocca a Torino. E una data non bastava, ce ne sono volute due per accontentare il pubblico numerosissimo che accorrerà nell'arena dell'ex sito olimpico. In attesa che venga pubblicato il nuovo album live di Ligabue, "Giro del mondo", con quattro brani inediti, la gente farà la coda già da questa notte - è successo l'altra sera anche a Genova fuori dal 105 Stadium - per poter stare sotto il palco a pochi passi dall'interprete di vere e proprie pietre miliari del rock italiano come "Quella che non sei" o "Vivo morto o X". «Pur essendo impegnati con il tour - continua il Liga - siamo riusciti a dare alle stampe anche questo nuovo disco registrato dal vivo, che fa un po' il verso come molti avranno capito a "Giro d'Italia", un live di qualche anno fa». Tra le novità legate all'ultima tournée, poi, va segnalato che anche per le date sotto la Mole i fan potranno seguire in diretta video sul LigaChannel, via web, tutto il backstage e dunque il pre-concerto direttamente dal palco in streaming dalle 20.15 fino alle 20.40, poco prima che inizi lo show. Solo a quel punto tutti i riflettori si accenderanno sul palco, per una nuova immersione nelle storie e nelle melodie di Ligabue. Il suo mondo, fatto di terra e racconti, di brava gente e di sogni. «Io proprio non riesco a mollare da questo punto di vista - ammette il rocker - continuo a essere uno che vuole contare sulla speranza, il che, nel rock, è una cosa poco comune. Insomma continuo a credere che "il cerino sfregato nel buio fa più luce di quanto crediamo". Perché credo moltissimo nel gesto individuale, nel fare, nel sapersi opporre a un sistema cui apparentemente nessuno si può sottrarre». Di questa attitudine sono viva testimonianza brani come "Tutti vogliono viaggiare in prima" o "Ancora in piedi", piccole storie di resistenze quotidiane. Una delle canzoni dell'ultimo disco, che dal vivo ha un sound incredibile, si intitola "Il muro del suono" ma non parla di macerie. Parla di speranza. «Ognuno di noi ha la possibilità di rompere il muro del suono e ognuno può farlo a modo suo. Anche con un gesto molto piccolo che però ti faccia sentire dalla parte giusta. Lo voglio pensare. Raccontare di questo però oggi è davvero faticoso anche per la rassegnazione così diffusa. Ma la rassegnazione è una cosa a cui io non riesco a rassegnarmi». Alla vigilia del suoi due concerti torinesi, viene da chiedersi se Ligabue si sia invece veramente rassegnato al fatto che il calcio proprio non fa per lui. Lo scorso autunno in un'intervista raccontò che «col pallone ho chiuso in bruttezza, diventava sempre più un problema andare a giocare ogni due mesi senza allenamento. Ogni volta ti facevi male». Torino fu il teatro dell'addio. «Una volta andai lì a presentare un libro - ricorda - e mi chiama Baricco e mi dice: "So che sei qui. Devi venire a giocare con la nazionale scrittori, non hai scuse". E' stata la peggior partita della mia vita. Non ho toccato palla. E quelle che ho toccato le ho toccate male. Lì ho capito che dovevo smettere». Argomenti concerto ligabue pala alpitour torino ligabue 
None Leggi i commenti I commenti dei lettori 
TORINO – Il ritorno allo Juventus Stadium regala una serata da emozioni forti ad Antonio Conte. Il ct azzurro in un attimo dissipa i dubbi dei possibili fischi ricevendo cori vecchia maniera all’ingresso in campo e, alla fine, esce tra gli applausi dopo un 1-1 con l’Inghilterra che allunga a 8 risultati utili la sua invidiabile imbattibilità sulla panchina azzurra. EDER E PELLE’ PROMOSSI – L’Italia, come con la Bulgaria, non brilla e gioca strappi ma, comunque, acquisisce la certezza di poter contare almeno su un paio di elementi in più: Eder e Pellè. Il doriano, entrato ben più nel vivo del gioco rispetto a Sofia, con i suoi strappi ha dimostrato di poter essere la prima alternativa a Immobile. L’attaccante giramondo ha confermato di avere un “killer instinct” non indifferente: 2 gol in appena 163’ con la maglia azzurra sono numeri promettenti. VALDIFIORI E FLORENZI, ESPERIMENTI RIMANDATI – Per il resto da rivedere l’esperimento di Florenzi terzino destro e quello di Valdifiori regista. Il romanista ha faticato a fare con continuità le due fasi, dimostrando di non sentirsi pienamente a suo agio in un ruolo che non predilige, l’empolese, all’esordio, ha particolarmente sofferto il pressing degli inglesi. Ma merita senza dubbio un’altra chance, soprattutto in considerazione della penuria di ragazzi nel ruolo. In mediana, infine, meglio Parolo di Soriano. Entrambi, comunque, non hanno complessivamente sfigurato contro avversari (Henderson, Jones e poi Carrick) con cui hanno dovuto patire il gap fisico. CONTE PROVA UN CENTROCAMPO INEDITO – Per l’occasione Conte ha restituito una maglia da titolare a Buffon, recuperato dall’influenza, ha riproposto in difesa Ranocchia mentre a centrocampo ha dato una chance dal 1’ a Florenzi, Soriano, Valdifiori e Parolo. Davanti, invece, ha lanciato l’inedito duo Eder-Pellè. Hodgson ha risposto con un inatteso il 4-3-1-2 con Rooney trequartista dietro a Walcott e all’astro nascente Kane. TRAVERSA DI ROONEY – L’Italia è partita con timidezza e l’Inghilterra ne ha approfittato per toglierle l’iniziativa e tenere alto il baricentro. Gli azzurri si sono limitati a qualche ripartenza e, in una di queste, al 10’, hanno impensierito Hart con una conclusione da lontano di Parolo. I Leoni hanno insistito e al 20’ hanno fatto tremare Buffon con Rooney che ha colpito in pieno la traversa con un tiro di controbalzo dal limite. [[ge:rep-locali:repubblica:110941553]] PELLE’ ANCORA A SEGNO – Col passare dei minuti gli azzurri hanno iniziato a liberare meglio sugli esterni Darmian e Florenzi e dopo aver costretto in un paio di circostanze agli straordinari Jagielka e smalling sono passati: Chiellini dalla sinistra ha pennellato un cross per la testa di Pellè che con una bella torsione ha battuto Hart sulla sinistra. TOWNSEND RISTABILISCE LA PARITA’ – L’Italia ha fallito il colpo del ko in avvio di ripresa con Eder e Pellè e la partita è cambiata. L’Inghilterra si è ripresa, ha ricominciato a macinare gioco e dopo aver prodotto occasioni in serie (Kane, Gibbs e due con Rooney) ha meritatamente pareggiato: l’1-1 lo ha firmato al 79’ uno dei tanti rincalzi, Townsend, che ha battuto Buffon con un gran diagonale da 25 mt. ANTONELLI ENTRA E SFIORA IL 2-1 – L’Italia, trascinata dalla voglia dei subentrati Immobile, Vazquez e Antonelli, ha reagito con carattere ma non ha avuto fortuna: il terzino del Milan ha sfiorato il palo dopo una bella triangolazione con il nuovo esordiente oriundo in azzurro, poi è stato l’arbitro Brych a negarle un netto rigore non vedendo Jones togliere con una mano la palla dalla testa di Bonucci. [[ge:rep-locali:repubblica:110939883]] BUFFON EVITA LA SCONFITTA – L’Inghilterra non è rimasta a guardare e, nel finale, ha legittimato il risultato impegnando in altre due circostanze l’attento Buffon con Rooney e Kane. L’imbattibilità di Conte, così, è salva. Ma contro la Croazia a giugno servirà indiscutibilmente un pizzico di personalità in più per fare risultato. ITALIA-INGHILTERRA 1-1 (1-0) Italia (3-5-2) : Buffon 6.5, Ranocchia 7, Bonucci 5.5, Chiellini 6.5 (28′ st Moretti sv) Florenzi 5.5 (15′ st Abate 5.5), Parolo 6, Valdifiori 5.5 (22′ st Verratti sv), Soriano 5.5, Darmian 6.5 (28′ st Antonelli 6.5) , Pellè 7 (15′ st Immobile 6), Eder 6.5 (15′ st Vazquez 6.5) (12 Sirigu, 25 Marchetti, 15 Barzagli, 26 Santon, 6 Candreva, 11 Cerci, 22 Gabbiadini, 7 Zaza). All. Conte. Inghilterra (4-3-1-2): Hart 6, Clyne 5.5 (1′ st Walker 6), Jagielka 6.5, Smalling 5.5 (43′ pt Carrick 6), Gibbs 5.5 (43′ st Bertrand sv), Henderson 6 (29′ st Mason sv), Delph 6 (26′ st Townsend 6.5), Jones 6, Rooney 6.5, Walcott 5.5 (9′ st Barkley 6.5), Kane 6 (12 Butland, 13 Green, 14 Cahill). All. Hodgson. Arbitro : Brych (Ger) 5.5. Reti : nel pt 29′ Pelle’, nel st 34′ Townsend. Angoli : 7 a 4 per l’Italia. Recupero : 1′ e 3′. Note : ammoniti Gibbs e Pellè per gioco falloso. Spettatori 31.000. Argomenti nazionale italia Leggi i commenti I commenti dei lettori 
GERUSALEMME – Non solo amichevoli. A Gerusalemme, infatti, si disputava l’incontro tra Israele e Belgio, valido per il girone B di qualificazione a Euro 2016. Gli ospiti hanno ottenuti 3 punti preziosissimi grazie al gol in apertura di Fellaini e hanno chiuso in 10 per l’espulsione di Kompany (doppio giallo) al 64′. Proprio per l’inferiorità numerica, la nazionale del ct Wilmots ha sofferto l’aggressività dei padroni di casa, ma il portiere Courtois è stato più volte decisivo, salvando una vittoria preziosissima. Il Belgio, infatti, sale ora a 11 punti, gli stessi del Galles, e due in più dello stesso Israele. RIVINCITA OLANDA – L’etichetta di amichevole stona in partite di blasone come Olanda-Spagna, replay della finale mondiale 2010 vinta ai supplementari dalle Furie Rosse. All’Amsterdam Arena, gli orange di Guus Hiddink si sono presi la rivincita, battendo 2-0 gli uomini del ct Del Bosque. In gol il difensore della Lazio, Stefan De Vrij al 13′, e Davy Klaassen al 16′, che gioca proprio nell’Ajax. Nella ripresa diverse sostituzioni per la Roja (dentro anche lo juventino Morata) ma il risultato non è cambiato. DERBY ALLA SLOVACCHIA – Olanda-Spagna, oltre a Italia-Inghilterra, non era l’unica amichevole in programma martedì. A Zilina, la Slovacchia si è aggiudicata il derby contro la Repubblica Ceca (decisivo il gol di Duda al 49′). In un’amichevole giocata a Solna, la Svezia ha battuto l’Iran per 3-1: doppio vantaggio per i padroni di casa firmato da Ibrahimovic (11′) e Berg (21′), l’Iran ha accorciato le distanze al 24′ grazie al rigore di Nekounam, ma nel finale ecco il tris svedese realizzato da Toivonen. La Turchia ha sofferto più del previsto nel test in casa del Lussemburgo: alla rete di Erdinc ha replicato Mutsch, ma all’87’ è arrivata la zampata decisiva di Calhanoglu. CAPELLO STOP, BADU IN GOL – Solo 0-0 per la Russia contro il Kazakistan nell’amichevole giocata a Khimki. La squadra di Fabio Capello, reduce dalla difficile trasferta in Montenegro con incidenti e sospensione della gara, non è riuscita ad andare oltre il pari senza reti contro un avversario che, nel girone A delle qualificazioni a Euro2016, ha raccolto un solo punto in 5 gare e reduce dallo 0-3 interno contro l’Islanda. All’Ucraina non è bastato un gol al 35′ di Yarmolenko, esterno offensivo della Dinamo Kiev e principale spauracchio della Fiorentina in vista dei quarti di Europa League, per superare la Lettonia: 1-1 nell’amichevole di Lviv, con il pari lettone realizzato al 92′ da Kurakins. TANTI PAREGGI – Tantissimi i pareggi per 1-1: è finita così la sfida di Vienna tra Austria e Bosnia. Dopo 35′ Janko ha portato avanti i padroni di casa, Hajrovic ha trovato il pari in apertura di ripresa. Stesso risultato tra Ghana e Mali: a Parigi il centrocampista dell’Udinese Badu ha illuso il Ghana, Sako su rigore ha pareggiato i conti. Finiscono 1-1 anche Svizzera-Usa ed Estonia-Islanda. A Zurigo, al 45′, Shea ha portato in vantaggio la nazionale americana, al 68′ ospiti in 10 per l’espulsione di Altidore e all’80’ è arrivato il pareggio elvetico di Stocker. A Tallinn stesso risultato con Gislason che al 9′ segna la rete per gli islandesi, ma al 55′ c’è stato il definitivo 1-1 di Vassiljev. Argomenti qualificazioni euro 2016 amichevoli Leggi i commenti I commenti dei lettori 
“Gira per via Speranzella, occhio al bonus in via Girardi, scansa i fantasmi del Palazzo Reale, se arrivi ai Decumani sei salvo”. Avete mai immaginato come sarebbe giocare ad un livello di Pac-Man direttamente ricavato dalle strade della della vostra città? Effettivamente, nemmeno i sogni più “nerd” arrivano a tanto. Ma c’è sempre da aspettarsi qualche sorpresa dalle menti fumanti e geniali di Google. Soprattutto in questi giorni, quando l’azienda di Mountain View, in California, è solita sfornare simpatici pesci d’aprile ai propri utenti. E, anche quest’anno, le aspettative di fan e internauti non sono state deluse. [[ge:rep-locali:rep-napoli:110945761]] Protagonista, stavolta, è Google Maps, il servizio che permette di consultare online le carte geografiche di gran parte delle città nel mondo. Attraverso pochi click, è possibile vedere mappe di ogni luogo, sia in versione satellitare, che classica. Ma, da martedì 31, è disponibile anche una terza visualizzazione, che, attenzione, trasforma ogni reticolato stradale in un livello di Pac-Man. Esatto, ogni riquadro di piazze, viali e palazzi, può trasformarsi in una pista dove guidare con la tastiera il mitico cerchietto giallo magia-briciole, inseguito dagli spettri colorati Inky, Blinky, Pinky e Clyde. Una sfida per i lettori più impavidi: provate, se avete il coraggio, a superare un livello labirintico creato sui vicoli dei Quartieri Spagnoli. 
Azadeh è iraniana, ha 30 anni. Da tre, arbitra le partite di calcio a 5 per la sezione torinese dell'Associazione Italiana Arbitri. E' una delle migliori della sua categoria. «Ho cominciato ad arbitrare nel mio paese, in Iran, dove ero arrivata a livello nazionale - racconta - Lì indossavo il velo, i pantaloni lunghi anche in spiaggia e arbitravo solo partite femminili. Qui no, ho scelto di non portare l'hijab anche se potrei e, di solito, dirigo match tra squadre maschili». Dall'Iran all'Italia per studiare da infermiera, Azadeh ha deciso di non abbandonare la sua passione. E' l'unica donna straniera della sezione torinese. «Non ho mai avuto problemi in campo, né come donna, né come straniera. Anzi, tutti mi rispettano. Sarà per via della divisa e dei cartellini rossi e gialli nel taschino». Tra i circa 460 iscritti all'Aia di Torino, gli stranieri sono una sessantina: arrivano dall'Africa centrale, dal Maghreb, dall'Est Europa, e dal Medio Oriente. «I primi sono arrivati nel 2012 - spiega il presidente torinese Andrea Mazzaferro - Quell'anno abbiamo portato una cinquantina di ragazzi all'esame. Ne abbiamo di molto bravi e in grado di arrivare ad arbitrare nelle categorie maggiori». Per alcuni come Romulus e Romual, due camerunesi di 27 e 32 anni, è quasi un lavoro: per ogni partita gli arbitri ricevono un piccolo compenso: «Io studio ingegneria al politecnico e mi fa comodo», spiega Romual. Tutti aspirano alla serie A o addirittura al grado di arbitri internazionali: «Ma dei 30mila arbitri italiani solo 10 ce la fanno ad arrivare così in alto», spiega Gabriel, 18 anni, romeno che in due anni è arrivato ad arbitrare in seconda categoria e ora sta cercando di fare il salto in prima. L'età c'è perché per fare strada bisogna cominciare da giovanissimi. Gabriel ha iniziato a calcare i campi da calcio quando era dall'altra parte della barricata: «All'inizio giocavo - spiega - Poi un giorno mi sono infortunato e mi sono ritrovato a guardare la partita dalla tribuna dove ho incontrato un osservatore e mi sono incuriosito». La storia di molti di loro è segnata da un'incontro con il pallone quando vestivano la maglia di un club: è il caso di Youssef, 18 anni, egiziano, e Ardit, 19 anni, albanese. «Giocavo in una squadra ma poi i miei amici sono andati via e allora quasi per scherzo un osservatore che conoscevo mi ha proposto di provare il corso da arbitro. Ora sono alla mia terza partita». Le proteste e gli insulti all'indirizzo dell'arbitro, soprattutto quando le categorie salgono e il gioco si fa duro, sono all'ordine del giorno. «Ma sono proteste che riceviamo in quanto arbitri, non in quanto stranieri. Gli episodi di razzismo sono pochi». Anzi a volte la nazionalità straniera si è rivelata un vantaggio: «Mi è successo di avere a che fare con un portiere romeno che ha passato il primo tempo a dire parolacce. Nell'intervallo mi sono avvicinato e gli ho detto di smetterla perché capivo benissimo quello che diceva. Lui non pensava che fossi un suo connazionale», racconta Gabriel. Nemmeno la lingua è un grosso problema per ragazzi che hanno frequentato la scuola a Torino: «E comunque in campo meno si parla e meglio è: l'arbitro si fa capire con gesti e fischietto», spiega Mazzaferro. 
