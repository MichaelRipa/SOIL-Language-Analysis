TORINO – Dopo 22 anni Torino torna in serie A. La Manital non ha tradito nella decisiva gara-5 della finale play-off di serie A2 contro Agrigento. Sfruttando nel migliore dei modi il fattore campo, ha chiuso la serie sul 3-2 battendo al Palaruffini i siciliani con un netto 93-70 al termine di una gara condotta dall’inizio alla fine in cui è arrivata anche ad avere 26 punti di vantaggio. Erede della storica Auxilium, fallita nel 2008 dopo aver sfiorato la Coppa Korac nel 1976, la PMS completa così, a soli 6 anni dalla sua fondazione, un cerchio che l’aveva vista, nel 2009, ripartire dalla B dilettanti. UNA GRANDE PROVA COLLETTIVA – Protagonisti del match in termini di punti Giachetti (20), Miller (18), Mancinelli (17) e Fantoni (16). Ad Agrigento, a cui resterà sempre il rimpianto di non aver chiuso i giochi in casa tre giorni fa in Sicilia quando ha avuto il match-point avanti 2-1, nulla sono valsi i 17 punti realizzati da Saccaggi, i 15 di Dudzinski e i 13 di Chiarastella. La pesante sconfitta non cancella, comunque, la grande annata dei siciliani, arrivati a un passo dalla promozione da neo-promossi dopo aver chiuso la stagione regolare all’8° posto. TORINO-AGRIGENTO 93-70 (28-21, 49-37, 68-51) Torino : Giachetti 20, Mancinelli 17, Fantoni 16, Lewis 13, Rosselli 2, Viglianisi 2, Vangelov, Bruttini, Gergati 5, Pichi, Miller 18. Allenatore: Bechi. Agrigento : Evangelisti 4, Williams 8, Chiarastella 13, Piazza 4, Dudzinski 15, Vai, De Laurentiis, Saccaggi 17, Udom 8, Portannese 1. Allenatore: Ciani. Arbitri : Ursi – Masi – Boscolo. Note : parziali 28-21, 49-37, 68-51. Tiri liberi Torino 13/18, Agrigento 20/29. Usciti per cinque falli: Bruttini. Argomenti torino basket agrigento basket a basket a2 Leggi i commenti I commenti dei lettori 
MILANO - Con un guizzo d’orgoglio, Sassari passa 86-81 al supplementare a Milano ed estromette i campioni in carica dalla lotta per il titolo. Dopo essere stata raggiunta sul 3-3 nella serie, la formazione di Sacchetti ha sfoderato una prestazione di classe riuscendo ad approdare, per la prima volta nella sua storia (e ad appena alla quinta stagione in serie A), in finale dove troverà la vincente del match tra Venezia e Reggio Emilia. A fare la differenza per i sardi sono stati Dyson, autore di 21 punti, Logan e Sanders (16 punti a testa) e soprattutto Lawal che ha chiuso con una strepitosa doppia (12 punti e 21 rimbalzi). A Milano non sono bastati i 25 punti di Samuels, miglior marcatore dell’incontro, per completare la rimonta dopo essere risalita da 1-3. [[ge:rep-locali:repubblica:116581857]] UNA GARA VINTA AI RIMBALZI – Sassari ha vinto là dove ha subito durante tutta la serie: con i punti in area (36-28) e sotto i tabelloni dove ha finito per catturare anche 9 rimbalzi in più grazie anche allo strapotere di Lawal. Milano ha pagato l’assenza di una panchina lunga e la scarsa fiducia di Banchi in alcuni cambi (Kleiza non è entrato, Brooks è rimasto in panchina per tutto il secondo tempo). Inoltre non è stata aiutata dai suoi pretoriani Gentile (0/6 da 3 e 5 palle perse) e Hackett, piuttosto in ombra. [[ge:rep-locali:repubblica:116592143]] SANDERS E LOGAN DECISIVI – La gara ha viaggiato quasi sempre sul filo dell’equilibrio al di là dell’avvio in cui Milano è partita forte andando avanti di 11 punti. Sassari ha recuperato il gap prima dell’intervallo con un parziale di 10-23 nel 2° quarto poi ha tenuto testa ai rivali fino in fondo, trascinando la sfida al supplementare grazie a un canestro di Sanders allo scadere. Al supplementare la differenza l’hanno fatta i canestri di Logan a cui l’Olimpia non è riuscita a replicare. E così Sassari si gode uno storico traguardo. SACCHETTI - Meo Sacchetti fa i complimenti ai suoi ragazzi: ''Questa vittoria rappresenta un ulteriore passo per la nostra crescita. Le statistiche raccontano cose strane, noi abbiamo sempre subito a rimbalzo e oggi abbiamo finito a +9. Siamo stati reattivi, ci abbiamo creduto, credo sia una finale meritata. Finora con Milano eravamo 5-5, l'ultima è giustamente finita all'overtime. Le lacrime di Gentile? Quando i giocatori fanno così vuol dire che dentro hanno qualcosa". BANCHI - Tanta delusione invece in casa Olimpia. Con lo scudetto se ne va l'ultimo obiettivo di una stagione a dir poco deludente. "Siamo stati poco cinici e poco fortunati, dovevamo chiuderla e invece siamo arrivati al finale punto a punto. Nel finale siamo arrivati poco lucidi anche per le rotazioni corte, di cui mi prendo la responsabilità. Sono dispiaciuto perché il tanto lavoro profuso non ha prodotto il risultato sperato. Il futuro? Ora vorrei avere il tempo di digerire questa sconfitta molto amara". MILANO-SASSARI 81-86 dts (25-14, 35-37, 59-55, 75-75) Milano : Ragland 16, Brooks 4, Gentile 10, Gigli ne, Cerella 4, Melli 2, Kleiza ne, Elegar ne, Hackett 11, Samuels 25, Tabu ne, Moss 7. All.: Banchi. Sassari : Logan 16, Sosa 5, Formenti, Sanders 16, Devecchi, Lawal 12, Chessa ne, Dyson 21, Sacchetti 4, Vanuzzo ne, Brooks 9, Kadji 3. All.: Sacchetti. Arbitri : Mattioli, Chiari, Bartoli. Note : tiri liberi, EA7 25/31 e Banco di Sardegna 13/17. Tiri da 3 punti: EA7 6/25, Banco di Sardegna 9/33. Rimbalzi: EA7 45, Banco di Sardegna 54. Usciti per 5 falli: Kadji a 34’35”, Brooks a 42’17”. Falli tecnici: nessuno. Falli antisportivi: nessuno. Spettatori: 12.331. Argomenti basket play off 2015 sassari basket olimpia milano basket serie a Leggi i commenti I commenti dei lettori 
Una marcia trionfale: dopo le incertezze che l'avevano portata a rischiare la sconfitta già al quarto match, conquistato ad Agrigento con soli due punti di vantaggi, la Manital  vince senza problemi la quinta sfida della finale playoff della Serie A Gold e riporta Torino nell'Olimpo del basket dopo ventidue anni di assenza. La vittoria della Manital contro la Moncada Agrigento davanti al Palaruffini gremito: 93-70 il punteggio finale di una partita che, salvo i primissimi minuti del primo quarto ha visto sempre gli uomini di Bechi in vantaggio. Una grande prova complessiva della squadra gialloblù. Lo strappo nel terzo quarto, grazie ai canestri di Mancinelli e Giachetti, trascinatori della squadra per tutta la stagione. A mettere in cassaforte una storica promozione ci hanno poi pensato, nell'ultimo quarto, i tiri da tre di Miller. Man of the match è stato questa volta Tommaso Fantoni. Argomenti basket torino manital torino promozione play off serie a gold agrigento basket 
ROMA - Con 182 voti Nicola Lagioia e il suo 'La Ferocia' (Einaudi) guida la cinquina del Premio Strega 2015 votata questa sera a Casa Bellonci a Roma con il nuovo sistema di voto in tre preferenze. Al secondo posto Mauro Covacich con 'La Sposa' (Bompiani), 157 voti ed al terzo Elena Ferrante con 'Storia della bambina perduta' (E/O) con 140 voti. Seguono Fabio Genovesi con 'Chi manda le onde' (Mondadori), 123 voti e Marco Santagata con 'Come donna innamorata' (Guanda) 119 voti. Su 460 aventi diritto al voto, hanno espresso quest'anno per la prima volta, tre anziché una preferenza in 403, per una percentuale dell'87,6%. Due le schede nulle. Online hanno votato in 330, 73 le schede cartacee.Milleduecentonove le preferenze espresse che hanno portato quest'anno a uno spoglio diviso in settimane a partire da quella del 4-10 maggio fino ad oggi. A presiedere il seggio è stato Francesco Piccolo, vincitore del Premio Strega 2014. Prima degli esclusi Clara Sereni con 'Via Ripetta 155' (Giunti) con 104 voti. Lo spoglio è stato trasmesso in diretta streaming da Rai Letteratura sul sito www.letteratura.rai.it e www.premiostrega.it. "Il Premio Strega - ha detto il ministro Dario Franceschini - è un'eccellenza, un pezzo fondamentale della letteratura italiana di cui dovremmo essere più orgogliosi. L'anno prossimo - ha ricordato - saranno i 70 anni del Premio". A mettere in evidenza la novità del meccanismo di voto, che obbliga gli Amici della Domenica ad esprimere preferenze per tre dei dodici libri in gara e non più per uno solo, è stato il presidente della Fondazione Bellonci, Tullio De Mauro: "E' un esperimento - ha detto - che facciamo quest'anno e penso che torneremo a farlo anche l'anno prossimo. Come dicono gli spagnoli - ha concluso - anche lo Strega ha il suo triplete. Vediamo come andrà a finire". "Non me lo aspettavo - ha commentato Lagioia, parlando a caldo con l'Ansa - . Anche perché 'La Ferocia' è libro letterario, denso, complesso. Anche se aveva trovato già dei lettori prima dello Strega. Ringrazio chi lo ha sostenuto e letto". 'La ferocia' è un romanzo dal ritmo serrato tra il noir, il gotico e il racconto familiare dà voce alle tensioni di una famiglia e al legame tra due fratelli. "E' anche un romanzo sull'Italia di questi anni, è una storia di fantasmi - ha aggiunto Lagioia - . E' un romanzo sul sud, ambientato in Puglia, ma la letteratura è sempre la parte per il tutto". L'autore annuncia che del libro sono stati opzionati i diritti cinematografici dalla Wider Film. Lo scrittore che guida la cinquina non sembra preoccupato per la corsa verso la finale: "Questi calcoli non li so fare. Chi lo sa?". A casa Bellonci gli editori di e/o, Sandro e Sandra Ferri, hanno voluto sottolineare di essere contenti e hanno voluto "ringraziare tutte le persone che li hanno spinti a presentare la "Storia della Bambina perduta" di Elena Ferrante e che hanno sostenuto e votato il libro". La scrittrice fantasma, che non ha mai rivelato la sua identità, si diceva avesse perso un po' di terreno già alla vigilia della votazione della cinquina; ma adesso nella corsa verso la finale - il 2 luglio al Ninfeo di Villa Giulia a Roma - tutte le strade sono aperte anche se sembra difficile scalzare il primato di Lagioia e Covacich. "Mi aspettavo di entrare in cinquina  - ha detto Covacich - e mi piacciono i libri che ne fanno parte. Adesso mi sembra sia una bella gara in cui si potrà parlare finalmente di letteratura e di libri più che di testa a testa. Goffredo Parise è il modello a cui pensavo quando ho scritto 'La Sposa'. Ci sono parecchi libri di racconti che hanno vinto lo Strega, da Buzzati a Moravia, alla Maraini". E' entrato in cinquina anche il vincitore del Premio Giovani, Fabio Genovesi, con "Chi manda le onde" (Mondadori), felice ma un po' dispiaciuto che non siano nella cinquina Zero Calcare e Vinicio Capossela. "Non mi aspetto mai nulla dalla vita e mi regala sempre tante cose belle" dice Genovesi. Soddisfatto anche Marco Santagata, al quinto posto con "Come donna innamorata" (Guanda). Argomenti letteratura premio strega 2015 elena ferrante nicola lagioia fabio genovesi marco santagata 
Lucia Della Ferrera se n'è andata pochi mesi fa, ma sui palchi il ricordo dell'attrice savonese resta immutato. Una carriera da protagonista nella compagnia di Pippo Delbono, poi nel 2012 la fondazione, insieme all'attore e regista Gustavo Giacosa e al musicista Fausto Ferraiuolo, della compagnia teatrale SIC.12 con sede a Aix en Provence. E con loro realizzerà "Ponti sospesi", l'ultimo spettacolo. Giovedì 11 a partire dalle 18.30 alle Officine Solimano si svolgerà un incontro dal titolo "Lucia Della ferrera, un percorso nell'arte" curato da Simonetta Fadda e Gustavo Giacosa, con critici, giornalisti e artisti per ripercorrere la carriera di Lucia e le sue capacità interpretative. Ne parleranno, insieme a Giacosa e Ferraiuolo, Giuseppe Baresi,  Gianni Briano Mr Puma, Laura Fremder, Mauro Mgz Guazzotti, Marco Mathieu, Maria Nadotti, Cristina Piccino, Cristina Valenti. Dalle 21.30 si potrà assistere ad una rassegna di video e cortometraggi interpretati da Lucia Della Ferrera. L'ingresso è libero. Argomenti savona officine solimano teatro 
Sarà quasi certamente Paulo Sousa l'allenatore della Fiorentina per la prossima stagione. Oggi altri incontri tra dirigenza viola e Basilea, l'ultimo del quale in serata avrebbe sbloccato definitivamente la trattativa. Secondo sky sport, infatti, le parti avrebbero trovato l'intesa totale per il tecnico portoghese che è nei piani della dirigenza viola per sostituire l'esonerato Montella. Sousa ha già accettato l'offerta della Fiorentina ma lo scoglio principale era quello di convincere il Basilea nel liberare il portoghese che ha un contratto con gli svizzeri con scadenza a giugno 2017. Non impossibile, certo. Ma la trattativa in queste ore ha subìto un'accelerata decisa, forte, nella direzione dell'ex giocatore della Juventus. Questione di dettagli, con le parti che forse avranno bisogno di ulteriore tempo per stringersi la mano e firmare il nuovo contratto. Ma l'accordo pare ad un passo. 
ROMA - La questione degli "impresentabili" continua ad animare il dibattito politico e a essere motivo di scontro. E' tornata a occuparsene la Commissione Antimafia, il cui plenum ha fatto quadrato attorno alla presidente Rosy Bindi, oggetto per giorni di polemiche per la lista degli "impresentabili" alle regionali. Solo il segretario il socialista Marco Di Lello ha provato ad attaccare e ha fatto verbalizzare, al termine della seduta, la propria contestazione alla ricostruzione fornita dalla Bindi, ma è rimasto sostanzialmente isolato. Va  comunque segnalato che come stabilito in precedenza oggi si poteva intervenire soltanto sulle comunicazioni della presidente e che il dibattito è stato rinviato a una prossima seduta. Dal canto suo, Bindi si è tolta più di un sassolino dalle scarpe: "Le offese che ci sono state rivolte non sono un fatto personale ma toccano il cuore delle istituzioni. Si dovrà meditare per il futuro su come affrontare il nostro ruolo nell'indagare su mafia e politica". Quindi ha sottolineato che, "prima ancora che infondate, le accuse di 'aver dato vita a un'iniziativa sul piano umano volgare e diffamatoria, sul piano politico infame e sul piano costituzionale eversiva' sono semplicemente inaccettabili". A Vincenzo De Luca, il presidente eletto della Regione Campania che l'ha attaccata frontalmente per essere stato inserito nella lista degli impresentabili, pur non citandolo espressamente, Bindi ha mandato a dire che "è singolare che chi addirittura abbia lamentato la violazione della Costituzione e presentato denunce penali, sebbene si sia candidato a cariche politiche regionali, non riponga la stessa fiducia né nella massima istituzione rappresentativa, il Parlamento, né nelle informazioni acquisite presso l'Autorità giudiziaria". La presidente dell'Antimafia ha poi sottolineato come questo lavoro sia stato "il frutto di un'iniziativa largamente condivisa dai gruppi parlamentari". "Lo spirito - ha affermato - non è stato e non è quello di creare indebite black list né, tantomeno, improprie white list, bensì solamente quello di assolvere ad un compito della Commissione, stabilito dalla legge". Per Peppe De Cristofaro (Sel), la ricostruzione della presidente "è stata ineccepibile su come si sono svolti i fatti: ne prendiamo atto". Concorde sul percorso anche Francesco D'Uva (M5S), mentre il senatore Cinque Stelle Michele Giarrusso ha sostenuto che "questa commissione ha il compito di indagare, non deve fare una ricerca bibliografica". Per il capogruppo Pd, Franco Mirabelli, "sarà in futuro un'altra la strada da seguire: l'Antimafia del resto queste liste non le ha mai fatte e un motivo ci sarà". Il senatore Enrico Buemi (gruppo 'Per le Autonomie - Psi - Maie') ha contestato a Bindi il fatto che, quando le ha chiesto se nell'elenco c'era il nome di De Luca, lei ha risposto "al momento no". Ma Bindi ha spiegato che la Procura della Repubblica presso il Tribunale di Salerno solo il 27 maggio ha fornito un riscontro relativo al caso De Luca, e che, per la sua delicatezza, lei ha inteso acquisire personalmente un ulteriore riscontro diretto la mattina di venerdì 29 maggio. La vicenda della lista ha suscitato polemiche anche all'interno del Pd. A quanto si è appreso Bindi nei giorni scorsi aveva inviato una lettera alla Direzione del partito per ribadire la propria versione dei fatti, forse prevedendo l'affondo di De Luca che è poi arrivato. Ma quella lettera sarebbe rimasta nei cassetti di chi l'ha ricevuta. Argomenti impresentabili antimafia rosy bindi vincenzo de luca Leggi i commenti I commenti dei lettori 
Prima esecuzione assoluta per la “Missa Papae Francisci” di Ennio Morricone. Un omaggio a papa Bergoglio che il compositore premio Oscar ha diretto, la sera di mercoledì 10 alla chiesa del Gesù, di fronte al presidente emerito della Repubblica Giorgio Napolitano e alle circa trecento persone che gremivano letteralmente la chiesa. Grande assente papa Francesco, dedicatario della partitura, impegnato più o meno nello stesso momento a ricevere il presidente russo Vladimir Putin. Impossibilitato anche il presidente Sergio Mattarella che ha affidato a un messaggio la sua «stima e gratitudine al Maestro Morricone, che con la sua arte è testimone autorevole del nostro paese nel mondo». C’era invece padre Gianfranco Matarazzo, Provinciale d’Italia della Compagnia di Gesù, l’ordine che ha commissionato il pezzo in occasione del duecentesimo anniversario della sua ricostituzione. Nessuna concessione ai temi da film che hanno reso l’87enne compositore romano celebre nel mondo nella “Missa Papae Francisci”. Una composizione dalla forte ispirazione spirituale che solo nel finale lascia spazio, non a caso, a una citazione della musica di “Mission”, il film che raccontava il massacro in Sud America di una missione di gesuiti, i quali qualche tempo dopo furono sciolti. «In un certo senso, dopo aver “partecipato” alla loro soppressione, ora partecipo alla ricorrenza della loro ricostituzione», ha commentato il Maestro, «Mi ha colpito molto questa coincidenza e ho voluto intitolare la Messa a papa Francesco, anche lui gesuita. Ci siamo incontrati l’anno scorso, quando venne alla chiesa del Gesù, e gli ho donato la partitura. Ero emozionatissimo, non riuscivo a parlare e anche lui non diceva nulla. Siamo rimasti per cinque minuti in silenzio». Schierati davanti all’altare, i componenti dell’Orchestra Roma Sinfonietta e un centinaio di cantori del Nuovo coro lirico sinfonico romano, formazioni che collaborano abitualmente con Morricone. Il quale, in ottima forma fisica nonostante l’età, già pensa al prossimo impegno: l’inaugurazione della stagione estiva dell’Accademia di Santa Cecilia, il 2 luglio, con i suoi grandi successi 
Telefonate, corse, sopralluoghi. Inizia presto la giornata della macchina genovese dell’accoglienza. Bisogna ancora trovare un letto a molti dei 350 profughi sbarcati alla Fiera negli ultimi due giorni, di cui circa la metà rimasti a Genova (molti nell’ex ospedale psichiatrico di Quarto, ormai stracolmo), gli altri smistati tra Savona, Imperia e Spezia: ma i letti vuoti, in città e in Regione, scarseggiano. E mentre l’emergenza corre, arriva la notizia che un’altra cinquantina di migranti è in viaggio dalle coste del Sud verso Genova, dove arriverà questa mattina (solo 5 dovrebbero rimanere nel capoluogo). «Stiamo ragionando su come sistemarli, servono nuovi centri, stiamo considerando diverse soluzioni», spiegano dalla Prefettura: e tra i luoghi al vaglio spunta il padiglione dell’ex clinica chirurgica del San Martino, uno spazio da 300 metri quadrati che potrebbe ospitare fino a 30 persone, ma non immediatamente disponibile. I pompieri hanno dato il nullaosta per la sicurezza ma nei locali già liberati dai macchinari restano ancora paratie in vetro e attrezzature da sistemare (i costi della riconversione potrebbero essere sostenuti dal Demanio). E mentre continua la ricerca di grandi strutture, l’appello del Prefetto arriva fino alle parrocchie e ai piccoli centri, e si cerca una soluzione famiglia per famiglia, migrante per migrante. Il comune, messo alle strette («che fatica: ma davanti all’emergenza non si può dire di no», spiega l’assessore alle Politiche sociali Emanuela Fracassi) apre le porte di un ricovero del Centro storico, in vico Stoppieri, utilizzato d’inverno per i senzatetto, dove vengono portate 20 delle donne rimaste alla Fiera. Ecco, la Fiera, il nodo al centro della giornata da allarme rosso: nel padiglione D, adibito a centro di prima accoglienza con tende e brandine, restano ancora una trentina di donne, «che entro venerdì al massimo saranno sistemate altrove, e quel padiglione non verrà più utilizzato». Arriva così, a metà giornata, la risposta della Prefettura alla presidente della Fiera Sara Armella, preoccupata che la permanenza dei profughi si prolunghi. Il padiglione, entro domenica, sarà liberato: rimarrà però a disposizione il Palasport per l’identificazione e le prime visite mediche, «in attesa che si trovi un altro luogo in città da trasformare in hub regionale di prima accoglienza – continua Fracassi – Che potrebbe essere proprio l’ex clinica del San Martino. Speriamo che la Regione e il nuovo governatore Toti aprano al dialogo per trovare una soluzione». La giornata prosegue, tra riunioni (alle 18 quella in Prefettura con tutti i centri di accoglienza della Provincia, per fare il punto sui posti disponibili e definire un protocollo comune per le emergenze) e i preparativi per i nuovi arrivi: in prima linea anche l’equipe medica guidata dal professor Paolo Cremonesi, primario dell’ospedale Galliera in collaborazione con la Asl 3, che si occupa del primo screening. «I casi di scabbia e pidocchi sono rarissimi – spiega – Solo due persone sono state portate al pronto soccorso e già dimesse. Un profugo somalo riportava brutte ferite da tortura, ancora aperte, al torace e al collo. Lesioni che risalgono a due settimane fa. Sicuramente rispetto alle altre volte ci sono molte famiglie, bambini e donne, anche all’ottavo mese di gravidanza». LEGGI L'ARTICOLO COMPLETO SUL GIORNALE IN EDICOLA E SU REPUBBLICA+ Argomenti genova migranti profughi fiera di genova 
