MASSIMO Lapucci ha saputo solo da pochi giorni che sarebbe stato chiamato dalla Regione ad entrare nel cda della Fondazione al posto della direttrice dimissionaria Giulia Cogoli: "Ho accettato perché la considero una sfida manageriale molto importante. Il Salone del Lbro è una realtà non soltanto al servizio del territorio ma è un evento di rilevanza nazionale e internazionale ". Segretario Lapucci, quale pensa sarà il primo passo da fare? "La prima fase sarà analizzare la situazione dei conti". Chiederete una "due diligence"? "Prematuro per dirlo, cominciamo a sederci al tavolo nella prima seduta. Non so ancora quando sarà". Quale sarà l'obiettivo di lungo termine, una volta affrontato il nodo annoso dei conti in rosso? "Dobbiamo guardare ad una transazione verso un nuovo modello di business. Il compito è affidato alla presidente Giovanna Milella e al direttore Ernesto Ferrero, ma possiamo affiancarli per aiutarli in questo compito ". Si è parlato molto di necessità di cambiamento, di rinnovamento. Come interpreta questa richiesta? "Penso sorpattutto al mondo digitale, in questo campo il lavoro da fare è tanto". Il Salone del Libro può crescere ancora, o crescere diversamente da quanto ha fatto finora? "I margini di crescita ci sono, il Salone del Libro di Torino è un marchio internazionale che gode di ottima reputazione". Massimo Lapucci entra nel consiglio di amministrazione come segretario generale della Fondazione Crt o come manager di alta competenza? "Sono stato chiamato ad entrare nel cda come Massimo Lapucci. Il ruolo della Fondazione resta quello che ha sempre avuto ". Luca Remmert ha subito chiarito che la Compagnia di San Paolo non intende diventare socio. Per voi è lo stesso? "Assolutamente sì, la nostra collaborazione non cambia con questa nomina". Vi limiterete a finanziare eventi del Salone? "Sì, con gli stesis criteri che abbiamo applicato finora". Argomenti interviste torino interviste cultura massimo lapucci 
WASHINGTON - Usa e Cina negoziano un accordo per il controllo degli armamenti nel cyberspazio, impegnandosi a non utilizzare per primo armi informatiche. Lo rivelano fonti vicine ai negoziati al New York Times. I negoziati si sono accelerati in questi giorni con l'obiettivo di annunciare un accordo con l'arrivo del presidente cinese Xi Jinping a Washington giovedì. Argomenti cina cyberguerra stati uniti - usa 
"BISOGNA finirla con la telenovela delle nomine al Salone del Libro e cominciare a essere propositivi, lavorando per il bene comune della cultura e non per gli interessi legati ai partiti". Rocco Pinto, libraio di lungo e pregiato corso, ideatore di Portici di Carta, non ne può più delle ricadute mediatico-politiche della bufera che ha investito la manifestazione del Lingotto. E prova a indicare la strada da seguire per uscire da questa situazione. Che cosa si deve fare, Pinto, per lavorare per il "bene comune"? Non dimentichiamo che in Piemonte, prima della crisi di Librolandia, avevamo assistito allo scandalo del Premio Grinzane. "Dico che nella cultura, per prima cosa, si deve investire, ma non sprecare. Aggiungo che non si può pensare soltanto ai grandi eventi, occuparsi solo del Salone, delle nomine o della fusione con il Circolo dei Lettori. Si replica sempre la solita storia, si punta sempre sulle solite persone, dimenticando che a Torino, in Piemonte, esiste una rete straordinaria fatta da librai, bibliotecari, insegnanti, persone che si interessano di libri e della promozione della lettura. Sono gli stessi che hanno dato vita all'iniziativa "Torino che legge"; sono quei librai che animano "Portici di Carta". La politica, in definitiva, non ha capito che occorre ascoltare tutti. Per questa ragione stiamo preparando, come Associazione dei Librai del Piemonte e dell'Associazione italiane delle Biblioteche, un documento sulla lettura e sui libri, con delle proposte concrete, che presto presenteremo al mondo politico e delle istituzioni. Si tratta di guardare avanti ". Il Salone del Libro, però, non è cosa da poco. Come si fa a ignorare la situazione difficile in cui versa? "Sono d'accordo su un fatto: dopo la fine dell'era Picchioni, il Salone andava ripensato. Ma si doveva farlo coinvolgendo tutti quelli che, qui, si occupano di libri e di promozione della lettura. Invece si è scelto di puntare sui soliti noti, arrivando a mettere in scena davvero un cattivo spettacolo. Il Salone è importante e va salvato, anche se non tutto si esaurisce al Lingotto. Inoltre se sul Salone si continua così, tra telenovela e "nomine", c'è il rischio di affossarlo o di vederne nascere uno a Milano. L'attenzione dei palazzi della politica, tuttavia, è focalizzata solamente su queste beghe, ignorando, per esempio, che a Torino chiude una libreria come la Celid". Che cosa si dovrebbe fare? "Penso a quanto è stato scritto ieri da un quotidiano, "L'Eco di Bergamo". La notizia è questa: la Regione Lombardia, in questi giorni, ha stanziato un milione di euro per il rilancio delle librerie e delle edicole". Argomenti interviste torino interviste cultura rocco pinto 
MILANO – “Bisogna essere cattivi sia in attacco che in difesa. Abbiamo preso due gol da polli, quello che mi fa arrabbiare è il fatto di non ammazzare la partita”. Sinisa Mihajlovic vuole un Milan sempre più consapevole dei propri mezzi. Dopo il sudatissimo 3-2 sul Palermo , il tecnico serbo cerca di capire cosa non ha funzionato nella notte di San Siro. “Dobbiamo essere più bravi quando siamo avanti nel punteggio, non c’è nulla da gestire, non siamo una squadra che in questo momento può amministrare il risultato. Non dico che si deve attaccare per 90 minuti ma in alcuni momenti avrei voluto vedere più fiducia e cattiveria nelle ripartenze, non ci siamo presi le responsabilità di azzardare la giocata. Bisogna saper leggere i momenti della partita. Mi fa rabbia vedere la squadra che riparte dopo i gol subiti”. [[ge:rep-locali:repubblica:123278371]] I MERITI – Esaurita l’analisi sui punti poco convincenti, Mihajlovic applaude i suoi ragazzi per quanto fatto. “Non abbiamo rischiato molto, nel primo tempo di fatto solo il gol subito: nella ripresa siamo andati in difficoltà, specialmente nel finale, allungandoci un po’ troppo. La vittoria penso sia meritata per quello che abbiamo creato, loro sono stati bravi ma forse il 3-2 ci sta un po’ stretto. E’ la seconda buona gara dopo il derby, questa è la strada giusta: non dobbiamo fare passi indietro, è importante migliorare ed essere più attenti in fase difensiva. Penso al secondo gol, non si deve provare a fare il fuorigioco ma si deve seguire l’uomo, anche Mattia (De Sciglio) lo sa. C’è tanto da migliorare, anche mentalmente: non voglio vedere la paura di vincere”. Il tecnico si concede anche un paio di battute su Bacca, a segno due volte ma un po’ troppo lezioso quando a tu per tu con Sorrentino ha calciato in porta con una rabona, e sulla perla di Bonaventura su punizione. “La rabona si può fare se si fa gol, se non si trova la porta c’è da appendere qualcuno al muro. Si è salvato perché ha fatto una doppietta – scherza Mihajlovic -. Jack ha fatto un bellissimo gol, se uno ha il piede ce l’ha, se non ce l’ha è inutile insegnare, la palla non entra.  E’ tutto merito suo”. [[ge:rep-locali:repubblica:123254054]] BACCA: FELICE PER LA DOPPIETTA – Carlos Bacca è raggiante dopo la sua prima doppietta italiana. “Abbiamo conseguito un grande risultato, stiamo lavorando per questo, nonostante la sconfitta nel derby. Sono molto contento per la doppietta, ci tengo sempre a segnare e fare bene per la squadra. Mi preparo sempre per lavorare al 100% per la squadra. Il nostro obiettivo? Sappiamo dove deve stare il Milan, siamo una grande squadra. L’obiettivo è tornare in alto, in Europa. Il feeling con Luiz Adriano e Balotelli? Stiamo lavorando per giocare tutti e tre insieme, anche se queste sono scelte che spettano al mister. Mario è un grandissimo attaccante”. Argomenti milan ac serie a sinisa mihajlovic Leggi i commenti I commenti dei lettori 
LONDRA - E' già in salita, dopo la prima partita, il mondiale dell'Italia. Dura lezione per gli azzurri, che subiscono una punizione pesante della Francia nel match d'esordio nel Mondiale inglese. I galletti si impongono con il punteggio di 32 a 10, sfruttando soprattutto i calci piazzati di Michalak causati dalla fallosità italiana. Ora le speranze di accedere ai quarti di finale passano per un difficile successo contro l'Irlanda, che dopo il brillante esordio contro il Canada sembra però oggettivamente fuori portata per gli azzurri. Nella giornata delle sorprese, con la vittoria della Georgia su Tonga e soprattutto del Giappone contro il Sudafrica , l'Italia non si è adeguata offrendo una prestazione senza guizzi. Una manna per la Francia, puntuale nei fondamentali, saggia nella gestione della partita, più efficace in ogni fase del gioco. Michalak ci mette un po' per carburare, ma dopo aver sbagliato un primo piazzato, non fallisce il secondo. Lo stesso giocatore del Tolone sigla il 6 a 0 su di un altro calcio piazzato dopo dieci minuti, mentre l'Italia perde subito Andrea Masi per infortunio, sostituito da Bacchin. L'Italia prova a reagire, ma Tommaso Allan sbaglia il calcio di punizione che poteva valere il rientro in partita. Non sbaglia invece Michalak che segna il suo terzo calcio che vale il 9 a 0 per una Francia molto organizzata in difesa. Al suo secondo tentativo, Tommy Allan riesce ad infilare la palla tra i pali e l'Italia accorcia sul 9 a 3. Ancora un calcio piazzato, questa volta di Scott Spedding dai 50 metri, permette ai francesi riallungare sul 12 a 3. L'Italia continua ad essere troppo fallosa e i transalpini chiudono il primo tempo sul 15 a 3, senza mete ma con la giusta precisione nei calci di punizione. [[ge:rep-locali:repubblica:123254905]] La ripresa inizia con lo stesso copione del primo tempo, ovvero con un calcio piazzato di Michalak per il 18 a 3 francese. L'Italia è alle corde e arriva anche la prima meta dei "galletti" grazie al venticinquenne di origine algerina Slimani, il quale raccoglie un calcetto di Michalak e schiaccia sotto i pali per il 24 a 4, con il risultato che dilaga dopo la trasformazione. L'Italia sembra franare ma almeno dimostra carattere: Giambattista Venditti risponde alla meta francese al termine di un lungo periodo di pressione azzurra, con la trasformazione di Allan che porta gli azzurri ad accorciare sul 25 a 10. Si lotta di più, ma la Francia riprende presto il controllo e chiude la partita a dieci minuti dal termine grazie ad una meta di Mas che schiaccia sulla base del palo e alla relativa trasformazione che permettono ai blues di allungare sul 32 a 10. [[ge:rep-locali:repubblica:123251101]] Se la prende con l'arbitraggio e la sfortuna il ct azzurro, Jacques Brunel: "Ma sono abbastanza contento della prestazione dell'Italia. La Francia è la squadra favorita del girone, un'avversario forte, ma noi abbiamo avuto un comportamento all'altezza. La differenza di punteggio è eccessiva perché abbiamo avuto più o meno le stesse occasioni della Francia". A fare la differenza, secondo il ct, oltre al valore dell'avversario, un arbitraggio troppo penalizzante per la mischia italiana. "In Galles (nell'ultima amichevole pre-mondiale, ndr) ci hanno fischiato quattro falli contro, questa sera addirittura sei in nove mischie con nostra introduzione. Sono troppe". Dopo pochi minuti l'Italia ha perso anche Andrea Masi, il terzo centro (con Luca Morisi e Gonzalo Garcia) fermato da un infortunio. "Non abbiamo tante risorse, sicuramente chiameremo qualcuno. Resto comunque abbastanza contento per il lavoro fatto in difesa questa sera, ma soprattutto per come ci siamo comportati in attacco nel secondo tempo". Alla mancanza di disciplina attribuisce la sconfitta il capitano azzurro Leonardo Ghirardini: "Ogni mischia è stato un calcio di punizione. Non è possibile pensare di vincere una partita quando regali queste opportunità. E' un peccato perchè c'eravamo. E' un aspetto quello della disciplina in cui pecchiamo nelle ultime partite e questo fa la differenza."Era una partita importante per noi, l'avevamo preparata sotto ogni aspetto, ma nel primo tempo non siamo riusciti a mantenere il possesso - ha aggiunto -. Il secondo tempo a tratti è andato meglio e abbiamo concesso poco. Quando abbiamo il pallone siamo tutta un'altra squadra. Era la prima partita del Campionato del Mondo, ma ce ne sono altre, dobbiamo ritrovare serenità, andare avanti, lavorare molto bene e crederci perchè possiamo passare il turno". Argomenti italrugby francia rugby mondiali rugby 2015 Leggi i commenti I commenti dei lettori 
PIERO Gastaldo si dà soprattutto due obiettivi: "Mettere in atto una revisione dei costi e attrarre nuove risorse", spiega il segretario generale della Compagnia di San Paolo. Ieri il Comune di Torino lo ha indicato come consigliere d'amministrazione della Fondazione per il libro e lui spiega che la sua nomina "risponde a un'esigenza posta dalla città e dalla regione". Segretario, perché il sindaco Fassino e il governatore Chiamparino hanno scelto lei e Lapucci? "I soci cercavano amministratori che conoscessero l'ambiente culturale, che avessero capacità gestionali e sapessero far gioco di squadra, come già accade nel cda a Torino Musei, in cui siamo entrambi presenti. I nostri profili corrispondevano all'identikit e se possiamo essere utili alla città lo facciamo volentieri. Vogliamo che il Salone torni oggetto di discussione non per le patologie ma per quel che riesce a fare". Compagnia e Fondazione Crt diventeranno soci? "Il mio presidente Luca Remmert lo ha chiarito bene: non intendiamo avere nuovi ruoli. Del resto, se il tema era ottenere un sostegno economico c'erano modi più diretti per chiederlo". Che idea si è fatto della situazione? "Ne ho una lettura molto indiretta. Guardando i conti come finanziatori abbiamo notato alcune criticità che non sono poi così diverse da quelle di altre istituzioni culturali della città. I contributi pubblici sono diminuiti per motivi di contenimento della spesa, poi c'è la questione dei ritardi nella liquidazione dei contributi. Questo però non basta a spiegare il tutto: sarà necessaria un'attenta spending review e la presidenza si sta già muovendo". Che altro serve? "Dare alla Fondazione un respiro più ampio, cercando fonti non solo locali. Occorre mirare a finanziamenti nazionali, ma anche assumere un ruolo più internazionale. Non dico che il modello possa essere la Buchmesse di Francoforte, però un tentativo in questo senso c'è già stato. Gli esempi in città non mancano: il teatro Stabile e il museo Egizio dimostrano che le istituzioni culturali possono mantenere profilo alto e conti in ordine". S'immagina un Salone lontano da Torino? "Onestamente no. Milano ha messo in piedi iniziative sul libro, come pure tante altre città. Il salone però ha una fisionomia unica e non mi sembra ci siano ragioni per preoccuparsi". Argomenti interviste torino interviste cultura piero gastaldo 
Non ripasserà il treno mondiale per Devis Boschiero. Sul ring di Liverpool, in una atmosfera infuocata tipica dei ring britannici, il pugile veneto si arrende al all'inglese Stephen Smith in un match valido quale semifinale iridata della corona Ibf dei superpiuma. Match disputato con coraggio dall'italiano, che però nonostante faccia vedere anche qualcosa di buono dal punto di vista tecnico, deve arrendersi alla maggiore fisicità dell'avversario, che lo costringe al kot al sesto round. Una sconfitta netta, che di fatto scrive la parola fine su ambizioni di un certo livello per quello che a lungo è stato tra i migliori pugili del panorama nazionale. Del resto la parabola di Boschiero è simile a molti pugili italiani, costretti a combattere incontri decisivi all'estero: era stato così sia nel furto subito in Giappone contro Ao per la corona mondiale nel 2011, sia nel controverso verdetto della difesa europea in Francia con Jacob. Stavolta se non altro non c'è nulla da recriminare. La personalità non fa difetto a Boschiero, che inizia a sciorinare interessanti combinazioni, salvo incappare in un destro che già al secondo round gli fa assaggiare il tappeto. L'inizio della fine, resa ancora più veloce da un gonfiore all'occhio sinistro che con l'andare dei minuti aumenta esponenzialmente. Dopo un terzo round fondamentalmente interlocutorio, nel quarto Boschiero accetta la sfida avviso aperto incappando però in un nuovo conteggio. Fin troppo chiaro che non si arriverà all'ultimo gong. Il quinto round rappresenta una sorta di canto del cigno per il pugile italiano, che piazza alcune combinazioni creando una situazione di illusorio ritrovato equilibrio. Illusorio, perchè nel sesto round c'è l'epilogo: oltre ai problemi di visuale per via dell'occhio chiuso, l'italiano inizia ad accusare vistosamente anche i colpi al bersaglio grosso. Dopo un primo atteramento ha anche il coraggio di ricominciare, ma opportunamente l'arbitro dice basta. Argomenti boxe pugilato devis boschiero Leggi i commenti I commenti dei lettori 
MILANO – Il Milan sbuffa ma ha un grande centravanti. Carlos Bacca sa trasformare in oro tutto ciò che passa nei sedici metri che contano ed è il principale artefice di un successo sofferto, contro un Palermo meno solido del previsto ma che può sorridere certificando la bontà dell’acquisto di Oscar Hiljemark, già apprezzato nell’Europeo Under 21 e nell’esordio dal primo minuto contro il Carpi. Alla doppietta del biondo numero 10 rosanero risponde l’altra doppietta, quella del bomber colombiano, mortifero sul tocco di suola di Bonaventura nel primo tempo e sul cross di Kucka nella ripresa. Il Diavolo fa forse addirittura un passo indietro dal punto di vista del gioco rispetto al derby, mostrando ancora lacune preoccupanti in difesa – l’azione del momentaneo 2-2 ne è l’esempio più lampante – ma registrando la grande personalità di Davide Calabria, gettato nella mischia al posto dell’infortunato Abate e subito pronto per un palcoscenico come San Siro. IL COLOMBIANO APRE E CHIUDE – Due gol profondamente diversi, quelli dell’ex bomber del Siviglia. Il primo arriva quasi in mischia, con Bonaventura che riesce ad addomesticare un cross di Calabria sporcato dalla diagonale di Struna, schierato da Iachini come esterno basso della difesa a 4. “Jack” non si fa ingolosire dalla possibilità di tirare in porta, alza la testa, vede il movimento di Bacca e lo serve con un tocco di suola: esterno destro in corsa in totale controtempo, Sorrentino è pietrificato dal pallone che si insacca sotto l’incrocio dei pali. Il secondo, quello che regala al Milan il definitivo 3-2, è una splendida incornata su un traversone di Kucka dalla trequarti: bruciato Gonzalez sul taglio, nulla da fare per Sorrentino. Tra i due timbri di Bacca, il secondo anticipo della quarta giornata di campionato ha regalato, se non spettacolo, senza dubbio equilibrio e divertimento, non tanto per la qualità della manovra delle due squadre, quanto per un mix di agonismo ed inevitabili errori. [[ge:rep-locali:repubblica:123254054]] HILJEMARK FA IL RIGONI – Iachini sceglie la difesa a 4, Rigoni non è al meglio come Gilardino e si accomoda momentaneamente in panchina. Conferma per Hiljemark mezzo destro, Chochev è sul fronte opposto, Vazquez è il vertice alto del rombo: Quaison agisce praticamente da punta al fianco di Djurdjevic. L’avvio di gara dice Milan, Struna al terzo rischia l’autogol su cross di Luiz Adriano, provvidenziale il piede di Sorrentino. Mihajlovic perde Abate e lancia Calabria, il Milan sblocca al 21′ e sfiora il bis con una sassata di Bonaventura da fuori. Dopo la mezz’ora, al primo vero affondo, il Palermo impatta. Angolo da sinistra, De Sciglio e Diego Lopez confezionano un mezzo disastro e Hiljemark fa 1-1 di testa, confermando un trend che porta spesso e volentieri in gol i centrocampisti di Iachini: lo svedese non fa rimpiangere Rigoni. Qualche rimpianto in più lo desta Jajalo, forse il peggiore dei suoi: una sua palla persa su un pressing neanche troppo convinto di Honda porta Bacca a un passo dal raddoppio, il colombiano sceglie un’ambiziosa rabona sull’uscita di Sorrentino e non trova la porta. Il Milan va comunque negli spogliatoi in vantaggio: punizione di Bonaventura da circa 18 metri, barriera scavalcata e il 2-1 è servito. BOTTA E RISPOSTA – Bacca ha il piede caldo, è suo il primo squillo della ripresa: destro secco, pallone sull’esterno della rete. Djurdjevic, mai in partita, lascia il posto all’ex di giornata Gilardino. Nel Milan Kucka è uno dei più attivi, lo slovacco va vicino al 3-1 con uno splendido stacco su un cross non irresistibile di De Sciglio. Luiz Adriano lascia il campo tra gli applausi per Balotelli, Trajkovski rileva un Quaison impalpabile. Minuto 27, il Palermo confeziona il pari. Vazquez alza la testa e pesca Gilardino in area di rigore, l’attaccante chiude un immaginario triangolo pescando l’inserimento senza palla di Hiljemark: “bucati” Romagnoli e De Sciglio, lo svedese è in posizione regolare e battere Diego Lopez diventa un gioco da ragazzi. E’ un vantaggio che dura un battito di ciglia. Kucka per Bacca, girata aerea imparabile e nuovo vantaggio milanista, stavolta definitivo nonostante i tentativi del solito Hiljemark – respinge Diego Lopez – e del “Mudo” Vazquez, il cui mancino fa tremare un San Siro che applaude un centravanti con i fiocchi ma non può fare a meno di interrogarsi su un Milan che ha ancora più di un difetto. MILAN-PALERMO 3-2 (2-1) Milan (4-3-1-2): Diego Lopez 5.5; Abate sv (17′ pt Calabria 6.5), Zapata 6, Romagnoli 5.5, De Sciglio 5; Kucka 6.5, Montolivo 6, Bonaventura 7; Honda 6 (34′ st Poli sv); Bacca 8, Luiz Adriano 6.5 (25′ st Balotelli 6). (Abbiati, Donnarumma, Alex, Ely, De Jong, José Mauri, Nocerino, Suso, Cerci). All.: Mihajlovic Palermo (4-3-1-2): Sorrentino 6; Struna 5.5, Gonzalez 5, El Kaoutari 5.5, Lazaar 5.5; Hiljemark 7.5 (44′ st Rigoni sv), Jajalo 4.5, Chochev 5.5; Vazquez 6; Quaison 5 (26′ st Trajkovski 5.5), Djurdjevic 5 (15′ st Gilardino 6.5). (Colombi, Andelkovic, Daprelà, Goldaniga, Rispoli, Vitiello, Brugman, Maresca, Cassini). All.: Iachini Arbitro : Russo Reti : 21′ pt Bacca, 32′ pt Hiljemark, 40′ pt Bonaventura, 27′ st Hiljemark, 30′ st Bacca Ammoniti : Montolivo, Lazaar e Gonzalez Recupero : 4′ e 5′ Argomenti milan ac palermo calcio serie a Leggi i commenti I commenti dei lettori 
