None Leggi i commenti I commenti dei lettori 
DAVANTI a un tè, retrogusto al cardamomo, avverto un senso di rilassatezza. Sono nello studio di Luigi Ontani da un paio d'ore. È lo stesso spazio, un tempo del Canova, che ora Ontani ha immedesimato con i suoi lavori sgargianti, bizzarri, deformi. Il tè ha imparato a farlo in India dove va spesso. Guardo la lunga veste di seta indaco, i capelli sciolti (di solito raccolti in un nodo), le mani piccole, curate e diafane come l'eleganza di questo artista inclassificabile. A chi appartiene Ontani? Non ci sono vere scuole di richiamo. Non c'è storia. Né tempo cui rifarsi. Non ci sono sentenze o perle di saggezza: "A volte", mi fa notare sommessamente, "vorrei dire cose che poi dimentico". C'è un'arte dell'oblio? "È l'arte dei morti, del grande libro tibetano. Tutto va tenuto perfettamente in bilico tra dimenticanza e presenza". Come quegli artisti che lei ha riprodotto e appeso a una barra del suo studio. Sembrano piccoli acrobati sospesi nel vuoto. "Li ha notati? Racconto la drammatica leggerezza delle loro vite. Ciascuna è una storia di autodistruzione. Sono artisti scomparsi che ho amato o dei quali fui amico. C'è Gino De Dominicis nel tentativo di un ultimo volo. Piero Manzoni che morì alcolizzato. Ci sono Tano Festa e suo fratello Francesco Lo Savio che fu trovato riverso in un Hotel di Nizza. C'è Tancredi che finì i suoi giorni con un tuffo nel Tevere. Boetti che volava sul suo arazzo. Pascali che si schiantò con la moto. E Schifano il cui corpo era un tubetto di colori incrostati. Ma c'è anche Borromini che si uccise con una spada e ho immaginato che quel ferro potesse somigliare a una matita conficcata nel cuore". Cos'hanno in comune tutti loro? "Quasi tutti Roma: la città che spinge al sacrificio o all'autodistruzione. Furono, a loro modo, martiri caduti nell'indifferenza di una società che a un certo punto smise di interessarsi di arte". Perché? "Chi lo sa. Prevalse il cinismo, che è una seconda pelle. O l'avidità. Ma per un ventennio tra i Cinquanta e i Settanta qui confluì tutto il mondo. Gli stranieri non venivano per qualche ora o per qualche giorno. Ma per restare. Era una città senza appuntamenti. Senza il timore o l'obbligo di avere o dare amicizia. Ma intreccio di parole e di sguardi. Coincidenze di luoghi. Venni a viverci il 24 novembre del 1970. Il giorno del mio compleanno ". Dove è nato? "A Vergato, a una quarantina di chilometri da Bologna. Un mio avo vi arrivò con le truppe napoleoniche e pensò bene di fermarsi. Si sposò, aprì un forno, mise radici. Ma i miei ricordi non si spingono così lontani". Dove si arrestano? "Agli anni del fascismo. Mio padre e i suoi fratelli lasciarono l'Italia. Forse era il 1929. Nonna Caterina li accompagnò al treno. Portava con sé un grande pane, incoronato da una miriade di tigelle. Nel pane aveva nascosto una bandiera rossa. Poi c'era mio nonno: il Miglioti. Mi colpiva la sua faccia. Feci il mio primo ritratto a tempera, tra Van Gogh e Gauguin. Lui mi regalò un orologio d'argento con sopra inciso un leone. Fu la sola eredità che ebbi". E i suoi? "Mio padre morì che avevo 13 anni. Da piccolo, durante la guerra, sfollammo dal paese. Legato al petto della mamma, con i tedeschi che minacciosamente ci scortavano. Ci portarono a Bazzano. Ricordo l'eco dei bombardamenti. E un prato minato. Qualcuno saltò. Era un prato sulla via del ritorno. Non potemmo evitarlo. Mi dissero: attento Luigi. Devi zigzagare sul ciglio della stradina e prega di non imbatterti in una mina. Ancora oggi ho l'impressione di camminare così nella vita". Come furono gli anni dell'adolescenza? "Duri, sommessamente ribelli. Respinsi il collegio. Studiai privatamente. Mi divertiva frequentare le piccole biblioteche comunali, i centri di lettura. Poi ho lavorato per quasi 15 anni in una fabbrica. Svolgevo mansioni di scrivano. Ricopiavo le paghe degli operai e le note per l'ufficio acquisti. Era un lavoro senza alcuna complicità né peso. Frequentai l'Accademia di arti a Bologna. Le prime cose che esposi erano in bilico tra la poesia visiva e la concettualità". Che città era Bologna? "Un grande ventre capace di contenere e digerire ogni cosa. La pittura di partito  -  così prona al neorealismo  -  a volte lasciava spazio ad artisti sorprendenti. Pesci che scappavano dalla rete. Come Bacon, Sutherland, Peter Blake. Prendevo spesso il treno dalla stazione di Porretta per Bologna. John Cage vi allestì un giorno un concerto a sorpresa. Fu un happening incredibile. Cage  -  la barba incolta e l'occhio da labrador  -  sorrideva felice". Che anno era? "Mi pare fosse il 1978. Di lì a qualche anno sarebbe morta, in modo irrisolto e tragico, Francesca Alinovi. Tre persone di quella città avrei amato sopra alle altre. Una fu Francesca. E poi Dino Gavina, genio del design. Persona speciale. Come fu speciale per me Lucio Dalla". Era un appassionato d'arte. "Fu Cesare Bastelli a presentarci. Cesare era un grande esperto di fotografia e di luci. Collaborammo spesso e qualche volta preparò la regia dei concerti di Dalla. Con Lucio ci vedemmo a lungo. Gli interessava la pittura. Aprì perfino una galleria. Era un uomo premuroso. Amava gli altri. Amava la compagnia. Ci si incontrava nelle ricorrenze del Natale. Lui circondato dalla sua piccola tribù. Felice e senza smanie di protagonismo. Pochi sapevano della sua religiosità". E lei la scoprì? "Allo scoccare della mezzanotte della vigilia si dirigeva solitario verso la basilica di San Domenico per cantare con i frati". Accennava a Francesca Alinovi che fu allieva di Renato Barili e critica d'arte. Morì per mano di un assassino che continuò a proclamarsi innocente. "Fu una donna piena di vitalità. Aveva per l'arte un tempismo eccezionale. La conobbi studentessa al Dams. Sembrava allora una giovane maestrina. Negli ultimi tempi trasformò la sua vita in arte. Quei suoi capelli ritti sembravano aghi verso il cielo. Non c'era nulla di volgare in lei. E colsi, alla fine, solo una grande stanchezza. Era stata in India con Richard Tuttle. Tornò cambiata. Impreziosita e smarrita da un'esperienza che non aveva del tutto assimilato. Ci parlammo telefonicamente il giorno prima della sua morte, il 15 giugno del 1983". Ricorda cosa vi diceste? "Accennò all'India dove andavo spesso. Mi comunicò che aveva scritto cose su di me. Era come spossata da presenze invisibili. La sua morte mi spiazzò. Mi sembrò il frutto dell'esaltazione di un ambiente che l'aveva spinta al martirio. Ero riluttante a capire ciò che avvenne dopo. La morbosità mediatica. L'esibizionismo dei processi. Mi parve che Francesca morisse una seconda volta". Che cosa è il pericolo? "Il nostro istinto ci dice di stare alla larga dal pericolo. Ma esso risveglia strane emozioni. Dopo un lungo soggiorno a New York mi imbarcai su un volo della Pan Am. Con me viaggiava il compositore Alvin Curran e Annie Ratti. Tutti dormivano e a un tratto vidi una lingua di fuoco che attraversava i finestrini. Dissi ad Annie: forse abbiamo toccato una stella. Lasciami dormire, rispose. Poi una voce femminile ci avvertì che un motore era in fiamme. Ma non c'era da preoccuparsi!". Come reagì? "Ero combattuto tra la bellezza sconvolgente di quel pericolo percepito sotto la forma di una scia di fuoco e l'annuncio da un aereo che avrebbe potuto mettere fine ai nostri giorni. Rientrammo su New York. E il pericolo svanì. Cosa era stato: un sogno, un'avventura, un incidente meccanico, un evento statistico?". Cos'è per lei viaggiare? "Un modo per non distrarmi. Per starmi vicino. Passai molto tempo a Taxco in Messico. Mi affascinava l'arte dell'argento e la storia di un uomo, William Spratling, che vi si dedicò con fantasia e arditezza. Ho vissuto a lungo nello Sri Lanka e poi in India che apprese rapidamente tutto il negativo del mondo attuale. Sono stato ad Aden quando le due metà dello Yemen per un po' si riunificarono". Sulle tracce di Rimbaud? "Affascinato dalle vite degli artisti e dei poeti. Nel loro comportamento ho fatto il mio apprendistato. Mi piaceva pensare romanticamente a Rimbaud. E Aden era la sua anima ormai persa, smarrita, o impotente al canto. Rimbaud fu alla fine di un viaggio. Il suo messaggio poetico non poteva più respirare. Chiuse con la pagina e aprì con la vita. Con i brandelli che restavano. Vissi lì con questo stato d'animo in un luogo di una complessità misteriosa. Gente che sembrava fatta di residui di umanità. Ma capace ancora di essere felice. Tutto fatiscente eppure così immensamente ricco". E così lontano dall'Occidente. "Di una lontananza speciale. Ancora tenera. Non la lontananza odierna: ottusa, parossistica, demente, minacciosa. La casa nella quale vivevo era come una nuvola di fumo. Dall'alto guardavo camminare la gente con la loro indole guerriera. I pugnali ricurvi, la foglia di qat masticata. Il tempo sembrava non essere mai passato da quelle parti. E dove ho viaggiato l'ho fatto da estraneo. Non conoscendo quasi mai le lingue e osservando gesti e comportamenti". Accennava a New York. "Vi ho soggiornato spesso e a lungo. Quando New York si lasciava sfruttare come una generosa puttana. La Pop Art declinava e io vivevo in un edificio di Soho. A un piano c'era Leo Castelli, a un altro la moglie Ileana Sonnabend, per la quale cominciai a esporre. Con Ileana per un certo periodo lavorò Annina Nosei. Fu lei a scoprire il talento di Basquiat. Aveva un fiuto meraviglioso. So che Piero Manzoni la filmò. Mi piacerebbe vedere quel documentario". Goffredo Parise la descrisse come un Narciso innocente e folle, perennemente sotto i riflettori non della cronaca ma dei passanti. "Venne a trovarmi nello studio non lontano da Piazza del Popolo. Era curioso. Stupefatto. Lo affascinava la mia stranezza. O almeno tale sembrò ai suoi occhi". Si sente trasgressivo? "Ecco una parola orrenda. Anche se il mio linguaggio ha suscitato scandalo. Per i miei Tableaux vivant, per gli oggetti pleonastici, per le maschere sono stato censurato, insultato, talvolta minacciato. Non mi sono opposto. A che pro? Sono un misto di gentilezza e regolatezza. Non mi difendo. Semmai fuggo". Da cosa? "Da quest'arte sempre più imbarazzante. Si ostenta il successo. E l'ansia feticista di riconoscersi nel nulla della propria opera. Domina la figura del curatore. E l'artista?". E l'artista? "Sparito. Un tempo si autodistruggeva. Ora viene distrutto. In principio c'erano gli studiosi. Poi vennero i critici. In seguito i critici esibizionisti. Infine i curatori. Sono questi ultimi a spingere gli artisti a fare ciò che non vorrebbero fare ". Come si difende? "Per quanto posso mi tengo alla larga da tutto questo mondo. Come se ne tenne alla larga Giorgio Morandi". Era delle sue parti. "Viveva, soprattutto l'estate, a Grizzana non lontano da dove sono nato. Sto preparando dei lavori che lo interpellano". Non siete molto simili. "È vero, siamo l'opposto. Quando iniziai a occuparmi d'arte il modello sublime era Morandi. La qualità dei suoi pennelli era assoluta. Sono tornato di recente nella sua casa. Mi è sembrata come addormentata. Esemplare nella sua modestia quotidiana e domestica. Esattamente agli antipodi da me che fuggo dal quotidiano e dal domestico". Cosa l'attrae di questo artista? "Mi seduce il protagonismo di certi suoi oggetti che favoriscono la ripetizione. Amo la ripetizione come possibilità di viaggiare verso l'infinito". Ci va con il bagaglio del narcisista? "Ho fatto uso e abuso del mio mondo. Qualunque posa, qualunque simulacro purché utili a collocarmi fuori dal nostro tempo". È la sua inattualità? "Mi piace la parola "inattuale". Sono cresciuto come un dilettante dell'arte. Che è anche arte del diletto. Senza mai assumermi la responsabilità del mestiere di dipingere, scolpire, poetare. Nessun messaggio da lasciare ai posteri. Nessuna velleità di cambiare la storia né di esserne cambiati. Come un piccolo Eliogabalo vado obliquamente per la mia strada". Argomenti interviste cultura straparlando luigi ontani 
La Manital Torino centra la vittoria più difficile e più importante ad Agrigento: a Porto Empedocle finisce 76-78, la serie adesso torna in perfetto equilibrio, e tutto si deciderà  mercoledì sera alle 20,30, al PalaRuffini .Ad apporre la firma sul match è stato  Jacopo Giachetti: il play torinese, autore di 17 punti con 5/10 dal campo, è stato fondamentale nel finale quando ha segnato sei liberi su sei permettendo alla Manital di conservare il margine costruito dopo l’intervallo lungo ma che Agrigento stava erodendo un punto dopo l’altro. Mente lucida e mano caldissima, quella di Giachetti, in un palasport stracolmo, con ancor più dei 2.500 spettatori previsti. Oltre al 32enne regista livornese doc Bechi ha beneficiato della solita grande partita di Mancinelli: l’ex capitano della Nazionale ha segnato con continuità, tenendo in piedi la squadra anche nei momenti più difficile. E la serie A si giocherà tutta in una sera. 
Letture di Resistenza, cocci suonati, danze e movimenti che precipitano subito nel mondo ceronettiano, tra gli echi della classicità e la sofferenza del presente. In un angolo di Galleria Subalpina, per un caldo pomeriggio domenicale, Guido Ceronetti regala uno spettacolo che si muove tra l’improvvisazione e gli schemi rodati del suo teatro di strada. Aveva promesso «musica e poesia per aiutare a vivere» e molti sono arrivati per riceverla. «È qui lo spettacolo di Ceronetti?» chiede un gruppetto seduto sulle scale. Le cinque e mezzo del pomeriggio sono scoccate da qualche minuto e del poeta nemmeno l'ombra, ma mentre alcuni iniziano a dubitare la sua figura compare. Attraversa l'ingresso di piazza Castello accompagnato dagli attori, si muove curvo e lento. Il tempo di arrivare nello spazio scelto per lo spettacolo e i "suoi" hanno già allestito il palcoscenico. Che non c'è, perché «questo è il cuore della sua opera». Seduto su una sedia, mentre Ciro Buttari, in arte Yorick, suona qualsiasi cosa gli capiti a tiro, dai coltelli da cucina all'organetto, il poeta riprende un vigore che non si direbbe e con il suo accento piemontese inizia a recitare. Ceronetti legge poesie e brani dai suoi libri, mentre due muse, di nero vestite, gli seggono accanto. Si muovono attorno all'erudito, seduto tra i libri, suoi e di altri. Gli parlano, lo ascoltano, s'ispirano o lo ispirano. Cantano e ballano, seguendo i suoi suggerimenti. Le persone si avvicinano: oltre a quelli arrivati apposta per lui sono tanti quelli che lo riconoscono, «è Ceronetti, andiamo più vicino che non si riesce a sentire», si dicono tra loro, e si aggiungono alla compagnia. Alla fine saranno almeno una cinquantina le persone che scelgono di fermarsi. Ottantotto anni da compiere ad agosto, resta in equilibrio tra l'allegria dell'arte e le riflessioni amare sulla fine del mondo, o almeno quello che lui ha conosciuto. E sorride mentre ascolta Eleni Molos, una delle due muse (l'altra è Laura Mancini), recitare e cantare. Lei fa parte del "Teatro dei Sensibili", uno dei pilastri del teatro ceronettiano: «Una volta abbiamo fatto una cosa simile in piazza Vittorio, non l'avevamo detto in giro. C'eravamo solo io e lui» confessa lei. Invece questa volta la città riconosce il poeta e gli riconosce la grandezza, che va ben oltre le decine di euro raccolte nel cappello: «Ci sono ricompense vertiginose, quando quattro o cinque paia d'occhi incantati ti fissano per almeno mezz'ora, e per loro vorremmo avere almeno dieci anime da dargli in nutrimento e mani per guarirne tutti i mali futuri» scriveva. E questo affetto lo ricompensa: «È bello vedere che la gente di Torino mi vuole bene e che io sono ancora qui». Così quando gli spettatori gli chiedono un bis, prima di rialzarsi dalla sedia, sceglie una poesia con dei versi in greco: «È un augurio per voi e per me: buona fortuna». 
Il principale imputato del processo per il crac De Tomaso, l'imprenditore ed ex manger del gruppo Fiat, Gian Mario Rossignolo, chiede di patteggiare e tratta per fissare un risarcimento che sia considerato congruo e sufficiente a ottenere il via libera della procura di Torino. Si tratterebbe di un patteggiamento allargato nel suo caso, cioè di una pena fino a cinque anni, con la quasi certezza di non doverla scontare in carcere, visto che, a tre anni dal suo arresto, Rossignolo compie 85 anni. La sua richiesta è ancora ufficiosa: il suo avvocato Pierfranco Bertolino ha infatti proposto una cifra che la controparte del fallimento non ha per ora considerato sufficiente. Anche per questo quasi certamente la prima udienza preliminare fissata per questa mattina davanti al gup, Alfredo Toppino, potrebbe chiudersi con un rinvio dopo la costituzione delle parti civili. L'obiettivo è di prendere ancora un po' di tempo per arrivare a una proposta di risarcimento che sia condivisa da tutte le parti. Parliamo di qualche centinaia di migliaia di euro a fronte di una bancarotta di oltre 10 milioni di euro che ha lasciato in mobilità ottocento operai che fino a qualche mese fa attendevano ancora fiduciosi un rilancio del marchio e della fabbrica. Non possono inoltre essere comprese nel conteggio le confische dei beni di Rossignolo, quelle che furono disposte all'inizio dell'inchiesta, perché quelle semmai serviranno a coprire i risarcimenti per la truffa ai danni dello Stato. Il processo per il crac che comincia oggi ha dodici imputati e si occuperà dei due principali filoni d'inchiesta: quello sulla truffa per i corsi di formazione finanziati dal ministero del Lavoro e mai davvero organizzati, e quello sul reato di bancarotta fraudolenta. I pubblici ministeri Alberto Perduca, Vittorio Nessi e Vincenzo Pacileo che hanno coordinato questi tre anni di indagine hanno ricevuto la richiesta di patteggiamento finora da altri due imputati: il consulente finanziario Christian Limonta, ritenuto responsabile della presentazione della polizza fideiussoria falsa, utilizzata per ottenere il finanziamento pubblico di circa 7,5 milioni, e il commercialista di fiducia, Filippo Tonolo, che è coinvolto invece nella bancarotta. Entrambi gli imputati tentano di ottenere un patteggiamento che goda della sospensione condizionale della pena, quindi sotto i due anni. Nessuna traccia, per il momento, del figlio dell'anziano manager, Gian Luca Rossignolo, ex amministratore delegato della mai nata casa automobilistica, accusato sia di aver ricoperto un ruolo chiave nel rilascio della polizza, sia di aver intascato una parte delle risorse contribuendo al crac. Per lui la strada del patteggiamento sarà difficilmente percorribile visto che ha già una condanna per ricettazione a due anni. Resta invece aperto il filone di indagine più recente, cui hanno contribuito proprio le dichiarazioni di Rossignolo e che hanno portato al coinvolgimento nella bancarotta del'ex assessore, Andrea Bairati e dell'ad di Pininfarina, Silvio Angori. 
La suite con vista sul lungomare è già pronta. Non avrà il fascino né la la quiete di Villa Rosebery, ma rappresenta pur sempre una location d'eccezione per il presidente emerito della Repubblica Giorgio Napolitano che oggi, e per due giorni, torna nella sua città per la prima volta dopo aver lasciato il Quirinale. Questa mattina, Napolitano ricorderà insieme a Marco Onado e Stefano Rodotà la figura di Gustavo Minervini, avvocato, docente universitario e per due legislature deputato eletto come indipendente di sinistra nelle file del Pci. L'appuntamento è alle 11, presso la sede dell'Istituto Banco di Napoli Fondazione. L'incontro è promosso dal presidente dell'Istituto, Daniele Marrama, e da Adriano Giannola. Fino a ieri sera, Napolitano ha lavorato alla preparazione dell'evento nella sua abitazione romana. E già questa mattina potrebbe cogliere l'occasione per lanciare un nuovo messaggio alla città, le cui vicende politiche e sociali il presidente emerito della Repubblica ha sempre seguito con grande attenzione. «Le mie radici sono sempre rimaste qui», disse Napolitano il 20 giugno 2006 quando, quaranta giorni dopo l'elezione al Quirinale, tornò per la prima volta in visita a Napoli. Erano i giorni in cui il sindaco Rosa Russo Iervolino preparava la sua seconda giunta, mentre alla Regione era insediato il governatore Antonio Bassolino. «Ho fiducia nell'avvenire di Napoli», esortò il Capo dello Stato, provando così a imprimere una scossa alla classe dirigente locale. Da allora, e durante tutto il novennato trascorso sul Colle, Napolitano non ha mai smesso di interessarsi in prima persona dei problemi e delle emergenze della città. Dalla crisi rifiuti, esplosa proprio nella fase iniziale del suo primo mandato presidenziale, alla recrudescenza del crimine, fino al dramma della Terra dei Fuochi. Il 28 settembre 2013, Napolitano aveva visitato il carcere di Poggioreale e in quella occasione aveva rilanciato l'allarme sul sovraffollamento dei nostri istituti. E del «carcere dei diritti» si parlerà domani a Palazzo Salerno, in occasione della seconda tappa della due giorni del presidente emerito della Repubblica. «Tutti ricordano l'impegno profuso da Giorgio Napolitano sui temi del carcere e della dignità della pena», sottolinea Adriana Tocco, garante regionale per i diritti dei detenuti, che ha organizzato l'iniziativa insieme alla Fondazione Mezzogiorno Europa. «Il presidente - evidenzia Tocco - è la persona adatta a spronare l'opinione pubblica, affinché venga mantenuta sempre alta l'attenzione su questi temi». Al convegno parteciperanno tra gli altri il provveditore regionale dell'amministrazione openitenziaria, Tommaso Contestabile, il presidente del Tribunale di sorveglianza, Carmineantonio Esposito, il docente universitario Glauco Giostra, il presidente di Mezzogiorno Europa, Umberto Ranieri, il presidente dell'Osservatorio carcere delle Camere penali, Riccardo Polidoro e l'ex ministro della Giustizia Giovanni Maria Flick. Anche questa occasione fornirà a Napolitano lo spunto per parlare della città e, forse, di politica. Ricordando, magari, le parole del giugno di 2006 e l'invito a «guardare senza pessimismo alle possibilità di trasformazione e di decollo dell' area napoletana nel suo complesso». Un messaggio di speranza di cui, nove anni dopo, Napoli ha ancora bisogno. Argomenti giorgio napolitano 
VENEZIA – Con grande autorità Venezia batte Reggio Emilia, mantiene il vantaggio del fattore campo e si porta sul 3-2 nella serie, con adesso due match point a propria disposizione per centrare il traguardo della finale. L’89-67 con cui si chiude la sfida del Taliercio non lascia spazio a molti dubbi sul dominio dei padroni di casa che piazzano l’allungo decisivo nel terzo periodo, con un parziale di 26-14 che non lascia scampo alla Grissin Bon. L’eroe di serata è Peric che, con 30 punti, firma il suo record da quando è arrivato in Italia. LA REYER PROVA A SCAPPARE, MA REGGIO TIENE - Venezia parte subito forte e piazza un 5-0 firmato dalla coppia Peric-Goss, ma Reggio Emilia è brava a non perdere la testa. La Grissin Bon si affida all’infinita esperienza di Kaukenas, che guida i suoi con grande intelligenza, e il vantaggio della Reyer alla fine del primo quarto viene contenuto sotto la doppia cifra (24-17). Nel secondo periodo Venezia cerca di alzare il ritmo, correndo in contropiede e costruendo ottimi tiri aperti che la portano sul massimo vantaggio di +13 (30-17), grazie alle bombe di Jackson e Aradori. Gli uomini di Recalcati, però, sbagliano troppo dalla lunetta (all’intervallo lungo l’Umana va con un misero 4/9 ai liberi) e la Reggiana riesce a colmare quasi tutto il divario, portandosi sul 35-32, con il 2/2 firmato da Della Valle dalla lunetta. Sul finire del quarto sale di nuovo in cattedra Peric, autore di ben 16 punti nei primi due periodi, che permette ai padroni di casa di andare al riposo sul 40-35. TERZO PERIODO TRAVOLGENTE DI VENEZIA – L’intervallo si prolunga molto più del previsto per un blackout all’impianto di illuminazione e alla ripresa della gara, dopo la pausa forzata, c’è una sola squadra sul parquet. In avvio Venezia piazza un parziale di 13-0 che la porta sul +18 (53-35). Reggio Emilia per smuovere il suo punteggio impiega quasi quattro minuti e il tentativo degli uomini di Menetti di rifarsi sotto viene frustrato dall’ottima vena realizzativa della Reyer che, con il solito Peric, allunga ancora sul +18 (59-41). Il terzo periodo, dopo che la Grissin Bon era sprofondata anche a -20, si chiude sul 66-49. L’ultimo quarto è senza storia, con l’Umana che gioca sul velluto e tiene sempre a debita distanza Reggio Emilia. Finisce 89-67 e adesso la serie torna al PalaBigi, in una gara che potrebbe già risultare decisiva in caso di una nuova vittoria di Venezia. UMANA VENEZIA-GRISSIN BON REGGIO EMILIA 89-67 (24-17, 40-35, 66-49) VENEZIA : Dulkys 3, Ruzzier 3, Viggiano 4, Ceron 1, Aradori 7, Stone 5, Nelson 10, Oess 3, Jackson 15, Goss 9, Peric 30, Ortner 2. Allenatore: Recalcati. REGGIO EMILIA : Pachacek 5, Chikoko 4, Della Valle 9, Pini 10, Rovatti ne, Silins, Cervi 4, Diener 8, Kaukenas 11, Polonara 3, Cinciarini 13. Allenatore: Menetti. ARBITRI : Peternicò, Sabetta, Bettini. NOTE – Tiri liberi: Umana 19/29, Grissin Bon 13/16. Usciti per 5 falli: Kaukenas, Silins. Argomenti basket basket play off 2015 venezia basket reggio emilia basket Leggi i commenti I commenti dei lettori 
