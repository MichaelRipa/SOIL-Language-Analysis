Vai gratis allo show del Cirque du soleil e invita un amico. Repubblica Milano porta i lettori allo spettacolo e mette a disposizione ogni giorno cinque coppie di biglietti, ingresso in Expo escluso. Non sono possibili cambi di date, iscrizioni aperte dalle 8 alle 14 dal luned' al venerdì. PRENOTA I TUOI BIGLIETTI E PORTA CHI VUOI D'intesa con Expo, saranno 10 i biglietti 'riservati' ai lettori di Repubblica - ogni sera dal mercoledì alla domenica - per lo spettacolo "Alla vita!" realizzato dal Cirque du soleil per Expo Milano 2015. I biglietti nel settore B/ VIOLA si potranno ritirare ESCLUSIVAMENTE fino a 20 minuti prima dello spettacolo (ore 21) alle biglietterie del Cirque du soleil all'interno del sito, davanti all'Open Air Theather. I lettori dovranno dunque presentarsi entro le 20.40 / 20.45 al massimo. I dieci biglietti verranno consegnati a coppie, e ogni nominativo avrà diritto a due posti. REGOLAMENTO - DALLE 8 ALLE 14, MA SERVE LA 'PAROLA MAGICA' Per partecipare all'iniziativa, i lettori devono compilare la scheda in fondo alla pagina e indicare nome, cognome, indirizzo di posta elettronica e la 'Parola magica' che dal lunedì al venerdì troveranno stampata nelle pagine di Milano di Repubblica. Verranno prese in considerazione, solo le candidature che arriveranno dalle 8 del mattino fino alle 14. Il sistema di registrazione traccerà tutti gli invii. I biglietti non saranno cedibili ad altre persone, né commerciabili. I lettori di Repubblica dovranno farsi trovare alle casse e presentare, se richiesto, un documento di identità. N:B: Leggi le avvertenze in fondo alla IMPORTANTE - I BIGLIETTI SONO PER LO SHOW, NON PER EXPO I biglietti per lo spettacolo non danno ovviamente diritto ad entrare ad Expo. Per assistere allo spettacolo si deve acquistare il biglietto serale a 5 euro valido dalle 19 alle 23 dal lunedì al venerdì e dalle 19 alle 24 il sabato e la domenica. A meno di non essere già entrati in Fiera con il biglietto standard per l'Esposizione e presentarsi in biglietteria a sera. ATTENZIONE - IL MALTEMPO PUO' ROVINARE LA FESTA In caso annullamento dello spettacolo per maltempo o per altre motivi i biglietti omaggio non possono essere sostituiti. Non potranno essere offerti altre date o spostamenti, ci dispiace. Si può però riprovare e cercare di prenotarsi ancora. Per informazioni sull'eventuale annullamento dello spettacolo: www.expo2015.org. [[ge:rep-locali:rep-milano:115421773]] 
ROMA - Venezia e Reggio Emilia raggiungono Milano e Sassari e si sfideranno nella seconda semifinale dei play-off del campionato di basket. Fattore campo rispettato in gara-5 dei quarti di finale, ma l'andamento delle due partite è completamente diverso: al PalaBigi Brindisi, che aveva sprecato il match point casalingo in gara-4, regge solo 10' poi viene cancellata dalla Grissin Bon che dilaga fino all'86-62 della sirena finale. Cantù fa invece sudare l'Umana Reyer per 36', fino all'espulsione di Metta Metta World Peace, che chiude così la sua stagione: la squadra di Recalcati è a lungo sotto, si scrolla di dosso il quintetto di Sacripanti negli ultimi minuti del terzo quarto con un parziale di 11-3 e poi controlla, prendendo il largo solo nel finale, quando Cantù alza bandiera bianca (88-73). [[ge:rep-locali:repubblica:115469089]] REGGIO, SECONDA SEMIFINALE DELLA STORIA - Dopo 18 anni (in panchina c'era Dado Lombardi, in campo un giovane Basile) Reggio Emilia torna in semifinale. Non puù nulla Brindisi, che chiude nei quarti una stagione comunque positiva. Il PalaBigi è una bolgia fin dall'inizio, la Grissin Bon si appoggia a un Cinciarini tarantolato, l'Enel risponde con Cournooh. Nonostante la posta in palio il match è vibrante e piacevole. L'equilibrio però non si spezza e il primo quarto si chiude 23-21 per Reggio, con 8 punti del solito Lavrinovic e 7 di Cournooh sulla sponda salentina. In avvio di seconda frazione i padroni di casa vanno al +8 (33-25) grazie a due triple di un ispirato Silins, che diventano 10 quando Kaukenas e Lavrinovic confezionano un'azione sartoriale made in Lituania. Al riposo si va con la truppa di Menetti a guidare 46-34. Dall'intervallo lungo la Reggiana rientra ancora con gli occhi da tigre, Enel più remissiva, Cinciarini e compagni capiscono che è il momento di chiudere la partita e ci riescono benissimo: sette punti consecutivi di Diener inframezzati da un doppio "tecnico" fischiato a Bucchi, che costa l'espulsione al coach biancoblu, mandano la Grissin Bon a +19 al 4' (57-38). Il terzo quarto si chiude con il team biancorosso a +24; da quel momento, di fatto, non c'è più partita, la Grissin Bon arriva fino al +29 (trepunti di Mussini) e comincia a entrare in modalità semifinale. L'Enel ha solo il tempo di ricucire un minimo il disavanzo. [[ge:rep-locali:repubblica:115473662]] PRIMA SEMIFINALE PER VENEZIA - La Reyer accede alla prima storica semifinale playoff, dove potrà sfruttare il vantaggio del miglior piazzamento anche contro Reggio Emilia. Nel giorno in cui Recalcati stacca Messina come allenatore più vincente della storia dei playoff, Venezia soffre però per aver ragione dell'Acqua Vitasnella, a lungo avanti, anche di otto punti (36-44 al 21'), grazie al predominio a rimbalzo e a percentuali migliori nel tiro dal campo, nonostante le troppe palle perse (18 alla fine, ma 12 già a metà partita). Il break che cambia l'inerzia arriva proprio a quel punto, con un parziale di 18-6 in poco più di 5 minuti per la Reyer, trascinata da Goss e Stone (che chiudono rispettivamente con 30 e 33 di valutazione), ben supportati da Jackson e Ress, quest'ultimo in campo solo nella ripresa per qualche acciacco seguente a una botta rimediata in gara-4. L'Umana allarga via via il margine, anche se le speranze canturine si infrangono realmente solo a 3' dalla fine, quando, con Venezia avanti di 8, nel parapiglia seguito ad un discusso fallo di Jackson si accendono gli animi in particolare di Metta World Peace, che si becca con Stone prima e con il pubblico di un caldissimo Taliercio poi, quando Sacripanti cerca di rimettere le cose a posto con un time-out. L'americano viene espulso. Sul campo è il giovane capitano Abass l'ultimo ad arrendersi, ma ciò non basta agli ospiti per evitare la festa veneziana. Grissin Bon Reggio Emilia-Enel Brindisi 86-62 (23-21, 46-34, 67-43) Reggio Emilia : Mussini 5, Chikoko 4, Polonara 10, Lavrinovic 15, Della Valle 4, Pini 4, Kaukenas 10, Cervi 8, Silins 6, Diener 11, Cinciarini 9. All.: Menetti. Brindisi : Pullen 15, Harper 3, James 9, Bulleri 1, Cournooh 7, Pacifico ne, Denmon 7, Morciano ne, Zerini, Turner 6, Mays 13, Eric 1. All.: Bucchi. Arbitri : Taurino-Begnis-Bettini Note - Tiri liberi: Brindisi 11/16, Reggio Emilia 11/14. Usciti per cinque falli: nessuno. Umana Venezia-Acqua Vitasnella Cantù 88-73 (17-17; 36-39; 62-57) Venezia : Stone 17, Peric, Goss 24, Jackson 10, Ruzzier, Ress 10, Ortner 14, Nelson, Aradori 5, Viggiano 6, Ceron ne, Dulkys 2. All.: Recalcati. Cantù : Johnson-Odom 14, Feldeine 12, Abass 15, Bloise ne, Bugatti ne, Maspero ne, Jones 3, Shermadini 6, Buva 4, Gentile 4, Williams 5, World Peace 10. All.: Sacripanti. Arbitri : Paternicò, Sabetta, Quarta. Note - Tiri da tre: Umana Reyer 10/25; Acqua Vitasnella 7/20. Tiri liberi: Umana Reyer 10/14; Acqua Vitasnella 22/29. Rimbalzi: Umana Reyer 28; Acqua Vitasnella 34. Falli: Umana Reyer 22; Acqua Vitasnella 24. Espulso: World Peace (Acqua Vitasnella) al 6'54" del 4/4. Falli tecnici ad Abass (Acqua Vitasnella) e Aradori (Umana Reyer) al 6'54" del 4/4. Uscito per 5 falli: Peric (Umana Reyer) al 5'04" del 4/4. Spettatori: 3.509. Argomenti basket serie a basket play off 2015 venezia basket cantù basket reggio emilia basket brindisi basket Leggi i commenti I commenti dei lettori 
Un bene tutelato dalle belle arti, ma assediato dalla pubblicità. Succede in Valbisagno, accanto all’area ex Italcementi, dove ha aperto i battenti “Bricoman”, nuovo grande magazzino-fai da te già contestatissimo per l’area in cui sorge, alla foce del rio Mermi, e inaugurato mercoledì 27 mattina con tanto di presidio di protesta e volantinaggio di Legambiente. Poco distante c’è Ponte Carrega, antico attraversamento del Bisagno amatissimo dagli abitanti della valle: ed è qui che è andata in scena, il giorno precedente, la vera protesta. “Non potevamo crederci, ieri mattina, quando ci siamo svegliati a abbiamo trovato il ponte tappezzato di bandiere pubblicitarie del fai da te”, racconta Fabrizio Spiniello dell’associazione Amici di Ponte Carrega. Non se ne sono stati: hanno lottato e vinto la battaglia contro la reclam. “Lo abbiamo segnalato a vigili e carabinieri ed è emerso che non c’era il permesso della Soprintendenza, che ha parere vincolante sulle attività che riguardano il ponte, bene vincolato – spiega – Così hanno fatto togliere tutte le bandiere”. Non solo: “Ci ha poi contattati l’ufficio affissioni comunale, convocandoci per rifare insieme la mappatura dei beni vincolati della zona, per evitare che si ripetano episodi del genere”. Una battaglia è vinta, ma su queste sponde del Bisagno c’è ancora tanta rabbia. “Continuiamo ad aspettare una reazione del Tribunale al nostro esposto sulla foce del Mermi – continua Spiniello – E’ assurdo che avendo costruito il magazzino non l’abbiano rifatta”. Un rio, il Mermi, che scorre in un piccolo greto fino a sfociare nel Bisagno, e che in passato ha già provocato allagamenti. “Ma qui ormai il fai da te c’è, non possiamo farci nulla: la lotta più grande in zona, ora, rimane quella per la nuova Coop sull’ex area Guglielmetti. Non ci arrendiamo, continueremo a proporre ai costruttori il nostro progetto, più sostenibile e integrato con il territorio”. Argomenti genova valbisagno ambiente ponte carrega bricoman 
Le temperature che si alzano. Le spiagge che si affollano di bagnanti. Le giornate che si allungano. Il profumo dell’estate che si avvicina. E tra gli eventi che ricordano l’arrivo della bella stagione ai genovesi è ormai entrato di diritto il Che Festival, ideato e organizzato da Music for Peace. Concerti, spettacoli di cabaret, tornei sportivi, laboratori didattici per bambini, danze, dj set, dibattiti, incontri, stand gastronomici e artigianato. Per ogni gusto, passione e desiderio. Doveroso fare qualche nome per palesare la portata della manifestazione: Persiana Jones, Modena City Ramblers, Fratelli di Soledad, Mr. T-Bone, Bunna, Raphael, Gnu Quartet, Od Fulmine, Bobby Soul, Marco Fadda e ancora Debora Villa, Enrique Balbontin, Gabri Gabra, Andrea Di Marco, Stefano Chiodaroli, Fabio Di Dario, Antonio Ornano, Daniele Raco, Andrea Bottesini, Soggetti Smarriti, Andrea Ceccon, Claudio Batta. E tutti partecipano a titolo rigorosamente gratuito, a testimonianza della bontà del progetto. Un calendario di appuntamenti lungo dieci giorni. E in ognuno di questi, dalle 14 alle 17, i più piccoli potranno partecipare a laboratori e incontri: con riciclo, animali, musica, teatro, danza, disegno e pittura al centro del progetto. Per i più grandi i dibattiti (Marco Doria, Egidia Beretta, Luisa Morgantini, Giuliano Giuliani, Arturo Scotto, Alessandra Ballerini, Mai Alkaila, Isoke Aikpitanyi, Kader Rezan, Cecilia Strada), gli incontri e gli spettacoli cominciano alle 18. I cancelli della sede-magazzino di Music for Peace, in via Balleydier 60, aprono domani alle 18.30, con l’inaugurazione del Che Festival e, contestualmente, del campetto polisportivo alla presenza dell’assessore dello Sport della Regione Liguria e di alcuni rappresentanti di Genoa e Sampdoria. Quindi la musica con Paganini’s Orchestra, Marco Fadda e l’Orchestra Cajon, Jo Chineca, la Banda di Piazza Caricamento e la prima chiacchierata: Era giunta l’ora di resistere: 70 anni della liberazione. Sabato, sul palcoscnico ad amplificatori spiegati, tocca a Shook Roots, Pedro Navaja, The Marciellos e Fratelli di Soledad. A dargli il cambio in scena, domenica, Sonagli di Tagatam, l’Orchestra Bailam, A Brigà e Rebis. Nessun biglietto d’ingresso in denaro, il tutto è studiato per raccogliere materiali e generi di prima necessità (farina, riso, zucchero, tonno, miele, biscotti, legumi, pelati, medicinali e materiale didattico): quanto immagazzinato verrà ridistribuito dalla onlus di Stefano Rebora nel corso delle prossime missioni umanitarie in Kurdistan e nella Striscia di Gaza. Tutti i dettagli sulla pagina Facebook dell’associazione e sul sito creatividellanottemusicforpeace.org. Mattia Brighenti Argomenti genova che festival music for peace 
HA UNA voce di coloratura smagliante, luminosa, perfetta per certi ruoli drammatici, il soprano tedesco Diana Damrau. Bionda, sorridente, socievole, svetta da domani sera nel cast scaligero della Lucia di Lammermoor di Donizetti, con l'allestimento firmato un anno fa da Mary Zimmermann, sul podio Stefano Ranzani. Un'artista cresciuta con serietà e determinazione, che a Milano ha lasciato un segno forte (debuttò con Muti per la riapertura della Scala nell'Europa riconosciuta , poi fu applaudita nella Traviata inaugurale del 2013) ed è già stata prenotata sul 2016 come Contessa nelle Nozze di Figaro . Approfitta della tappa scaligera per presentare il suo ultimo cd della Warner Classic, Fiamma del belcanto venerdì alle 18 al Mondadori Megastore di piazza Duomo. Come affronta il personaggio della sventurata Lucia? "Con la consapevolezza che si tratta di una figura romantica, esageratamente sensibile, con gli stessi sintomi di ciò che i medici di oggi definirebbero una personalità bipolare. Lucia è una donna ingannata e manipolata dalla società del suo tempo, ma tuttavia sempre pronta al combattimento, al sacrificio. Lo si vede anche nella famosa scena della pazzia, quando appare tra gli invitati della festa al castello con un pugnale e gli abiti insanguinati, balbettando di voler sposare l'amato Edgardo". Di cosa c'è bisogno per affrontare questa scena cruciale nella storia del melodramma? "Estensione vocale, flessibilità di suono, temperamento. Ma non basta. Ci sono altre scene della follìa in Sonnambula e Puritani di Bellini, ma in questo caso non si risolve tutto con la melodia luccicante di un uccello canterino. C'è qualcosa di più vero, drammatico. Anche perché Donizetti conosceva molto bene la nevrosi". C'è qualche interprete del passato che le ha fatto da guida? "Apprezzo moltissimo la Callas e la Sutherland, ma mi sento molto affezionata anche alla Gruberova. L'ho ascoltata alla Staatsoper quando avevo poco più di vent'anni (con un biglietto per un posto in piedi, ero studentessa). Fu uno spettacolo memorabile, non riuscivo a staccare gli occhi dalla scena". E in questa produzione come si trova? "Benissimo, sembra proprio di vivere in un'epoca romantica tra fantasmi, visioni e duelli. E poi è una gioia cantare al fianco di Vittorio Grigolo, l'ho appena fatto a New York in Manon . Un partner ideale con il quale riesco a improvvisare piccole sfumature diverse". Difficile girare il mondo con un marito cantante (il baritono francese Nicolas Testé) e due figli piccoli? "I bambini hanno 2 anni e 4 anni, non li si può lasciare da soli un attimo. Per il momento non vanno ancora a scuola e possiamo tranquillamente portarceli con noi. Poi d'estate ci rifugiamo nella nostra casa in Francia, vicino ad Orange. Un posto immerso nella natura, dove finalmente posso scaricare tutte le tensioni". 
Uno si chiamava Eriberto, veniva dal Brasile, giocava a calcio ma come tutti brasiliani aveva la saudade. Un altro era soprannominato Pendolino, passava le sue giornate a dondolare il busto per ore nei pressi di porta Sant'Isaia. Un altro ancora faceva il fontaniere e andava in giro dicendo di aver realizzato per Manutencoop il bagno di Michael Jackson a Parigi, che gli aveva portato i tortellini e che da allora era diventati buoni amici. Per non dire di Trinità, quello che al bar parlando in un barattolo di latta faceva il 90° minuto, e quando simulava i gol del Bologna la gente esultava sul serio. Sono alcune delle duecento storie che Paolo Nori insieme agli allievi dei suoi corsi di scrittura ha raccolto e dato alle stampe, un "Repertorio dei matti della città di Bologna" (ed. Marcos y Marcos) che stasera alle 21 lo scrittore presenta all'Oratorio di Santa Maria della Vita insieme al direttore sanitario dell'Azienda Usl di Bologna Angelo Fioritti. Nori come nasce questo libro? "Il modello è il "Repertorio dei pazzi della città di Palermo" di Roberto Alajmo, che è uscito qualche anno fa, e una volta, nel 2013, ero a Genova, mi è sembrato che i genovesi fossero tutti un po' squinternati. Poi quando son tornato a Bologna, guardandomi intorno ho pensato che anche i bolognesi erano un po' squinternati. E mi è venuta in mente un'opera di Learco Pignagnoli, tratta da "Le opere complete di Learco Pignagnoli" di Daniele Benati, la numero 13 che dice: "Opera numero 13. Tranne me e te, tutto il mondo è pieno di gente strana. E poi anche te sei un po' strano". Così ho proposto la cosa a Marcos y Marcos e abbiamo organizzato dei corsi a Bologna, Milano, Torino, Roma e Cagliari e adesso sono usciti i primi due libri, quelli di Bologna e di Milano, e stasera presentiamo quello di Bologna". Perché la voglia di raccontare i matti? "Diceva Giorgio Manganelli "un matto è un capolavoro inutile", con questo libro abbiamo cercato di tirar fuori questi capolavori della città di Bologna. La maggior parte di loro non sono personaggi storici, sono personaggi che conosciamo, ma che di solito nei libri non entrano, è un libro che racconta una storia marginale e forse, proprio per questo, preziosa". Ci sono anche personaggi celebri come Giorgio Morandi, Carducci o Eraldo Pecci. Come mai? "Perché han dato origine a delle storie che ci sono piaciute, come quella di Pecci che diceva che la terra è rotonda, il pallone anche, non valeva la pena di correre, sarebbe comunque passato dalle sue parti". E c'è pure lei... "I partecipanti al repertorio bolognese mi hanno messo tra i matti di Bologna, ne sono onorato". Che cos'è per lei la follia? "C'è una poetessa russa, Anna Achmatova, che diceva che la vita è orribile e meravigliosa. La follia, credo, è qualcosa di simile". Domani esce, sempre per Marcos y Marcos, il suo ultimo libro, "La piccola Battaglia portatile" in cui racconta del rapporto con sua figlia. Un'opera che diverte e commuove. Perché l'ha scritto? "Ho l'impressione che "La piccola Battaglia portatile", si sia scritto da solo negli ultimi dieci anni, dodici pagine all'anno, una pagina al mese, circa". Argomenti interviste bologna interviste cultura paolo nori 
"ABBIAMO fermato il trend degli anni scorsi, bloccando sul nascere le nuove occupazioni. Questo vuol dire preservare il numero di alloggi da rimettere a posto e assegnare a chi è nelle liste del Comune. Era il primo obiettivo che ci è stato chiesto ". Davide Corritore, presidente di Mm: quando avverranno queste assegnazioni? "Stiamo studiando con il Comune un piano concordato per accelerare al massimo la riduzione degli alloggi sfitti. In questo momento ci sono circa 2mila appartamenti vuoti ma non nelle condizioni di essere abitati. Man mano che scadono i contratti con i vecchi fornitori facciamo nuove gare, entro quest'anno avremo cambiato interamente le imprese che devono garantire le ristrutturazioni degli alloggi e le forniture". Quali sono i primi risultati della vostra gestione? "Siamo vicini soluzione della prima emergenza che ci era stato richiesto di affrontare: arrivare, entro l'estate, al saldo zero tra nuove occupazioni e alloggi da assegnare regolarmente. Grazie all'attività del nuovo nucleo tutela del patrimonio, negli ultimi sei mesi siamo riusciti a bloccare quasi tutti i tentativi di entrare abusivamente nelle case sfitte perché interviene velocemente, è in contatto e collabora con i comitati inquilini. La svolta è assicurare una presenza fissa: tra pochi giorni inauguriamo la terza sede territoriale in via Spaventa, dopo l'estate arriviamo in zona Forze Armate ". In sei mesi non sarà però sparito il racket delle occupazioni. "Forse racket non è il termine giusto: parliamo di un sistema di segnalazione dell'occupabile che ha funzionato per anni e che ora stiamo cercando di fermare ". Uno dei buchi neri più clamorosi della questione case popolari è l'anagrafe degli inquilini. Cosa avete trovato? "Stiamo ricostruendo la situazione ereditata da Aler, c'è almeno un decennio di situazioni non chiare, che vuol dire non avere un quadro reale degli inquilini o anomalie come l'eccessivo numero di ultracentenari, ma anche dover ricostruire la situazione dei rapporti economici e le morosità. Abbiamo trovato un disordine amministrativo molto elevato, a questo lavoriamo. Poi sarà il Comune a valutare e decidere cosa fare. Noi vogliamo investire molto nel rapporto con gli inquilini, con rilevazioni continue per avere una mappa precisa dei problemi più sentiti, e poter programmare gli interventi. E con iniziative di socialità all'interno degli stabili". La scelta del Comune di affidare a Mm la gestione delle case popolari è stata molto criticata dal centrodestra. Ancor di più dopo l'annuncio del sindaco di una possibile integrazione di Milanosport. Il destino è quello di una multiservice, quindi? "Su Milanosport porto un dato: le prime stime calcolano un risparmio di un milione all'anno per la società, 20 milioni in totale. Lavoriamo su più fronti: abbiamo da poco esteso la gestione del servizio idrico al depuratore di San Rocco, in questo settore investiremo centinaia di milioni. Abbiamo iniziato la direzione dei lavori e la comunicazione territoriale su M4 e realizzato importanti opere di ingegneria per Expo. Cresciamo all'estero: stiamo partecipando a realizzare il metrò a Lima, in Perù. La società è solida e in grado di contribuire molto attivamente nella città metropolitana". Con qualche possibilità di privatizzazione? "Non ci sono e non ci sono mai state ipotesi di questo genere: sono stato direttore generale del Comune, conosco anche i progetti precedenti al mio arrivo, come il "Sant'Ambroeus", che però sosteneva un assoluto controllo pubblico dei servizi in house. Questa del servizio pubblico alla comunità è una cultura consolidata di Milano, che sono sicuro continuerà". Argomenti interviste milano davide corritore 
VARSAVIA – Se fosse una franchigia NBA, si potrebbe parlare di una dinastia. Il Siviglia alza al cielo di Varsavia la quarta Europa League in dieci anni, staccando Inter, Juventus e Liverpool nell’albo d’oro, ferme a tre, e diventando la formazione più titolata in quella che un tempo veniva chiamata Coppa UEFA. Un arcobaleno che va dal 4-0 al Middlesbrough del 2006, con Enzo Maresca sugli scudi, fino al sofferto 3-2 odierno, marchiato a fuoco da un centravanti di razza come Carlos Bacca. Il colombiano si conferma cannoniere spietato negli ultimi 16 metri e con una doppietta piega la resistenza di un Dnipro mai domo, che è andato a un passo dal suo primo, storico successo europeo ma non ha potuto sfruttare quello che, durante la stagione, è stato il suo principale punto di forza. [[ge:rep-locali:repubblica:115425536]] MEGLIO GLI ATTACCHI – I ragazzi di Markevych, così come quelli di Emery, arrivavano all’ultimo atto del torneo con un ruolino difensivo di tutto rispetto: dieci le reti subite dal Dnipro, che aveva mantenuto la porta inviolata in tutte le gare interne a eliminazione diretta, dodici dal Siviglia, forte però di un reparto offensivo atomico (26 gol fin qui) a fronte dei soli 13 centri degli ucraini. E’ stato il festival degli attacchi: cinque gol, tante emozioni e una preparazione meticolosa da parte degli spagnoli sulle palle inattive a proprio favore. Finisce con le lacrime di tristezza dei giocatori ucraini e con quelle di felicità di Bacca, che aveva raccolto la standing ovation nel finale e che, al triplice fischio di Atkinson, rimane seduto in panchina, travolto dalla gioia. PANICO NEL FINALE – L’attimo più delicato della sfida, però, non è legato ad un’azione di gioco. Minuto 88, le squadre sono ferme in attesa di una sostituzione e Matheus, uno dei migliori in campo del Dnipro, si accascia di colpo al suolo. Compagni di squadra e avversari si sbracciano, qualche istante prima l’esterno aveva subito una botta in uno scontro aereo involontario con Tremoulinas: entrano di corsa i medici dei due club, su Varsavia cala un silenzio spettrale. Le condizioni sembrano migliorare col passare dei secondi, Matheus lascia il campo in barella tra gli applausi delle due tifoserie, si attendono aggiornamenti nel dopo-gara, le prime notizie raccontano di un’uscita dallo stadio in ambulanza ma cosciente. SUBITO KALINIC – L’unica piccola sorpresa di formazione la concede Markevych, che tiene in panchina Seleznyov, il giustiziere del Napoli, per far partire dall’inizio nel ruolo di centravanti Kalinic, comunque spesso titolare durante l’anno. Il croato ripaga subito la fiducia dell’allenatore. Sette minuti sul cronometro, l’ex Blackburn è prima bravissimo nella sponda che serve Matheus e poi letale al momento di raccogliere il cross del compagno di squadra: colpo di testa vincente, Dnipro subito avanti dopo le proteste del Siviglia, che chiedeva – giustamente – il penalty per atterramento in area di Reyes. Il Siviglia deve rimontare e aumenta i ritmi: Vitolo esita un istante di troppo su invito di Tremoulinas, Reyes cerca la soluzione da lontano – sinistro a lato – e Boyko nega a Krychowiak la gioia del gol di testa sugli sviluppi di un angolo. Ma le palle inattive sono l’arma tattica in più degli spagnoli. Reyes viene liberato con una punizione battuta in fretta, Kankava si immola sul sinistro della “Perla di Utrera”. Per il gol del pari è davvero questione di istanti. IL RIBALTONE DURA POCO – Angolo da sinistra, mischia in area, Krychowiak è l’unico polacco di passaporto in campo e decide di far felici i connazionali presenti sugli spalti. Finta su Matos, destro rasoterra, Boyko tocca soltanto ed è 1-1. Gli spagnoli possono spingere ancora, Reyes danza sul pallone a centrocampo, alza la testa e vede il taglio di Bacca. Tra vederlo e servirlo passa un mare, l’ex Arsenal si ricorda di essere stato uno dei principali prospetti a livello mondiale in un’altra vita e indovina il filtrante della vita. Il colombiano ringrazia, scarta Boyko in dribbling e insacca a porta vuota il vantaggio: in tre minuti il Siviglia è avanti e sembra sui binari ideali per alzare la coppa. Ma il Dnipro ha il cuore grande e un Konoplyanka in vetrina per le big europee. Destro a giro del 10 ucraino, Sergio Rico è chiamato a un colpo di reni monumentale per negargli il 2-2. Il portiere, dopo il miracolo, non si conferma. Punizione da circa 20 metri in chiusura di tempo, il tiro di Rotan supera la barriera ma non è particolarmente potente, l’estremo difensore va giù in ritardo e si va all’intervallo in parità. LA FIRMA DI BACCA – La ripresa è meno entusiasmante del primo tempo, Krychowiak va vicino alla doppietta dopo la solita mischia su corner, il Dnipro non ha più la forza e la qualità per pungere in ripartenza ma si difende in maniera ordinata. Emery, per scardinarne il fortino, richiama in panchina un giocatore offensivo come Reyes per inserire Coke, un terzino, e restituire Vidal al suo ruolo originario di ala destra. Serve una giocata estemporanea per decidere la sfida, la trova Vitolo. Pallone vagante ai 20 metri dopo un batti e ribatti originato da un break di M’Bia, il trequartista di prima intenzione innesca Bacca in verticale. Il colombiano non ci pensa due volte e spara in porta un esterno sinistro che abbina potenza e precisione. E’ il timbro numero 28 in stagione, quello più importante, quello che spedisce il Siviglia direttamente nella fase a gironi della prossima Champions League e permette a Fernando Navarro di alzare la quarta Europa League/Coppa Uefa della storia del club. Tutte in dieci anni. Una dinastia. DNIPRO-SIVIGLIA 3-2 (2-2) Dnipro (4-2-3-1): Boyko; Fedetskiy, Douglas, Cheberyachko, Matos; Kankava (40′ st Shakhov), Fedorchuk (23′ st Bezus); Matheus, Rotan, Konoplyanka; Kalinic (32′ st Seleznyov). (Lastuvka, Luchkevych, Vlad, Gama). All.: Markevych Siviglia (4-2-3-1): Rico; Vidal, Carriço, Kolodziejczak, Tremoulinas; M’Bia, Krychowiak; Reyes (13′ st Coke), Banega (43′ st Iborra), Vitolo; Bacca (37′ st Gameiro). (Beto, Figueiras, Navarro, Suarez). All.: Emery Arbitro : Atkinson (ENG) Reti : 7′ pt Kalinic, 28′ pt Krychowiak, 31′ pt Bacca, 44′ pt Rotan, 28′ st Bacca Ammoniti : Carriço, Krychowiak, Kankava, Kalinic, Bezus, Bacca, Rotan Recupero : 2′ e 4′ Argomenti dnipro siviglia fc europa league Leggi i commenti I commenti dei lettori 
