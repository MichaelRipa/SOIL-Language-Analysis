
NAPOLI - Torna in libertà l'ex deputato Pdl Alfonso Papa, arrestato il 22 luglio con l'accusa di concussione aggravata dalla finalità mafiosa . Lo ha deciso il Tribunale del Riesame di Napoli che in serata ha depositato il provvedimento con cui vengono accolte le richieste dei difensori, Giuseppe D'Alise e Carlo Di Casola. Nei confronti dell'ex parlamentare e magistrato, che è attualmente imputato in un processo per concussione e corruzione in corso davanti al Tribunale di Napoli, era stata emessa un'ordinanza di custodia cautelare nell'ambito di un'inchiesta su presunte irregolarità negli appalti della sanità casertana. In particolare Papa, secondo l'accusa, avrebbe chiesto e ottenuto somme di denaro dagli imprenditori Angelo e Roberto Grillo, ritenuti legati al clan di camorra Belforte, di Marcianise. A Papa - che era già stato coinvolto nell'inchiesta P4 - è contestata anche l'induzione a rendere false dichiarazioni alle autorità giudiziarie, per aver promesso alla segretaria agevolazioni di vario tipo per il suo silenzio su particolari rilevanti all'indagine. Nell'inchiesta è coinvolto anche il padre di Alfonso Papa, Giovanni, attualmente agli arresti domiciliari, la cui posizione sarà discussa davanti allo stesso collegio del Riesame lunedì prossimo. Argomenti alfonso papa 
REIMS – La regola del pareggio si conferma ancora una volta. Il Paris Saint-Germain impatta per la terza volta consecutiva all’esordio in Ligue 1, sbattendo contro un Reims tutt’altro che organizzato difensivamente ma capace di colpire i parigini nel momento di maggior sicurezza dell’undici di Blanc. Nel 2012-13 furono tre i pareggi ad aprire la stagione, lo scorso anno soltanto due. Statistica che va ad aggiungersi all’incredibile sconfitta con il Lorient di tre campionati fa, una vera e propria maledizione nell’era Al-Khelaifi. Prende dunque ufficialmente il via la Ligue 1, con Ibrahimovic e soci comunque ancora ampiamente favoriti per la vittoria finale. IBRA FA E DISFA – Parigini senza i due volti nuovi arrivati nella prima parte di mercato: fuori David Luiz, solo panchina per Serge Aurier. La formazione di Blanc parte forte. Cavani incrocia col mancino al 6′, pallone a lato. Sessanta secondi più tardi Zlatan Ibrahimovic sblocca lo stallo. Pastore ha spazio ai 20 metri dopo un break, verticalizzazione per lo svedese che col sinistro batte l’incolpevole Placide. Charbonnier prova a guidare la riscossa del Reims ma il suo destro è respinto da Thiago Silva. Pastore è il grande protagonista dell’avvio parigino, altra discesa centrale e scarico per Digne, cross allontanato dalla difesa di casa. Al 17′ Ibrahimovic copre di insulti Lucas. Il brasiliano si ritrova in 2 contro 0 davanti al portiere, ignora lo svedese solo a porta vuota e si fa soffiare il pallone dall’uscita bassa di Placide. Verratti non ripete l’errore del brasiliano, difesa del Reims presa d’infilata, è un altro 2 contro 0. Il regista italiano tocca per Ibrahimovic, sconcertante l’errore del 10 del Psg, che a porta sguarnita colpisce il palo. E’ un monologo, Ibra sa di doversi far perdonare qualcosa e dribbla Tacalfred in area, con l’unico scopo di ottenere il calcio di rigore. Missione compiuta fra le proteste (giustificate) del difensore, Zlatan va sul dischetto ma Placide lo ipnotizza: piatto destro parato, si resta sullo 0-1. Troppi errori per sperare di farla franca. L’INATTESO RIBALTONE – Punizione Reims da sinistra, cross deviato, van der Wiel buca la chiusura e Oniangue da due passi impatta sfera e punteggio. Ancora Pastore in verticale, Cavani spara col mancino, palla alta. Il Psg soffre, contropiede splendido del Reims, aperto e concluso da Devaux, che scappa sulla destra, stringe centralmente e premia la profondità di Charbonnier, abilissimo nell’attendere l’inserimento del compagno. Pallone di ritorno in mezzo, colpo di punta a battere Sirigu e insospettabile vantaggio biancorosso. Destro di Lucas al 37, cuoio sopra la traversa. Nessuna novità in avvio di ripresa, Blanc conferma gli 11 del primo tempo. Brivido al quarto d’ora. Lucas pennella da destra, Cavani indovina il taglio ma a due passi da Placide manca l’impatto volante col sinistro. Il Psg riesce a far male sulle corsie, Pastore per la sovrapposizione di Digne, sul cross del giovane terzino ha la meglio Placide in uscita alta. DISASTRO PLACIDE, DECISIVO MANDI – La pressione dei campioni di Francia diventa insostenibile, Ibra va via sulla sinistra a Tacalfred, il suo cross diventa un tiro su cui Placide combina un mezzo disastro. Pallone smanacciato e di fatto messo in porta, Cavani vuole togliere ogni dubbio e ribadisce in rete ma il guardalinee aveva già assegnato la rete del pari. Reims alle corde, van der Wiel da destra pesca Pastore a centro area, incornata a lato del “Flaco”. E’ un assalto, Cavani spara a salve da fuori area a 13′ dalla fine. Al Psg non restano che le palle inattive come arma a sorpresa, Motta opta per il cross tagliato sul primo palo a cercare la spizzata del “Matador”, esterno della rete che apre i quattro minuti di recupero. L’ultimo sembra essere quello giusto. Chantome, entrato dalla panchina, può calciare dal cuore dell’area su scarico da destra di Pastore. L’uomo decisivo, per il Reims, è Mandi. Che in spaccata salva sulla linea e resta nei paraggi anche nel proseguimento dell’azione, quando sul cross di Digne da sinistra Ibra svetta a cercare Cavani. L’uruguagio manca la sfera, che sfila verso l’angolo basso. Ancora Mandi, ancora un salvataggio sulla linea, ancora un pari per il Paris Saint-Germain all’esordio in Ligue 1. Argomenti calcio francese ligue 1 paris saint germain zlatan ibrahimovic Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
Il gran finale è in agenda per settembre, sul palco di Piazza De Andrè nel quartiere della Magliana a Roma. Intanto nelle "tre giornate" di semifinali a Melizzano in provincia di Benevento, Andrea Rivera ha diretto il traffico sonoro e sono stati "promossi" i 15 nuovi talenti della canzone d'autore e del rock che si contenderanno la vittoria della tredicesima edizione del Premio De Andrè di fronte a Dori Ghezzi. La sfida finale riguarda quindi Cff e il nomade venerabile da Bari con "Il mio inverno"; Losburla da Torino con "Dilettanti"; Domenico Imperato da Pescara con "Nino"; Chiara Dello Iacovo da Asti con "Donna"; Maltese da Torino con "Io non ti voto più"; Simone Spirito da Napoli con "Al centro storico"; La suonata balorda da Campobasso, con "Magari fumando"; L'Istrice da Rovigo con "Il fiore e la nuvola"; Francesco Mircoli da Fermo con "Carolina Bruno Vidal"; 4 Soldi Project da Agrigento con "Italia"; Gerardo Pozzi da Treviso con "Badabum"; Lelio Morra ovvero JFK da Napoli con "Elena"; Ruben Coco da L'Aquila con "Blu"; Piergiorgio Faraglia da Roma con "L'uomo nero"; Fadà di Benevento con "Non ne posso più". 
Ha ucciso la madre soffocandola con un sacchetto di plastica. La tragedia a Carugo, in  provincia di Como, intorno alle 17.30 in via Gattedo 31. Marcello Soriano, 22 anni, dopo un litigio acceso ha dapprima tentato di strangolare la mamma, Mariangela Moiola di 55 anni, poi, quando la donna è riuscita a liberarsi e a fuggire invocando aiuto, l'ha bloccata sul pianerottolo di casa e l'ha finita soffocandola con un sacchetto di plastica. Nel frattempo i vicini, sentite le grida, hanno allertato i carabinieri di Cantù: arrivati sul posto i militari hanno trovato il giovane che infieriva ancora sul corpo ormai esanime. A nulla è valso ogni tentativo di rianimazione effettuato dell'equipe del 118. La vittima, 55 anni, nata in Francia, era madre di altri due figli, uno di questi 13enne, arrivati immediatamente nella casa di Carugo con il marito. "Una famiglia estremamente riservata e molto educata", raccontano i vicini di casa. Secondo quanto accertato dai militari sembra che negli ultimi tempi il 22enne, disoccupato, stesse vivendo momenti di particolare tensione e disagio in famiglia. Ora è in stato di fermo, sotto shock. Per lui il pm sembra orientato a chiedere una perizia psichiatrica Si tratta del secondo matricidio nel Comasco dall'inizio dell'estate. Il 16 luglio a Erba un uomo ha sparato in testa alla madre disabile. Argomenti carugo provincia di como 
