MILANO - Uno straordinario Daniel Hackett prende per mano Milano e la porta a un passo dalle Top16 di Eurolega. Al Mediolanum Forum fondamentale successo dell'EA7 Emporio Armani, che supera 83-81 il Bayern Monaco con un canestro a 1"5 dalla sirena del play e mette una seria ipoteca sul passaggio del girone. Il play è autore di una prestazione super da 25 punti, sugli scudi anche Ragland (14 punti), Kleiza (13 punti) e Samuels (10 punti) mentre fra i bavaresi - che con questa sconfitta vengono eliminati - il migliore è Schaffartzik, a referto con 15 punti e 5 assist. MOSS TORNA E SI RIPRENDE MILANO - I tedeschi incassano prima ma poi si rifanno sotto con le seconde linee (0-8 di parziale, 20-25). La panchina di Banchi restituisce la spallata: la scossa arriva con l’intensità di Moss, rientrato da Chicago solo due giorni fa per problemi familiari. Avvia il parziale di 9-0 (complici le triple di Hackett e Kleiza) che rimette i "men in black" in carreggiata (31-27). Il Bayern rientra nella ripresa decapitato della guida di Pesic, sanzionato da un secondo tecnico e conseguente espulsione per le reiterate proteste sulla sirena dell'intervallo. [[ge:rep-locali:repubblica:102095143]] SCHAFFARTZIK TIENE IN PIEDI IL BAYERN - Le aperture di quarto pero' sono troppo morbide per l'Armani, e permettono ai bavaresi di rimanere a contatto grazie ai tanti tiri dalla lunetta, nonostante le difficolta' dalla lunga distanza. Ci prova ancora Moss a indirizzare la partita con una tripla dall'angolo ma Schaffartzik risponde con due canestri in fotocopia, impedendo la fuga. Il folletto tedesco ruba i riflettori a McCalebb, recente innesto del Bayern e vecchia conoscenza della Serie A, che tuttavia non punge come quando indossava i colori senesi. DECIDE HACKETT - Le squadre arrivano appaiate nel quarto quarto e il punteggio e' in bilico fino a 1” e mezzo dal termine, quando Hackett (autore di 25 punti, e degli ultimi 12 punti meneghini) taglia in due difesa e partita con un arresto e tiro tombale. L'accesso alle top 16 e' ora piu' vicino: l'Olimpia ospitera' a Desio il Panathinaikos nella prossima giornata (11 dicembre) mentre per l'ultimo scontro del girone e' attesa in trasferta dai polacchi del Turow (18 dicembre). MILANO-BAYERN MONACO 83-81 (20-19, 37-38, 59-60) Milano : Ragland 14, Brooks, Gentile 9, Gigli ne, Cerella, Melli 4, Meacham, Kleiza 13, James, Hackett 25, Samuels 10, Moss 8. All.: Banchi. Bayern Monaco : McCalebb 8, Schaffartzik 15, Staiger ne, Benzing 7, Dedovic 13, Stimac 3, Zipser ne, Savanovic 11, Gavel 8, Idbihi ne, Jagla 5, Bryant 11. All.: Pesic. Arbitri : Perez Perez, Anastopoulos, Cmikiewicz. Note - Tiri liberi: EA7 12/18, Bayern 23/27. Tiri da 3 punti: EA7 11/33, Bayern 6/21. Rimbalzi: EA7 34, Bayern 39. Usciti per 5 falli: Kleiza a 26' 19''. Falli tecnici: Pesic a 14' 57'', Pesic a 20'' (espulsione). Spettatori : 10.957. Argomenti basket basket eurolega daniel hackett Leggi i commenti I commenti dei lettori 

LONDRA - Il Chelsea chiama, il Manchester City risponde. Nei posticipi della 14/a giornata di Premier League, gli uomini di Mourinho vincono il derby con un perentorio 3-0 firmato Hazard (19’), Drogba (22’) e Remy (73’) e proseguono la fuga. Alle loro spalle, però, non molla la squadra di pellegrino che pur sorpresa in avvio a Sunderland da Wickham (19’) ha reagito con carattere ribaltando il risultato già prima della fine del tempo con Aguero (21’) e l’ex viola Jovetic (39’). Poi, nella ripresa, hanno pensato Zabaleta (55’) e il solito Aguero (71’) ad arrotondare il punteggio sull’1-4 finale. SANCHEZ FA SORRIDERE L’ARSENAL - Un gol a 1’ dal termine dell’ex udinese Sanchez consente all’Arsenal di vincere il fondamentale scontro diretto con il Southampton e di rimanere in corsa per la Champions, distanti due lunghezze dal 4° posto, occupato dal Manchester Utd. Infine non basta Lukaku all’Everton per piegare l’Hull. La squadra di Steve Bruce pareggia nella ripresa con Aluko e porta via da Liverpool un punto fondamentale in chiave salvezza. AUTOGOL DI SIRIGU, IL PSG MANCA IL SORPASSO IN VETTA - In Francia il PSG non approfitta del mezzo passo falso nell’anticipo del Marsiglia, facendosi bloccare sull’1-1 a Lille. Cavani, al 7° gol in campionato, illude Blanc poi una sfortunata autorete di Sirigu riporta i parigini con i piedi in terra e fa sfumare il sorpasso in vetta. Frena anche il Bordeaux che si salva a Metz (0-0 con rigore parato da Malouda a Carrasso all’88’) e, allora, al 3° posto sale il St. Etienne che espugna (0-2) Montpellier grazie ai gol nel primo tempo di Pogba e Basse. I Girondins vengono ripresi al 4° posto dal Rennes che passa a Nizza (1-2), trascinata da N'tep e Konradsen. BARCELLONA E ATLETICO OK IN COPPA DEL RE - In Spagna, infine, tutto facile per il Barcellona nell’andata dei 16’ di Coppa del Re. I catalani passano in casa dell’Huesca per 0-4 grazie alle reti di Rakitic, Iniesta, Pedro e Rafinha e rendono il ritorno, in pratica, una pura formalità. Vince anche l’Atletico Madrid, rivale in Champions della Juve, che, però, deve attendere oltre un’ora per venire a capo (0-3) de L’Hospitalet, squadra di Segunda B. Decidono i gol di Griezmann (67’), Gabi su rigore (81’) e Cristian Rodriguez (92’). Tra gli altri risultati spicca il 5-1 del Siviglia al Sabadell con tripletta di Aspas. Argomenti paris saint germain chelsea fc atletico madrid premier league calcio francese ligue 1 manchester city barcellona fc calcio inglese Leggi i commenti I commenti dei lettori 
Alla pulizia delle stanze, al bucato e, se vorranno, anche alle altre faccende domestiche, a cominciare dalla cucina, non saranno loro a doverci pensare. Semmai potranno passare il tempo in palestra o in biblioteca, dove avranno a disposizione i principali quotidiani, o collegandosi a internet con il wifi, oppure ancora rilassarsi in giardino, dove avranno a disposizione per i propri figli scivoli, altalene e giostre. È anche da particolari come questi, i giochi per bambini, che si capisce come la nuova residenza collettiva pianificata dal Comune sui terreni di via Malta, quartiere San Paolo, avrà un aspetto che nel panorama cittadino non si è ancora visto. Non sarà, insomma, la solita "Villa Arzilla", dedicata esclusivamente agli anziani bisognosi di assistenza. Ma un residence innovativo, dove ci sarà posto anche per chi è in perfetta forma, ma deve riprendere il giro con la vita, padri o madri separati appena messi alla porta dai rispettivi consorti. Un collegio per adulti, anziché per studenti, che hanno l'esigenza di avere tutti i servizi in comune, senza rinunciare ai comfort e alla privacy della propria abitazione e, soprattutto, facendo a meno di spendere cifre da hotel, mentre aspettano di trovare una sistemazione definitiva per la loro nuova vita. La lavanderia e il servizio di pulizia, ma anche il bar: non mancherà nulla nella residenza di via Malta angolo via Lussimpiccolo, un terreno edificabile rimasto finora libero, dove l'Asl avrebbe dovuto costruire un nuovo ambulatorio per il quale non ha mai trovato i soldi. Palazzo civico ha messo all'asta l'intera area, che ha una superficie di 5mila metri quadri, per un milione e 300mila euro. E la prossima settimana si saprà quale operatore privato si sarà fatto avanti per rendere realtà un progetto che, una volta realizzato, si distanzierà dalle altre residenze già costruite in città con i piani del cosiddetto social housing, siano esse destinate a studenti, anziani o sfrattati. Sempre di mini appartamenti si tratterà, mono, bi o trilocali. Ma questa volta i requisiti imposti dal piano messo a punto dall'assessorato al Patrimonio, guidato da Gianguido Passoni, in collaborazione con gli uffici del vicesindaco Elide Tisi, ne faranno una residenza dedicata più che agli anziani, agli adulti che vivono una fase di transizione abitativa e familiare. In particolare è stata pensata per i genitori separati. Ecco perché i canoni di affitto saranno il più possibile contenuti. Comprenderanno tutti i servizi in comune, ma avranno come tetto massimo i 750 euro chiesti per l'appartamento da tre vani. Ogni appartamentino sarà arredato e avrà il suo soggiorno, l'angolo cottura e un terrazzino, oltre a televisione, collegamento internet e aria condizionata. Tutto, si legge nella delibera, dovrà essere fondato "sul presupposto che la residenza dovrà mettere l'ospite in condizione di sentirsi come a casa propria, organizzare la propria giornata e condividere interessi con altri, in un ambiente al tempo stesso sicuro e protetto, ma anche aperto alla città e alle loro famiglie". Argomenti padri separati residenza per anziani comune di torino 
ROMA - "Ho accolto proposta di Cosentino di un passo indietro e disposto il commissariamento del Pd di Roma nella persona di Matteo Orfini", ha detto il premier Matteo Renzi, intervenendo nel corso della trasmissione televisiva Bersaglio Mobile , sull'inchiesta sulle infiltrazioni mafiose nella capitale. E ha aggiunto: "Sono sconvolto a sentire Pignatone parlare di mafia. Vale la presunzione di innocenza ma sono sconvolto". Voglio che i colpevoli paghino. "Fra le centinaia di indagati c'è sicuramente qualcuno che non c'entra niente. Non voglio più usare aggettivi, voglio vedere la sentenza, voglio che i colpevoli paghino e gli innocenti vengano assolti", ha detto il premier all'inizio della trasmissione, condotta da Enrico Mentana. "Vale per tutti il principio di presunzione di innocenza e il governo ha scelto Cantone per l'anticorruzione. Certe vicende fanno rabbia, serve una riflessione profonda, certo l'epicentro è amministrazione di Alemanno ma alcuni nel Pd romano non possono tirare un sospiro di sollievo". [[ge:rep-locali:repubblica:102077930]] Le cene del Pd. "Il quadro che emerge da Roma è oggettivamente sconvolgente per le contiguità tra ex criminali di realtà quasi neo fasciste e altre realtà discutibili. Mancano Jack Squartatore e il mostro di Lockness poi ci sono tutti. Ma non consento di mettere in mezzo Poletti: ha fatto solo una cena come presidente delle cooperative, è un galantuomo, un uomo dallo straordinario valore morale e civile", ha detto Renzi. I finanziatori del Pd. A proposito del possibile coinvolgimento di finanziatori del Pd nell'inchiesta romana 'mondo di mezzo', il premier ha aggiunto: "Facciamo le cene di finanziamento, trasparenti. C'era qualcuno di questi? si vedrà". "Rivendico il fatto che il Pd a differenza del passato non si fa finanziare di nascosto dai cittadini". E alla domanda se  Salvatore Buzzi, coinvolto nell'inchiesta sulla mafia nella capitale, era alla cena per la raccolta fondi per il Pd all'Eur replica:"Non ne ho la più pallida idea" ma "facciamo cene trasparenti". Se qualcuno tra i coinvolti nell'inchiesta Mafia Capitale c'era, "i nomi si vedono. I nomi sono pubblici e registrati". - "Credo che il governo stia combattendo la corruzione come mai nessuno lo ha fatto". SCHEDA Come cambierà il mercato del lavoro di G. BALESTRESTRI Jobs Act. Poi ha affrontato l'altro tema del giorno, dopo il 'Sì' del Senato sulla fiducia al Jobs Act .  Il problema della disoccupazione "è il motivo per cui facciamo la riforma" del mercato del lavoro. Negli ultimi mesi, ha spiegato, sono stati creati "100mila posti di lavoro", ma nei 6 anni precedenti "ne abbiamo persi un milione". "Abbiamo cercato di iniziare a bloccare la fuoriuscita di posti di lavoro - ha detto - e lo abbiamo fatto con realtà come Gela, Piombino, Terni, Trieste". Ma, spiega Renzi, "manca la ripartenza" e per questo "ci va un piano industriale per il paese". Confindustria. A Marco Travaglio che lo ha accusato di aver copiato il Jobs Act dai documenti di Confindustria, Renzi ha replicato: "Il testo della delega sul lavoro è stato presentato dal governo ad aprile. Se lei ha un documento di confindustria di maggio è arrivato tardi". "Io non sono andato all'assemblea di Confindustria, ma con chi credete di parlare? Confindustria ha problemi di autoreferenzialità che hanno anche altre associazioni". Subito dopo Renzi ha ironizzato sul suo rapporto difficile con il sindacato: "La Cgil dovrebbe farmi un monumento, abbiamo fatto un' opera di rivitalizzazione. Mi daranno la tessera ad honorem. Camusso, Landini sono sempre in tv". I sindacati e la Cgil. I sindacati hanno usato il tema del jobs act come "una bandierina", ci si è impiccati ad "un totem ideologico". E attacca la Cgil: "La Cgil dovrebbe farmi un monumento, sono sempre in tv. Mi daranno la tessera ad honorem, gli ho fatto una sponda...". E ancora: "Non tratto con i sindacati sulle leggi,  c'ho già deputati e senatori figuriamoci se sulle leggi mi metto a  trattare anche con i sindacati. Chi sciopera il 12 dicembre dice che  sciopera contro il governo che ha dato gli 80 euro e non contro chi li  ha tolti, sciopera contro chi ha tolto i co.co.co e co.co.pro e non con  contro chi li ha messi, contro il governo che ha ridotto le tasse e non  contro chi le ha alzate", ha aggiunto parlando della riforma del lavoro. "Piano Juncker timido". Intervenendo sulle politiche europee il premier ha anticipato una proposta che farà al prossimo Consiglio europeo. "Sblocchiamo dal patto un po' di investimenti, anziché creare un meccanismo arzigogolato", ha detto Renzi. " Il piano Juncker è un inizio timido, ma è un inizio. Sono 300 miliardi con una leva un po' discutibile - ha aggiunto - . Siamo in una fase di sostanziale stagnazione, l'Europa o cambia o va in difficoltà" e i segnali arrivati da Juncker, per cui l'Italia aveva accettato di votarlo "non sono sufficienti". L'Ilva. Il premier ha risposto anche a domande sulla situazione dell' Ilva di Taranto . "Ci sono due alternative: aprire una procedura di sostanziale gara e scegliere un privato; o fare un intervento pubblico per un certo periodo di tempo, mettere a posto dal punto di vista ambientale e poi vendere quando l'azienda vale di più. Se serve l'intervento pubblico si fa l'intervento pubblico, lo ha fatto anche Obama - ha detto il premier - . "Fare un intervento pubblico sarebbe un rischio pazzesco, ma non sono ideologico, sono aperto a tutte e due le soluzioni - ha sottolineato Renzi - . Il miliardo e duecento milioni di euro sequestrati alla famiglia Riva sarebbe giusto che vengano usati per i cittadini di Taranto, per il risanamento ambientale".  E ha aggiunto: "Su Taranto non mollo di un centimetro, è una grandissima priorità. Io tornerò a Taranto, se ci saranno i fischi prenderò i fischi". La Tav. "Sulla Torino-Lione andiamo avanti. Bisogna che vadano avanti anche i francesi. Sulla Tav la questione è molto semplice. La Tav va avanti, oggi ci siamo, è un problema di serietà". Gli accordi con Fi. Nel Patto del Nazareno "non c'è l'agibilità politica" di Silvio Berlusconi "e non c'è il Quirinale dove" vige invece "un principio di buon senso, si cercherà di votare il presidente della Repubblica a larga maggioranza". Su Napolitano. "Il presidente della Repubblica si chiama Giorgio Napolitano, probabilmente lascerà, ma è stato un grande presidente della Repubblica". Renzi continua: "Per me è un galantuomo e merita tutti gli onori. Il prossimo presidente della Repubblica per fare quello che ha fatto Napolitano dovrà lavorare parecchio..." L'elezione del successore di Napolitano. "Il presidente della Repubblica bisogna sceglierlo tutti insieme, dovrà avere il massimo consenso possibile. Io credo che con i Cinque stelle sarà possibile" discutere sul sostituto di Napolitano, quando il Capo dello Stato deciderà di fare un passo indietro. E rispondendo a chi fa notare l'impossibilità di votare un presidente che mette d'accordo 5S e FI, Renzi risponde: "Credo che in un Paese civile lo si scelga tutti insieme". E sulle indiscrezioni dei giorni scorsi secondo le quali il premier avrebbe  detto di non voler ricandidare al Colle i nomi già bocciati dal  Parlamento tra cui quello di Romano Prodi, Renzi ha detto: "Mai detto che i nomi bocciati non possono essere ricandidati" al Colle. "Non sta a me mettere veti, ci vuole condivisione". Su Grillo e il M5s. "Il grande sogno dell'apriscatole è sparito. Adesso Grillo sta mandando tutti via, gli elettori vorrebbero che facessero le cose". E ancora: "Ho provato ad avere un canale ufficiale a partire dal brillante incontro con Grillo. Ma il problema non sono i rapporti che ho io e che cosa chiedevano gli elettori M5S e che risposta vedono. Ora, in questi mesi dopo le europee Grillo ha ingranato la retromarcia e se ha deciso davvero di lasciare i parlamentari liberi dal blog, è importante che si mettano in gioco, discutano e vengano a veder le carte". La telefonata ad Artini. "Con Artini ho fatto la scuola insieme, eravamo in due sezioni diverse e  facevamo ginnastica insieme. Per un anno e mezzo ho cercato di evitare  contatti con lui per non creargli problemi ma quando l'ho visto oggetto  di un attacco, gli ho solo detto 'in bocca al lupo, mi dispiace'. Artini  è un pasdaran di M5s, convinto della rete e crede nel disegno di Beppe  Grillo ma c'è anche una dimensione umana della politica e io non ci  rinuncio". [[ge:rep-locali:repubblica:102077763]] Argomenti primarie pd mafia a roma matteo orfini matteo renzi Leggi i commenti I commenti dei lettori 
Fino a dieci giorni fa, era un irriducibile del clan dell'Acquasanta. Oggi, Vito Galatolo riempie pagine di verbali davanti ai pubblici ministeri di Palermo parlando degli ultimi segreti di Cosa nostra. Il primo verbale depositato dal sostituto procuratore Dario Scaletta riguarda l'imprenditore Francesco Paolo Maniscalco, attualmente sotto processo. "Lo conosco da tanti anni - ha spiegato Galatolo - e siamo stati pure in carcere insieme. Mi cercava per sapere se mi interessavo per fargli avere clienti per la  fornitura di una ditta di caffè di cui era proprietario insieme ad un  altro. Tale episodio risale a dopo la mia scarcerazione nel 2000 e prima  della sua scarcerazione del 2001-2002. La società, se non sbaglio, era  sua anche se figurava come dipendente". Galatolo ricorda che Maniscalco era vicino a diversi boss. "Era amico di Giuseppe Calvaruso e si faceva raccomandare  sempre da uomini d'onore. Lui ha commesso una rapina al Monte di  Pietà che gli fruttò tanti soldi. Come Totò Alfano e Salvatore  Sorrentino era abile rapinatore e i suoi crimini hanno fruttato tanti  soldi". Fu un maxi colpo quello commesso nel 1991 dai mafiosi di varie famiglie palermitane al Monte di Pietà, fruttò 18 miliardi delle vecchie lire fra soldi, oro e gioielli. I pm di Palermo non hanno dubbi. La collaborazione di Galatolo, che nei giorni scorsi ha svelato un piano di morte nei confronti del sostituto procuratore Nino Di Matteo, è genuina e sincera. L'ex boss dell'Acquasanta potrebbe essere presto chiamato a testimoniare in aula, in uno dei processi ai clan palermitani che si stanno svolgendo in tribunale. Argomenti vito galatolo mafia 
