VOLENDO essere onesti le grandi novità della presentazione Apple che si è appena conclusa a Cupertino non sono i nuovi iPhone e l’attesissimo Apple Watch, ma il nuovo album degli U2 dato in esclusiva e gratis fino alla metà di ottobre agli utenti di iTunes e il nuovo sistema di pagamenti Apple Pay. Degli U2 è facile dire: l’accordo con la Apple consente alla band irlandese un sicuro cash in, la Apple avrà certamente pagato fior di quattrini l’esclusiva, porta al gruppo una straordinaria promozione per il futuro tour e spara una cannonata ai servizi in streaming, Spotify e Deezer in testa, che per un mese si troveranno privati di un disco che avrà milioni di potenziali ascoltatori su un servizio concorrente, che non fa anche streaming ma è ancora fortemente basato sul download. Musica gratis, dunque, ma con un business model diverso: l’artista non regala la sua musica, la vende ad un solo grande acquirente, che poi, come nel caso della Apple, decide per quanto tempo regalarla ai propri clienti. Finita l’esclusiva, dal 13 ottobre, tutto torna come prima e, probabilmente, nessuno ci avrà perso. La novità più rilevante, però, è quella di Apple Pay, il sistema di pagamento elettronico legato al nuovo sistema operativo della Apple, l’iOS 8, e integrato con gli smartphone della Apple che hanno la tecnologia di riconoscimento dell’impronta, Touch ID. Apple sogna di eliminare la carta moneta e le carte di credito, offrendo un sistema molto più pratico e per molti versi più sicuro. Chi va a fare un acquisto in un negozio convenzionato non deve fare altro che avvicinare il proprio iPhone ad un sensore e fare clic con il dito sul tasto centrale dello smartphone, e il gioco sarà fatto. I dati della carta di credito, i dati personali, l’oggetto dell’acquisto, il prezzo pagato, non verrano trasmessi alla Apple che, come ha detto Eddy Cue presentando il sistema, "non entra nel business della raccolta dei dati personali degli utenti", affermazione di non poco peso oggidì. Visa, Amex e Mastercard hanno già aderito al progetto, circa 200.000 esercizi negli Usa, comprese alcune delle più grandi catene commerciali, hanno già sottoscritto l’accordo con Apple e pian piano il sistema si diffonderà negli altri paesi. La piattaforma di Apple punta alla semplicità e alla sicurezza, niente carte di credito e denaro, solo il proprio smartphone per fare la spesa ovunque. E’ l’idea di un mondo senza denaro quella che la Apple ha sposato, dove gli scambi economici avvengono solo per via elettronica e non con una macchina dedicata ma con il device che ognuno di noi ha in tasca. "Vogliamo eliminare il portafoglio", dice Cook con sicurezza e obbiettivamente l’idea è affascinante e pratica. Altro che iPhone e Apple Watch, se la Apple riuscisse a rivoluzionare il mondo dei pagamenti elettronici avrebbe aperto la strada a una rivoluzione epocale, in grado di modificare molte delle nostre abitudini. Resta l’Apple Watch e qui il discorso si fa più complesso. In sé l’arrivo dell’Apple Watch non sembra così straordinariamente innovativo, è uno smartwatch bello, elegante, con molte funzioni, ma si tratta, in apparenza, di una categoria di device che fino ad oggi non ha avuto un particolare successo. Ma bisogna ricordare che, come è già accaduto in passato, come abbiamo già scritto, per i lettori mp3 e per gli smartphone, l’arrivo dei device Apple ha cambiato le regole del gioco facendo affermare l’oggetto. Bene potrebbe accadere anche questa volta, perchè l’Apple Watch punta ad un pubblico che di questo oggetto potrebbe davvero avere bisogno, ovvero quello dei nativi digitali, dei giovani e giovanissimi che vivono iperconnessi e che trovano, ragionevolmente, scomodo l’uso dello smartphone. I ragazzi e i ragazzini potrebbero indubbiamente amare un device che è sempre con loro, al polso, mentre lo smartphone resta nello zaino o in tasca, che consente loro di restare connessi con gli amici, mandare messaggi, rispondere alla chiamate, condividere le immagini, collegarsi ai social network, ascoltare musica, fare tutto quello che possono fare con lo smartphone ma in maniera diversa, “cool” e immediata. L’Apple Watch punta a creare l’effetto che creò lo Swatch molti anni fa, e diventare un’oggetto "generazionale", in grado di legarsi profondamente all’identità di chi lo indossa e per questo, non casualmente, è totalmente customizzabile, personalizzabile, trasformabile. Apple Watch vuole essere un oggetto di moda, un oggetto con una personalità forte viste le dimensioni, ma che allo stesso tempo vuole e può adattarsi alla personalità di chi lo indossa, come è fondamentale per ogni wearable . E’ il primo passo verso oggetti che possono essere prolungamenti del nostro corpo, un passo piccolo, non particolarmente rivoluzionario, ma importantissimo anche per il futuro di Apple perchè evidentemente, da come ieri sono state presentate le nuove macchine, Cook non vede la Apple vivere in futuro ancora sul mercato degli smartphone, ha bisogno di nuove categorie merceologiche e il terreno dei personal device, degli indossabili, è certamente quello che sembra essere più promettente per le generazioni future. E gli adulti? Per loro c’è l’Apple Watch Edition, l’oggetto extralusso, per pochi fortunati in grado di acquistarlo, del quale Cook, forse con un pizzico di vergogna, non ha nemmeno detto il prezzo. E poi c’erano anche due nuovi iPhone, il 6 e il 6 Plus, "i migliori smartphone che abbiamo mai creato", da un prezzo di 729 a uno di 949 euro per il 6 e 839 a 1059 euro, macchine migliori davvero, molto più grandi, che portano l’offerta di Apple a 5 modelli, per la prima volta, il 5, il 5C e il 5S e i nuovi 6, tanto per evitare che la concorrenza rubi altro spazio di mercato e per avere, con l’iPad mini e gli iPad più grandi, un’offerta completa di ogni forma e dimensione per chi vuole macchine interattive. Oggetti belli che faranno ancora la fortuna dell’azienda per qualche anno. Ma è con le nuove proposte che Cook sta immaginando il futuro e Apple Pay e Apple Watch segnano davvero l’inizio di una nuova era. 
OSLO - Antonio Conte è molto soddisfatto dopo la vittoria in Norvegia ed in generale dei primi giorni di lavoro sulla panchina azzurra: "Primo, era tanto tempo che l'Italia non vinceva a Oslo. Secondo, perché abbiamo preso 3 punti, terzo perchè si è cominciato a vedere qualcosa in termini di manovra e l'applicazione è stata quella giusta. In appena nove giorni abbiamo portato a casa risultati straordinari". "Queste sono partite particolari e questi sono tre punti importanti. In 9 giorni abbiamo fatto cose importanti, ora dobbiamo migliorare e imparare a conoscerci per migliorare anche il gioco. Comunque non ricordo Buffon che si sia sporcato i guanti, mentre noi abbiamo creato situazioni pericolose per poter arrotondare. Qui non sarà facile per nessuno venire a vincere. Bisogna migliorare sul piano del palleggio ma mi è piaciuta l'applicazione". Margini per migliorare "devono esserci per forza per forza. Sono appena 9 giorni che stiamo lavorando e nessuno avrebbe pensato che in appena 8 giorni avremmo battuto Olanda e Norvegia. Sono contento della disponibilità di questi ragazzi che sono bravi e hanno voglia di crescere. Oggi c'erano 7 nuovi rispetto ai Mondiali. Tutti ragazzi di 23 anni. Del resto chi merita gioca". BONUCCI: "BALOTELLI? QUI C'E' DA SACRIFICARSI" - Tra i migliori in campo, Leonardo Bonucci, vero leader della difesa: "Mi piace questo ruolo, il mister come anche nella Juventus mi ha messo in mano tante cose per far girare la squadra, e si sa che mi piace avere le responsabilità - spiega ai microfoni di Rai Sport -. La fase difensiva con Conte è composta da 11 giocatori, il mister non permette neanche mezzo secondo di relax quando hanno la palla gli avversari e per noi è fondamentale, perchè se i primi a pressare sono gli attaccanti per noi è tutto molto più facile. Barzagli e Chiellini? Speriamo che rientrino prima possibile, sono due grandissimi difensori, alla Juve c'è bisogno di loro così come in Nazionale anche se Davide Astori e Andrea Ranocchia hanno fatto una gran partita. Se sai cosa fare ti viene tutto più naturale e hai maggiore fiducia in te stesso". Poi punzecchia Balotelli: "Mario avrà visto le partite e rimane il fatto che sia un grandissimo giocatore. Se fa quello che gli chiede il mister può diventare un punto di riferimento, sta a lui capire però se vuole diventare un elemento importante, perchè c'è da correre e da sacrificarsi. Come ci siamo lasciati? Non c'è mai stato nessun tipo di problema, conosciamo il suo carattere, a volte io ho cercato di aiutarlo, gli ho parlato durante i Mondiali, ma il carattere è il suo tallone d'Achille, lo fa diventare forte e fragile, per il resto è un grandissimo giocatore". ZAZA: "UNA SETTIMANA DA SOGNO" - Seconda partita e prima rete in Nazionale per Simone Zaza, che ha colto anche una traversa: "Era una partita diversa dall'amichevole contro l'Olanda. Forse gli olandesi erano più forti tecnicamente, ma la Norvegia era più fisica e ci ha messo in difficoltà soprattutto all'inizio. Poi però abbiamo iniziato a giocare e abbiamo fatto bene. Per quel che mi riguarda, ho vissuto una settimana da sogno. Ora il mio obiettivo è rimanere in questa squadra e continuare a fare bene". Un Zaza così avrebbe forse fatto comodo anche al Mondiale? "Il Mondiale - risponde - è passato, pensiamo ad altro". "Fare l'attaccante con Conte? E' molto faticoso,ma per fare bene occorre lavorare di squadra e bisogna correre". PER IMMOBILE PROBLEMA ALL'ANCA - "Immobile ha avuto un forte trauma contusivo all'anca, gli si era immobilizzata l'articolazione all'inizio ma sta già meglio, non sono preoccupato". Il responsabile dello staff medico della nazionale, il dottor Enrico Castellacci, ha voluto rassicurare tutti sulla condizioni dell'attaccante, uscito nel finale. "L'importante è che siamo tranquilli - ha aggiunto Castellacci - Zaza? Ha avuto una forte escoriazione, ma sono tutte cose facilmente rimediabili", ha concluso. FLORENZI: "ASSENZA AL MONDIALE GRANDE DELUSIONE" - "C'e' stata una grande delusione, perche' un Mondiale dispiace non giocarlo. Non e' stata una lezione, Prandelli ha fatto le sue scelte, ma io avrei preferito esserci. Sono contento di essere tornato". Cosi' Alessandro Florenzi. "A livello personale stasera ci sono state un po' di cose non andate per il verso giusto a livello personale, non ho trovato bene la mia posizione nel primo tempo, nella ripresa si', nel primo non ero abbastanza attivo in entrambe le fasi - ammette il centrocampista della Roma dopo il 2-0 alla Norvegia nel match di qualificazione agli Europei giocato a Oslo -. Per assimilare gli schemi di Conte ci hanno aiutato gli juventini, poi le giocate le impareremo. Siamo stati subito uniti e abbiamo cercato di fare le giocate chieste dal mister. Non c'e' piu' il tiki-taka? Sono due giochi completamente diversi, nessuno sa qual e' il migliore. A me piace di piu' questo...Conte l'ho vissuto di piu' adesso, da nemico era forte, perche' la Juve era molto forte anche se le abbiamo dato filo da torcere e speriamo di fare cosi' anche quest'anno". TAVECCHIO: "CON AGNELLI PARLERO' DI POLITICA SPORTIVA" - "Parlerò con Agnelli di politica sportiva, non credo che abbiamo situazioni pregresse relative a Chiellini", ha detto il presidente della Figc, Carlo Tavecchio, presente a Oslo circa la polemica dei giorni scorsi. Argomenti nazionale italia antonio conte Leggi i commenti I commenti dei lettori 
ROMA – Nessun problema per gli Usa che, a Barcellona, superano in scioltezza la Slovenia e staccano il biglietto per le semifinali dove incontreranno la Lituania che, nell'altro quarto di giornata, si è imposta sulla Turchia. Gli Stati Uniti conducono dall'inizio alla fine una gara che li vedeva grandi favoriti. Decisivi si dimostrano fin dal primo quarto i rimbalzi offensivi che vedono il dominio dei giocatori a stelle e strisce sotto canestro (già il primo quarto si chiude con un impietoso 14 a 2 per il Dream Team). La Slovenia, però, gioca un buon basket e riesce a costruire buoni tiri, mostrando una circolazione di palla fluida e paziente. Gli Usa allungano sul +7 (29-22) alla fine del primo quarto e nel secondo periodo il distacco rimane invariato (49-42). E', però, nella seconda metà di gara che il divario tra le due squadre emerge in maniera vistosa e nel terzo quarto gli Usa spaccano la partita, chiudendo con un vantaggio più che rassicurante (86-64). La sfida appare segnata e nell'ultimo pediodo gli Stati Uniti incrementano il distacco chiudendo con un eloquente 119-76. Thompson è il miglior realizzatore con 20 punti, mentre alla Slovenia non bastano i 13 punti di Dragic e i 12 di Lorbek. Nell'altro quarto di giornata la Lituania ha sconfitto la Turchia per 73-61. La squadra baltica è stata trascinata al successo dalle prove di Renaldas Seibutis (19 punti e 3 assist) e Jonas Valanciunas (12 punti e 13 rimbalzi). Ai turchi non sono bastati gli 11 punti e i 10 rimbalzi di Omer Asik. Ad inizio ripresa la Lituania piazza un primo  importante allungo (36-28), grazie ad una tripla di Maciulis, ma la Turchia è brava a non perdere contatto e rifarsi sotto fino a tornare a -1. Anche il terzo periodo è all'insegna dell'equilibrio e finisce sul 47-44 per i lituani. Nell'ultimo quarto, però, la squadra baltica dà lo strappo decisivo alla gara  e Ataman, nella parte finale del match, cerca di giocarsi la carta dei 4 esterni in campo contemporaneamente per scardinare la difesa avversaria. La Lituania, però, mantiene il vantaggio e fa valere la sua maggiore fisicità, conducendo in porto un successo meritato. Domani si disputeranno gli ultimi due quarti, Francia- Spagna e Serbia-Brasile, che andranno a definire l'altra semifinale. Argomenti basket mondiali 2014 basket Leggi i commenti I commenti dei lettori 
OSLO – L’Italia di Conte concede il bis. Dopo il 2-0 all’Olanda rifila identico punteggio alla Norvegia e inizia nel migliore dei modi il cammino verso Euro 2016. Non è stata la stessa brillante Italia di Bari ma il successo, vista la posta in palio e considerato che ad Oslo non si vinceva da 77 anni, ha un valore sicuramente superiore. UN’ITALIA PRAGMATICA – Gli azzurri non sono riusciti, stavolta, a sviluppare le stelle belle, veloci trame ammirate contro i tulipani ma hanno dato, comunque, prova di grande solidità. Sbloccato presto il risultato lo hanno amministrato senza mai concedere spazi agli avversari e, in avvio di ripresa, hanno chiuso definitivamente i conti sfruttando uno schema su calcio d’angolo. E’ stata, insomma, un’Italia pragmatica. BRILLANO DE SCIGLIO, ASTORI E ZAZA – Le note più positive sono arrivate da Astori, impeccabile in difesa, De Sciglio, continuo e affidabile su entrambe le fasce, e da Zaza che, oltre al primo gol in azzurro, ha sfoderato una prova di grande personalità. Gli è mancato solo un pizzico di concretezza in più (avrebbe potuto segnare altre due reti) ma quella l’acquisirà sicuramente con l’esperienza.  L’unica nota stonata della serata è stato l’infortunio occorso nel finale a Immobile, costretto a uscire in barella. Se ne saprà di più nelle prossime ore. CONTE LANCIA FLORENZI – Restituita la maglia a Buffon, Conte ha apportato in mezzo al campo un solo cambio rispetto a Bari mettendo Florenzi al posto dello squalificato Marchisio. Hoegmo, sul fronte opposto, ha deciso di cambiare interamente la catena di sinistra, dopo l’amichevole con l’Inghilterra: dentro Flo e Nielsen, fuori Lissen ed Elyounoussi. [[ge:rep-locali:repubblica:95389037]] ZAZA, PRIMO GOL IN AZZURRO – L’Italia non è partita forte come contro l’Olanda ma al secondo tiro in porta, dopo una conclusione velleitraria di De Sciglio, è comunque passata: lo stesso esterno del Milan ha smarcato al limite Zaza che, sfruttato un velo di Immobile, si è incuneato in area sulla sinistra e con un forte diagonale ha battuto sul primo palo Nyland, complice anche la decisiva deviazione di Nordtveit. ENTRA PASQUAL E BONUCCI RADDOPPIA – La Norvegia ha avuto un sussulto immediato, mancando il pari con un destro in girata di King ma poi si è disunita, finendo costantemente per sbattere contro la diga azzurra. L’Italia ha controllato e, dopo aver mancato il raddoppio in contropiede per due volte con Giaccherini, ha chiuso i conti al 62’: Pasqual, appena entrato al posto di Darmian, ha pennellato un cross dalla sinistra per l’accorrente Bonucci che ha schiacciato di testa in rete. ZAZA SFIORA LA DOPPIETTA – La Norvegia si è disunita, ha capito di non poter più rientrare in partita e l’Italia ha rischiato di dilagare. Le migliori occasioni sono capitate sul piede di Zaza che prima (77’) ha centrato una clamorosa traversa con un sinistro dal limite e poi (81’) si è visto salvare sulla linea da Nordtveit un pallonetto sul quale, forse, avrebbe dovuto mettere un pizzico di cattiveria in più. Bene comunque così. Il ragazzo si farà. Balotelli rischia di diventare sempre più un ricordo. NORVEGIA-ITALIA 0-2 (0-1) Norvegia (4-5-1): Nyland 5.5, Elabdellaoui 5, Nordtveit 6, Forren 5, Flo 5, Dhaeli 6, Skjelbred 5.5 (35′ st Pedersen sv), Johansen 6, Jenssen 5.5 (25′ st Tettey sv), Nielsen 5 (5′ st Elyounoyssi 5), King 6 (1 Jarstein, 22 Hansen, 9 Kamara, 17 Danielsen, 3 Semb Berge, 11 Pedersen, 23 Konradsen, 13 Samuelsen, 4 Hagen). All. Hoegmo. Italia (3-5-2): Buffon sv, Ranocchia 6, Bonucci 7, Astori 7, Darmian 6 (16′ st Pasqual 6.5), Florenzi 6.5 (41′ st Poli sv), De Rossi 6, Giaccherini 6.5, De Sciglio 7, Zaza 7.5 (38′ st Destro sv), Immobile 6.5 (12 Sirigu, 4 Ogbonna, 6 Candreva, 21 Verratti, 14 Parolo, 18 Quagliarella, 10 Giovinco, 11 El Shaarawy, 17 Perin). All. Conte. Arbitro : Mazic (Ser) 6.5. Reti : nel pt 16′ Zaza, nel st 17′ Bonucci. Angoli : 6 a 3 per l’Italia. Recupero : 0 e 3′. Note : ammoniti Florenzi, Astori, Nordtveit e Forren per gioco falloso. Spettatori 25 mila Argomenti nazionale italia qualificazioni euro 2016 nazionale norvegia Leggi i commenti I commenti dei lettori 
ROMA – Sorprese e vittorie sofferte in questa serata conclusiva del primo turno di qualificazione agli Europei del 2016. Su tutti spiccano i risultati del gruppo A dove Olanda e Turchia cadono rispettivamente a Praga e a Reykjavik, in Islanda. In Repubblica Ceca, dove troviamo l'arbitro Rocchi, gli Orange continuano a deludere. Guus Hiddink, infatti, dopo la sconfitta di Bari in amichevole contro l'Italia, rimedia un'altra figuraccia perdendo nel finale per 2-1: inutile il gol del momentaneo pari del difensore laziale De Vrij; Dockal aveva aperto le marcature, Pilar le ha chiuse al 91′ tra astuzia e fortuna. Più sorprendente il ko della Turchia in Islanda con i padroni di casa in testa al girone in virtù del 3-0 inflitto agli uomini di Fatiih Terim. Di Bodvarsson, Sigurdsson e Sigthorsson le reti islandesi. 0-0, invece, tra Kazakistan e Lettonia. BOSNIA KO, BALE SALVA IL GALLES - Da rivedere anche la prestazione della Bosnia ed Erzegovina che in casa, a Zenica, si fa battere dal modesto Cipro per 1-2. Al vantaggio di Ibisevic ha risposto con una doppietta Christofi. Al 90′ il romanista Pjanic si è fatto parare il rigore del possibile pari. Nello stesso girone (B) quanta fatica per il Galles, che rischia la figuraccia con Andorra (Lima su rigore dopo 6′), poi ci pensa Bale con due gol (22′ e 81′) a ridare valore al ranking. OK BULGARIA E CROAZIA - Fa il suo la Croazia, inserita nel girone H, lo stesso degli Azzurri vittoriosi in Norvegia: a fatica, pero', la squadra di Kovac si è imposta su Malta, allenata da Pietro Ghedin. In gol Modric e Kramaric, con Malta in 10 però dal 31′ per l'espulsione di Borg. Nell'altro match del girone soffre, ma vince per 2-1 la Bulgaria che espugna Baku, in Azerbaigian. Bulgari in vantaggio alla prima occasione con Micanski, poi nella ripresa Nazarov, con l'aiuto di Stoyanov, riporta in parità il risultato. Nel finale gli ospiti si fanno aggressivi e all'87′ Hristov, entrato solo 4′ prima, regala ai suoi una vittoria importante segnando in mischia sugli sviluppi del calcio d'angolo. Argomenti qualificazioni euro 2016 Leggi i commenti I commenti dei lettori 

Teatro, danza, circo contemporaneo e teatro per l’infanzia, a dispetto della crisi e in un periodo cruciale di cambiamenti legislativi, che cambieranno la fisionomia delle realtà teatrali in Italia. Il Teatro Libero di piazza Marina riparte da questa consapevolezza per impaginare il nuovo cartellone, che alza il sipario già alla fine di settembre con due anteprime, “Comunque in cammino”, di Lia Chiappara e Annamaria Guzzio, (il 26) sul dramma dell’immigrazione, e poi il ritorno di “Pene d’amor perdute” di Shakespeare (17 ottobre), sempre per la regia di Lia Chiappara. A seguire, altre sette produzioni distribuite tra la stagione serale e quella domenicale, per un totale di 30 titoli, con 21 spettacoli ospiti e oltre cento artisti coinvolti, tra cui i siciliani, Agata Motta, Manlio Marinelli e Patrizia D’Antona. «Un risultato reso possibile dalla capacità di intrecciare relazioni con le istituzioni ma anche con agenzie culturali internazionali — spiegano Beno e Luca Mazzone — per restituire un panorama variegato di spettacoli che indagano sui temi della contemporaneità». Si comincia allora il 6 novembre con “Il Flauto magico”, che vedrà impegnata la Compagnia dei Furbi di Barcellona in una rivisitazione, tra danza, musica e teatro, del capolavoro mozartiano. Le produzioni del Libero della stagione serale sono: “Il coraggio di uccidere” di Lars Norén, regia di Luca Mazzone sull’universo dei rapporti tra padre e figlio, “La tigre blu dell’Eufrate” di Laurent Gaudè, sulla figura, tra storia e mito, di Alessandro Magno e “Aiace/Sofocle” di Marinelli, entrambe per la regia di Beno Mazzone. E poi tra le ospitalità, “Tahnks for vaselina” di Gabriele Di Luca”, “Zombitudine” di Elvira Frosini & Daniele Timpano, e per la danza “Senses” del palermitano Antonino Ceresia, attivo sulla scena internazionale, “Les vertiges d’Hitchcock”, un omaggio coreografico al maestro del thriller, fino a chiudere il 30 maggio con “Ragazza seria conoscerebbe uomo solo max 70enne”, tragicommedia su amore e solitudine di Carla Carucci, che usa il linguaggio dei clown e atmosfere alla Buster Keaton. Alla conferenza stampa è intervenuto il sindaco Orlando, che nella qualità di assessore alla Cultura ha assicurato il sostegno al Teatro, in vista della riforma del Fus, che entrerà in vigore nel 2015. Il programma completo su www.teatroliberopalermo.it Argomenti teatro libero palermo 
Tre bambini, di circa 10 anni, sono stati sorpresi dalla polizia lungo la linea ferroviaria  nel territorio del Comune di Casoria: secondo gli uomini della "ferroviaria" nei giorni precedenti avrebbero lanciato dei sassi contro i treni in corsa senza arrecare, per fortuna, alcun danno ai passeggeri. I tre hanno poi ammesso di aver bucato la rete di recinzione e lanciato per "divertimento" quei sassi contro "i treni che venivano dal nord". Sorpresi non lontano dai binari, sono stati riaffidati ai loro genitori. Le indagini sono scattate nei giorni scorsi quando alcuni treni sono stati bersagliati da un lancio di sassi. Nel pomeriggio di ieri, gli agenti dislocati nella zona interessata avevano trovato alcune piccole biciclette a ridosso della Linea ferrata ed un foro nella recinzione.  Poco dopo gli agenti hanno avvistavano i tre ragazzini che alla vista dei poliziotti hanno cercato di allontanarsi. Argomenti pietre treni bambini 
