Due vite estreme unite dal destino: Francesco è un naziskin, Mariana una zingara. Durante l'agguato di un gruppo di neonazisti a un campo rom rimane gravemente ferito e per mettersi in salvo prende in ostaggio la ragazza. In uno squallido garage, nell'attesa della telefonata che dia indicazioni, i due sono costretti a una convivenza forzata. Sono più vicini di quanto immaginano. [[ge:rep-locali:repubblica:78244117]] Michele Riondino sarà in scena da domani al Teatro Stabile di Catania, regista e interprete, nei panni del naziskin in La vertigine del drago, che interpreta insieme all'autrice del testo Alessandra Mortelliti. "È la prima volta che curo la regia di un testo non mio" spiega Riondino, 34 anni, uno dei migliori attori della sua generazione, protagonista della serie Il giovane Montalbano e Acciaio "ed è il motivo per cui tengo allo spettacolo: ho capito quanto siano importanti l'obiettività e la distanza. M'interessa l'esasperazione del cliché, i due ragazzi rappresentano quello che noi crediamo sia una rom o un naziskin. Si trovano a essere emarginati ma finiscono per essere utili l'uno all'altra". [[ge:rep-locali:repubblica:78244115]] Un ragazzo rozzo. Quel naziskin rozzo, che insulta la ragazza "perché è diversa" e ripete luoghi comuni ("Ci venite a rubare il lavoro"), per Riondino non è un mondo a parte. "È l'italiano medio", continua l'attore "rappresenta l'ignoranza che ti fa essere esperto di tutto: di politica, senza capirla, di antropologia. Lui naviga nei luoghi comuni, quelli che appartengono anche al popolo di sinistra...". Ne è così sicuro? "Non è una questione di intolleranza, io sono estremamente di sinistra penso tutto il male della gente di destra, lo spettacolo parla proprio di questo: di quello che riteniamo sia la ragione assoluta". Così, nel momento del bisogno, si lasciano da parte le definizioni: "La rom non è una rom, ma una donna costretta a chiedere l'elemosina, a non frequentare la scuola, a sposare un uomo più grande che non ama" riflette Riondino "Si scopre l'umanità quando c'è sofferenza. Francesco vive una sofferenza fisica, sta morendo dissanguato, non appena scopre nell'altro la possibilità di salvezza, rinnega tutto ciò che ha detto. Anche il naziskin diventa grottesco. Mi è piaciuto molto lavorare con Alessandra, per me il teatro è la sala prove". L'intolleranza. Simone Cristicchi è stato duramente attaccato perché ha portato in scena la tragedia delle foibe. "Ci sono rimasto malissimo, faccio fatica a comprendere motivazioni di proteste fine a se stesse" dice l'attore "diventiamo come quelli di CasaPound pronti a criticare perché si affronta un tema che non conoscono. Non è possibile che la gente irrompa in un teatro, è un'azione da squadristi... Una zappata sui piedi colossale, gli spettacoli vanno visti e criticati, se ne deve parlare, se interrompessero una pièce di un autore di destra mi arrabbierei molto: voglio avere la possibilità di seguirlo e criticarlo. Mi è dispiaciuto per Cristicchi ma mi ha consolato il fatto che i provocatori sono stati cacciati malamente dal pubblico". Dopo la tournée con La vertigine del drago (dopo il debutto a Catania sarà dal 18 al 23 febbraio al Teatro Sala Fontana di Milano, dal 25 febbraio al 2 marzo al Teatro Ambra alla Garbatella di Roma), Riondino sarà sul set dell'opera prima del regista Gianclaudio Cappai Senza lasciare traccia quindi lo aspetta a fine anno la nuova serie del Giovane Montalbano e un altro progetto per la tv su Pietro Mennea " un grande sportivo e un personaggio affascinante". Argomenti teatro michele riondino 
Il documento con il quale annuncia che va via è al protocollo già da giorni. "Non mi piace chi resta incollato alla poltrona. Sono contrario alla gerontocrazia accademica. Dunque vado via". Il rettore della Federico II, Massimo Marrelli, è passato dalle parole ai fatti. Dopo aver annunciato, a fine novembre, che avrebbe interrotto il suo mandato con due anni di anticipo (la legge Gelmini, intervenuta successivamente alla sua elezione prolungava a 6 gli anni dell'incarico), Marrelli è andato oltre. Non lascia solo la poltrona di rettore, ma chiede il pensionamento anticipato. Ne ha parlato pubblicamente, qualche giorno fa, nel corso di una giornata di studi organizzata per salutare un docente di Economia, il professor Marcello Del Monte, andato in pensione. "Tra qualche mese ti raggiungo anche io", gli ha detto. "Me ne vado". "Che ci pensino i giovani a governare l'università". Smentito chi credeva che si trattasse di "un'uscita" estemporanea, legata alle difficoltà del momento  i tagli imposti da Roma, i dissapori con il ministro Maria Chiara Carrozza, il pressing dei colleghi che gli chiedevano di far valere le ragioni della Federico II, polemiche interne, un periodo di sconforto  Marrelli ha tagliato la testa al toro. Rinunciando non solo alla carica di rettore, ma anche al suo posto di docente e ricercatore (ruoli ai quali non ha rinunciato neppure durante gli anni del rettorato, continuando a seguire i suoi studenti, a presentarsi a lezione, a fare esami, a studiare). "Ormai ho deciso. Non torno indietro" diceva a "Repubblica", alla vigilia di un Senato accademico in cui avrebbe comunicato ufficialmente agli organi dell'ateneo la sua decisione. Con parole chiare: "Non mi avvarrò delle proroghe introdotte dalla legge Gelmini" e "voglio ribadire, in modo coerente, la volontà di facilitare il ricambio generazionale". "Questi anni sono stati faticosi. Non ho avuto un attimo di tregua. Adesso basta". Anni faticosi persino nei rapporti con i colleghi: "Impossibile accontentare tutti" disse Marrelli a "Repubblica". Impossibile evitare che in tanti partissero lancia in resta quando il rettore si scagliò contro "i professori fannulloni" colpevoli di abbassare il punteggio della Federico II quanto a qualità della ricerca. Adesso si va alle elezioni, che saranno indette in tempi brevi dal decano dell'ateneo. Formalmente Marrelli resta in carica fino a fine ottobre, ma già in primavera il timone passerà nelle mani del successore. Docenti che abbiano ufficialmente avanzato la propria candidatura non ce ne sono. I Dipartimenti si contano, misurano le forze e le alleanze, rivendicano richieste. Ma fino ad ora l'unico nome che rimbalza da un'area all'altra dell'ateneo è quello dell'attuale prorettore Gaetano Manfredi. Che in questi anni ha affiancato Marrelli ed ha "studiato" per la successione. Ed ha anagraficamente, oltre che per esperienza, diplomazia e prestigio scientifico, il profilo giusto (quello tracciato anche da Marrelli quando dice "largo ai giovani"). Il suo programma sarà noto solo quando, indette le elezioni, le candidature saranno ufficializzate. Intanto Marrelli ha stabilito le date  il 4 e 5 marzo  per le elezioni dei 47 rappresentanti del personale tecnicoamministrativo e dirigente che voteranno per l'elezione del rettore. Argomenti università federico ii 
Con il Faraone tutto è iper. Spaziale. Enrico Saggese non intende lasciare la sedia dell'Agenzia spaziale italiana e lunedì mattina - nonostante tre giorni prima avesse dato le dimissioni (accettate in un batter di ciglio dal ministro della Ricerca, Maria Chiara Carrozza)  -  Saggese si è presentato in ufficio di buon'ora. Ha spiegato ai suoi, acché i nemici sentissero: "Il capo di gabinetto del ministero mi ha chiesto di garantire l'operatività dell'Agenzia, resto fino al cambio della guardia". E si è accomodato alla  scrivania. La prima cosa che ha fatto il presidente dimissionario, indagato per corruzione, concussione e truffa, è stata quella di chiamare in stanza gli altri indagati dell'inchiesta, i fratelli Sette innanzitutto. E a tutti i presenti ha dato il timing dei prossimi giorni, come se fosse in carica, come se loro - gli uffici stampa fratelli con i genitori a loro volta indagati a Torino - fossero nel pieno delle loro funzioni. Le dimissioni date ma non operative, un inedito nella vita istituzionale del Paese, sono rimbalzate immediatamente all'esterno del palazzo di Tor Vergata, struttura mastodontica ma incapace di nascondere nulla. Le hanno scoperte a metà mattina i magistrati inquirenti, il pm Paolo Ielo ha scosso la testa alla notizia. I sindacati della Uil, tra i primi contestatori del presidente, hanno presto allestito un comunicato allibito: "Perché non rimuovete un indagato dal luogo del presunto crimine?". Il capo di gabinetto del ministero Luigi Fiorentino, interpellato, ha tuonato: "Saggese non è autorizzato a restare all'Agenzia spaziale, ci ha solo chiesto una cortesia istituzionale e l'abbiamo concessa: potrà tornare in ufficio quando s'insedierà il nuovo commissario, il passaggio delle consegne". Potrà tornare mezz'ora su quella seggiola, ecco, non può incollarcisi per un altro mese. Abbassato il telefono, Fiorentino ha chiamato la segreteria del ministero e dettato una lettera per rendere operative le dimissioni. Visto che il presidente dimissionario Saggese non intendeva lasciare l'ufficio, il capo di gabinetto del Miur ha chiesto che lo invitasse a farlo il direttore generale, Fabrizio Tuzi, peraltro un raccomandato An messo lì da Saggese in persona. È stata imbarazzante la consegna della lettera di "espulsione dall'ufficio" da raccomandato a padrino, e a sera Saggese risultava ancora alla scrivania: telefonava, scriveva, impartiva. Proprio in queste ore la Corte dei conti del Lazio ha avviato un nuovo procedimento sull'Agenzia spaziale italiana, uno relativo a una sede dell'Asi, l'altro per un incarico esterno. 
di JACOPO MANFREDI NOVARA – Il Brescia espugna (1-2) Novara ed entra in zona play-off. Un successo pesante e meritato quello dei lombardi che, così, in un sol colpo, salgono al 7° posto scavalcando Pescara, Latina e Spezia. Al contrario, il ko fa precipitare di nuovo i piemontesi in piena zona play-out, con lo spettro della retrocessione sempre più vicino. Segno che questa stagione sarà sofferta fino in fondo per gli uomini di Calori che, anche stasera, hanno dimostrato di faticare terribilmente a rendersi pericolosi negli ultimi 20 mt. APRE CARACCIOLO, RADDOPPIA GROSSI – A rompere l’equilibrio, dopo un’occasione per parte (Budel e Sansovini) pensa Caracciolo che, in pieno recupero di primo tempo, si fa trovare smarcato in area su un assist dalla destra di Benali e batte Kosicky con un preciso tocco in diagonale. La replica del Novara è affidata esclusivamente a un tiro da fuori, impreciso, di Golubovic e allora il Brescia ne approfitta per mettere al sicuro il risultato al 59’ con Grossi che raddoppia con un preciso colpo di testa su angolo dalla sinistra di Sodinha. RUBINO COME PIOLA – Calori getta nella mischia Rubino e l’attaccante sempreverde azzurro (36 anni) impiega appena 1’ per eguagliare il primato di Piola e diventare il secondo bomber di sempre con la maglia del Novara a quota 86 gol: al 67’ recupera un pallone vagante al limite e dopo un doppio dribbling nello stretto batte Cragno con un preciso destro radente. INFORTUNIO AL GINOCCHIO PER BUDEL – Il Novara insiste ma non va oltre una conclusione da fuori di Gonzalez che non crea problemi a Cragno. Il Brescia controlla con ordine e, nel finale, legittima il successo sfiorando anche il tris con Caracciolo. L’unica nota negativa della serata dei lombardi è stata la lieve distorsione al ginocchio occorsa a Budel nel primo tempo. Un infortunio che, inevitabilmente, terrà fuori per un po’ il regista dai campi da gioco. Argomenti serie b novara calcio brescia calcio Leggi i commenti I commenti dei lettori 
Una ragazza di 23 anni è stata investita mentre percorreva in bici via Caldarola, a Bari. La donna è stata ricoverata in gravissime condizioni nel reparto di Rianimazione dell'ospedale Di Venere, a Carbonara. [[ge:rep-locali:rep-bari:78109882]] Ad investire la giovane, un ragazzo di 21 anni, risultato positivo all'alcol test, alla guida di una Peugeot 207. E' stato denunciato per guida in stato di ebbrezza. Ad intervenire sono stati i vigili urbani per eseguire i rilievi e stabilire la dinamica dell'incidente. 
