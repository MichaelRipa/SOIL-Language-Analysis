None Leggi i commenti I commenti dei lettori 
I CARABINIERI del Reparto operativo hanno denunciato il consigliere comunale Mimmo Russo per corruzione elettorale. Come anticipato ieri da Repubblica, nelle intercettazioni dell'operazione Apocalisse, il capomafia dello Zen Sandro Diele dice di aver ricevuto tremila euro dall'esponente politico, poco prima delle elezioni regionali 2012, "per la festa del quartiere". Il politico nega: "Forse, Dielevolevafarmisembrare più bello, più simpatico. Ma io non gli ho mai dato soldi". E perché mai Diele avrebbe dovuto far sembrare Mimmo Russo più bello e più simpatico? "Conosco questa persona da anni, conosco la sua famiglia, per la mia lunghissima attività sindacale in difesa dei Pip, come lo era Sandro Diele. Per Natale e per Pasqua mando a tutti un panettone e una bottiglia, niente di più". Diele si vantava di aver avuto da lei anche un posto di lavoro. "Fu avviato al lavoro nel 2001, ma non da me, piuttosto da un'associazione vicina al centrosinistra. Io mi sono occupato di questi ragazzi ex detenuti in seguito, a livello sindacale ". Diele è tornato in carcere conl'accusa di essere stato il capomafia dello Zen. Non ha mai avuto sospetti su di lui? "Mai. Io difendo il lavoratore, se poi una persona si macchina di delitti riprovevoli sono fatti suoi personali". Si è fatto aiutare da Diele durante la campagna elettorale del 2012? "Guardi, quell'anno ho preso solo 150 voti allo Zen, davvero pochi su una popolazione di 18 mila persone. Io ne ho presi complessivamente 2166, evidentemente in altre parti della città". Alla luce di quanto emerso dalle indagini dei carabinieri e della procura, rifarebbe proprio tutto? "Io sono un buon cattolico, mi ritengo soddisfatto se ho salvato anche solo una pecorella smarrita. Ma le dico una cosa: con quei progetti di lavoro abbiamo evitato che davvero tanta gente tornasse a delinquere ". Però, lo ammetterà, erano proprio tanti i boss di Cosa nostra fra le fila dei Pip, intascavano il sussidio e non svolgevano alcuna attività. "Grazie a quei progetti è diminuita la microcriminalità. Perché è il lavoro il vero deterrente contro la mafia. Non faccio miracoli, ma almeno uno ritengo di averlo recuperato". E non era di certo Sandro Diele. Ora, la posizione di Mimmo Russo è al vaglio dei pm Del Bene, Luise, Paci, Picozzi e Scaletta. Argomenti interviste politica interviste palermo 
FIRENZE - Un grosso ramo di un albero si è staccato all’improvviso al Parco  delle Cascine a Firenze ed è crollato su una donna di 51 anni, Donatella Mugnaini, che camminava per  mano alla nipotina di due. La donna è morta e la bambina è stata  trasportata all’ospedale pediatrico Meyer. Le condizioni della piccola sarebbero gravi. C’erano numerose persone presenti perché nei dintorni si svolgeva il Moving Florence Festival della Uisp che doveva andare avanti per due settimane. L'albero è il primo del vialetto che collega la strada principale con le piscine delle Pavoniere. Poco prima del drammatico incidente, alle 20, era partita una gara podistica con un centinaio di partecipanti. "Ho sentito uno schianto, mi sono voltato e ho visto il ramo cadere" ha raccontato uno dei camerieri della pizzeria. Uno dei primi a prestare soccorso. Sul posto sono arrivati i vigili del fuoco, la polizia municipale e le  ambulanze del 118. I primi a intervenire in aiuto della donna e della piccola sono stati  proprio i camerieri della pizzeria che si trova a pochi metri dal luogo  dell'incidente, in via della Catena. Decine di tavolini con clienti che  stavano ancora cenando all'aperto. Erano le 21,30. La donna, Donatella Mugnaini, fiorentina, ha subito perso conoscenza e quando sono arrivate le ambulanze era già in arresto cardiaco. Vani sono stati tutti i tentativi di rianimarla andati avanti per più di mezz'ora. Anche per la piccola, secondo alcune testimonianze, sarebbe stato necessario il massaggio cardiaco, poi la bambina si è ripresa ed è stata trasportata al pronto soccorso dell'ospedale pediatrico. Zia e nipote camminavano per il vialetto mano nella mano, dieci metri più avanti c'erano la mamma della piccola, il babbo e la nonna con il passeggino. Grida e pianti, scene di disperazione mentre i medici provavano, dietro un lenzuolo bianco, una disperata rianimazione. La zona è stata transennata. [[ge:rep-locali:rep-firenze:90191896]] Secondo l'assessore all'ambiente di Palazzo Vecchio Alessia Bettini, l'albero, un bagolare di quindici metri non risulta essere nell'elenco delle piante malate. Il ramo quando si è schiantato a terra si è frantumato, era zuppo di acqua e in parte cavo, come se fosse stato mangiato da parassiti. Alcuni rami di questa grossa pianta risultano potati di recente. Tra i primi ad arrivare sul luogo dell'incidente il sindaco Dario Nardella, che stava partecipando ad una cena in un ristorante proprio della zona delle Cascine: "E' una tragedia, una tragedia" ha detto, poi ha spiegato di essere preoccupato per la bambina. Il sindaco è ormai orientato a sospendere la manifestazione che era cominciata da un giorno con le esibizioni di nuoto sincronizzato. Proprio quest'anno il parco delle Cascine era stato scelto per essere il centro degli eventi culturali dell'estate. Soltanto la scorsa settimana nello stesso parco si era svolto il concertone degli Mtv Awards che aveva richiamato migliaia di giovani sul pratone. [[ge:rep-locali:rep-firenze:90189113]] Argomenti parco cascine donatella mugnaini 

RIO DE JANEIRO - Uruguay in rivolta contro la Fifa, e la battaglia per Suarez diventa una vera guerra di tutto il paese.  Il presidente della Repubblica Mujica è pronto attrraverso un collegio di avvocati di Montevideo alla causa contro il massimo organismo mondiale. "La decisione delle Fifa resterà una vergogna eterna. Si sa che gli italiani sono dei provocatori e quel pazzo di Suarez ci è cascato". Anche i calciatori della nazionale hanno chiesto l'appoggio del Fifpro, il sindacato dei giocatori. La parole del presudente sposano quelle del ct Oscar Washington Tabarez nella conferenza stampa alla vigilia dell'atteso ottavo di finale del suo Uruguay contro la Colombia. Il tecnico, in merito alla squalifica per 9 giornate di Luis Suarez per il morso a Chiellini, si è dimesso da membro della commissione degli istruttori della Fifa. "Sappiamo bene dove sta il potere, ma questo non vuole dire che dobbiamo accettarne l'uso smodato. In questo mondiale abbiamo visto episodi simili trattati con metri di giudizio diversi". Appare chiara l'allusione alla gomitata rifilata ad un avversario da Neymar nella gara contro la Croazia. "Questa decisione è stata presa assecondando l'artiglieria mediatica, ma questo ci renderà ancora più forti per combattere l'ingiustizia - prosegue Tabarez -. Quello che è successo a Luis ha commosso tutti, ora cercheremo di vincere anche per lui. Hanno toccato la nostra ribellione, quindi dico al popolo uruguayano più che mai, andiamo, andiamo". Per la sostituzione di Suarez, Tabarez ha due possibilità: l'ex interista Forlan, o l'ex reggino Stuani Argomenti nazionale uruguay mondiali di calcio 2014 oscar tabarez 
"OCCORRE una diversa strategia da parte dello Stato. Il problema non sono i singoli, capi o non capi, ma i gruppi organizzati in forma violenta la cui pericolosità negli ultimi anni è cresciuta a dismisura dentro e fuori gli stadi. È lì che bisogna colpire, come avviene negli altri paesi". Giuseppe Narducci, presidente della sezione misure di prevenzione del Tribunale di Perugia ed ex pm di Calciopoli, analizza la tifoseria organizzata in Italia e la risposta finora inefficace dello Stato per contrastare concretamente la violenza degli ultrà. Presidente Narducci, cosa cambierà nel calcio in Italia dopo la morte di Ciro Esposito? "Parliamo di un fatto gravissimo, inaccettabile. Non si può spegnere la vita di un ragazzo a colpi di pistola. Il rischio è che non cambierà nulla. Già assistiamo al solito rituale visto e sentito decine di volte. Annunci, proclami. Sono trascorsi due mesi dai fatti di Roma, un tempo adeguato per dare segnali". Lei non vede segnali da parte dello Stato? "Il governo aveva annunciato misure, non nell'immediato, non sull'onda dell'emozione. Circolava l'ipotesi del Daspo a vita ma, a mio avviso, si tratta di una misura destinata a non avere efficacia. Occorre ben altra strategia. Basti pensare che ci sono gruppi ultrà utilizzati in manifestazioni che nulla hanno a che fare con il calcio. A che serve, dunque, il Daspo a vita?". Cosa fare, allora? "In Francia è previsto lo scioglimento dei gruppi ultrà. Serve una strategia sui gruppi, una strategia non limitata ai singoli. In questo senso tutti i paesi europei sono più avanti di noi. Non solo l'Inghilterra, ma anche Germania e Francia. In Italia tutto è fermo. Cosa hanno fatto la Federazione, la Lega e le società di calcio fino a oggi oltre ai commenti sugli episodi e a una partecipazione ai rituali? Ad agosto riparte il calcio e avremo la stessa situazione di oggi che non garantisce incolumità e sicurezza e che tiene la gente lontana dagli stadi. Dopo la finale di Coppa Italia non è accaduto nulla. Le analisi sono state fatte, ma non si vedono le contromisure". In queste ore la tensione è altissima? "La morte di Ciro Esposito ha alzato la tensione. Leggo propositi di guerra e sono assolutamente pessimista. Avremo a settembre stadi ancora più vecchi, all'interno dei quali non è possibile garantire la sicurezza. I sistemi che dovrebbero allestire le società si rivelano inefficaci, ma le stesse strutture impediscono qualsiasi tipo di prevenzione per non parlare dei sistemi di reclutamento degli steward i quali, se anche fossero i migliori del mondo, non potrebbero fare il proprio lavoro". Si riferisce allo stadio San Paolo? "Al San Paolo in alcuni settori non si può vedere la partita stando seduti. Non sono lontani solo gli obiettivi previsti dal biglietto nominativo, ma non si garantiscono le condizioni minime essenziali per la sicurezza degli spettatori. Le società di calcio dovrebbero fare tantissimo per consentire al pubblico di vedere la partita in modo sicuro". Perciò gli stadi sono vuoti? "Le ragioni sono molteplici, ma tra le cause c'è sicuramente il degrado dei nostri impianti e anche per questo i tifosi che nulla hanno a che fare con la violenza disertano gli spalti e non portano i figli a vedere le partite. È evidente che i fatti di Roma hanno amplificato la situazione per tutto ciò che è accaduto dentro e fuori lo stadio. Fatti che indurranno le persone normali a non andare più neanche saltuariamente allo stadio, una scelta in questo momento comprensibile". Teme rappresaglie tra le tifoserie di Napoli e Roma nelle prossime settimane? "I segnali ci sono e c'è il rischio che una rappresaglia possa saldare ultrà di diverse città. Dopo quanto è avvenuto si potrebbero riunire gruppi violentissimi. Spero che ciò non avvenga, ma per evitarlo bisognerà mettere in piedi misure drastiche perché oggi l'egemonia del tifo è nelle mani dei violenti". Argomenti interviste politica interviste sport interviste napoli 
A 73 ANNI, dopo una lunga e onorata carriera sulla panchina, Renzo Ulivieri addestra al centro federale di Coverciano gli allenatori del futuro: preparandoli dal punto di vista tecnico e pure comportamentale. "Sono un educatore, adesso: ho appena finito le mie otto ore di corso". Ma al prefisso di Napoli non sa resistere e risponde al primo squillo. "Alla città mi lega un gran rimpianto: non riuscii a portare la squadra in serie A, nel 1999: fu una stagione balorda e un po' sfortunata. Il mio rapporto con i tifosi azzurri è rimasto ottimo, però, mi hanno sempre accolto bene al mio ritorno: perfino da avversario. La tragedia di Ciro Esposito mi ha sconvolto: è successo qualcosa di inaccettabile". Oggi ci sono i funerali di un giovane ucciso nel giorno della finale di Coppa Italia. "È l'epilogo di una tragedia cominciata due mesi fa, quando sono comparse le pistole. La morte di Ciro è un dramma per la sua famiglia, che va molto al di là dell'emergenza del calcio". Pensa anche lei al pugno di ferro, Ulivieri? "D'istinto verrebbe voglia di chiedere pene e provvedimenti straordinari, oltre che esemplari. Ho sentito parlare del Daspo a vita e sciocchezze simili, ma secondo me non cambierebbero nulla. Proprio come la tessera del tifoso, che non mi piace e non ha risolto i problemi. È inutile rincorrere soluzioni immediate". Qual è la sua ricetta, allora? "Servono interventi seri: snidare i violenti del calcio non è poi così difficile, i mezzi ci sono già. Ma è fondamentale soprattutto imporre il rispetto delle regole. Chi sbaglia deve pagare, e non parlo solo del nostro mondo". Il calcio è lo specchio della società: sta dicendo questo? "Dico che gli italiani hanno bisogno di rieducarsi. Deve essere chiaro che non si può sempre svicolare e le leggi vanno rispettate, anche se non garbano. È un problema che riguarda la nostra società, la continua ricerca di scorciatoie sta facendo danni gravissimi. Proviamo a ripartire dalle regole più semplici: ci si ferma con il rosso al semaforo e si fa la fila dentro ai negozi, senza scavalcare di altri. Sono le basi del vivere civile e non occorre uno stato di polizia per imporle: conviene a tutti". Conviene anche agli ultrà? "C'è stata una tragedia e capisco la voglia di misure forti. Ma nel calcio non servono. Sento parlare del metodo inglese e della guerra ai violenti, quando la Tatcher rinchiuse gli hooligans in recinti e barriere ci scapparono decine di morti. Non occorrono repressione e leggi speciali: basta imporre a tutti il rispetto di quelle che ci sono già. Sono contrario al divieto alle trasferte". Che esempio può dare il mondo del calcio? "Il mondo del calcio dovrà avere più coraggio: in particolare le società, prendendo le distanze una volta per tutte da chi vuole andare allo stadio per fare la guerra". È stato un errore trattare con Genny 'a carogna? "Sul momento non si poteva fare diversamente, forse: c'era una situazione d'emergenza e non mi sono scandalizzato per le scelte delle forze dell'ordine, all'interno dello stadio Olimpico. Il problema è un altro: non bisognava arrivare a quel punto". Ciro Esposito era stato appena sparato: teme che sarà l'inizio di una guerra tra ultrà? "L'agguato a Roma è stato un'azione premeditata, di una gravità sconvolgente. Ma adesso non temo un'escalation di rappresaglie. Al massimo ci sarà qualche testa bacata in cerca di vendetta: restando vigili, però, sono convinto che la situazione non ci sfuggirà di mano. Per l'Italia è già un momento di sofferenza sociale, non possiamo permetterci anche gli scontri tra le bande dentro e fuori agli stadi". E nemmeno la discriminazione territoriale, giusto? "Nessuno ha il diritto di discriminare gli altri, meno che mai partendo da stupidi preconcetti e luoghi comuni. Il razzismo va combattuto a tutti i livelli: sul piano ideologico e nella pratica. Il nostro mondo lo sta facendo, con provvedimenti magari non del tutto efficaci, ma che servono almeno per trasmettere un messaggio: il calcio non ci sta più". Basterà per salvare il pallone, Ulivieri? "È il momento delle lacrime, non il più basso del calcio italiano. La tragedia è la morte di questo ragazzo, mica l'uscita dal Mondiale. Il nostro movimento, ai massimi livelli, sta messo molto meglio del paese a livello economico, grazie ai milioni delle tv. Le società di vertice sono ricche, con sana amministrazione e buone idee torneranno le vittorie. Ciro invece no, alla sua famiglia non lo ridarà nessuno". Argomenti interviste sport interviste napoli renzo ulivieri 
MILANO - Dopo 18 anni Milano torna sul tetto d'Italia. L'Olimpia targata EA7 batte Siena (74-67) in una vibrante e decisiva gara 7 e si mette alle spalle le cocenti delusioni delle ultime stagioni. Milano festeggia lo scudetto numero 26, trascinata nelle ultime due partite, le più importanti, da Alessandro Gentile, mvp dell'ultimo atto. Siena abdica dopo sette scudetti consecutivi, lascia il campo a testa alta dopo aver sfiorato l'ennesima impresa di una stagione comunque memorabile. La storia della Montepaschi si chiude qui. Il club è in liquidazione, il prossimo 4 luglio il tribunale sancirà il fallimento della Mens Sana chiudendo così una storia fatta di tanti trionfi. Siena ripartirà dalle serie minori, ma il saluto che gli ha tributato il suo pubblico in gara 6 è il segnale che non resterà sola. [[ge:rep-locali:repubblica:90210360]] LA CRONACA - Milano si presenta con il quintetto formato da Melli, Langford, Jerrels, Gentile e Samuels, mentre Crespi, ex assistente di Banchi, risponde con Ress, Jenning, Haynes, Carter e Hunter. l'inizio è a senso unico per Milano, che chiude il primo quarto 19-9. Siena c'è, ma non riesce a pareggiare. Milano tira male i liberi, ma è più brava nei tiri da 2. Uguale le statistiche delle triple. All'intervallo il punteggio è 36-29. SIENA SUPER NEL TERZO QUARTO - Al rientro dagli spogliatoi Siena è super, con grandi azioni di squadra e soprattutto la doppia tripla di Josh Carter, che permette a Siena di superare Milano (43-45). I ragazzi di Banchi non reagiscono e grazie a un super Green, i toscani raggiungono anche il vantaggio di +8. Ma nel quarto quarto Milano affianca e riesce a recuperare grazie a una prestazione super di Gentile e Melli. Nel finale, la difesa dell'EA7 è perfetta, la Montepaschi trova fatica a realizzare e si prepara la festa. Milano torna a vincere lo scudetto dopo 18 anni, l'ultimo nel 1996. [[ge:rep-locali:repubblica:90187250]] FESTA MILANO - Milano vince dopo aver dominato la regular season, ma il cammino nei playoff è stato molto più difficile delle aspettative. Già nei quarti, i ragazzi di Banchi contro Pistoia, sono dovuti ricorrere a gara-5. Poi l'accesissima sfida in semifinale contro Sassari, con le vittorie esterne importantissime. Fino alla finale contro Siena (per la prima volta si è arrivati in gara 7). Decisivo il canestro sulla sirena di Jerrels in gara 6 e la reazione nell'ultimo atto dopo il secondo tempo di Siena. Al di là del talento di Langford e Gentile, è una vittoria del gruppo, ben allenato da coach Banchi. Grande gioia anche per Giorgio Armani. SIENA SALUTA - Per Siena è una serata triste. Perché oltre allo scudetto, la Montepaschi ha perso anche il futuro. I toscani, infatti, saranno costretti a ripartire dalle serie minori. I ragazzi di Crespi abdicano dopo 7 scudetti di fila e a loro bisogna rendere grande onore per una stagione super, nonostante le famose problematiche economiche e tecniche. Un campionato al di là delle aspettative, con il budget ridotto e tanti dubbi sul futuro. Siena merita di tornare presto dove merita. [[ge:rep-locali:repubblica:90210361]] EA7 Milano-Montepaschi Siena 74-67 (19-9, 36-29, 48-54) EA7 Milano: Gentile 18, Cerella 2, Melli 11, Hackett 7, Kangur, Langford 9, Samuels 6, Tourè ne, Wallace, Lawal 6, Moss 7, Jerrells 8. All.: Banchi. Montepaschi Siena: Viggiano 5, Hunter 9, Cournooh ne, Haynes 14, Carter 13, Janning 7, Ress, Ortner 2, Nelson 2, Udom ne, Batori ne, Green 15. All.: Crespi. Arbitri: Lanzarini, Paternico', Lamonica. Note  -  Tiri liberi: EA7 11/23, Montepaschi 12/19. Tiri da 3 punti: EA7 5/20, Montepaschi 7/22. Rimbalzi: EA7 38, Montepaschi 41. Usciti per 5 falli: Carter a 39′ 36". Falli tecnici: nessuno. Falli antisportivi: nessuno. Argomenti basket basket serie a basket play off 2014 olimpia milano montepaschi siena Leggi i commenti I commenti dei lettori 
