FIRENZE - Decide il talento, come all’andata. Al Friuli la perla di Muriel aveva indirizzato la semifinale di Coppa Italia verso l’Udinese, al Franchi Pasqual e Cuadrado ribaltano tutto. La Fiorentina gioca una partita tutt’altro che indimenticabile, rischia a più riprese ma ringrazia i due capolavori dei suoi esterni: il Franchi festeggia la prima finale dell’era Della Valle – presente in tribuna anche il patron Diego – e attende di conoscere la sua avversaria, che uscirà dal match tra Napoli e Roma. Sono stati 180 minuti nel complesso equilibrati: meglio i viola nel primo episodio, pur senza strafare, e decisamente superiore la formazione di Guidolin quest’oggi. I friulani pagano a caro prezzo gli errori sotto porta: Di Natale e Muriel graziano Neto e di fatto lanciano la Fiorentina verso l’atto conclusivo del torneo, in programma il 3 maggio all’Olimpico di Roma. IL RISCATTO DI PASQUAL – Montella ritrova Mario Gomez – anche se in panchina – e sceglie Fernandez per sostituire lo squalificato Borja Valero, dando fiducia a Diakité in difesa e schierando Joaquin al fianco di Matri. Guidolin lancia Fernandes a sostegno di Di Natale, riposo iniziale per Maicosuel e Muriel. Il quarto d’ora di studio viene interrotto bruscamente al 14′. Pizarro in profondità per Joaquin, lo spagnolo opta per la sponda aerea all’indietro: sinistro al volo spettacolare di Manuel Pasqual, il capitano viola dimentica settimane di critiche con un gol da antologia, quello del momentaneo 1-0. Il vantaggio fa perdere metri alla Fiorentina, Di Natale cerca gloria in rovesciata, pallone a lato. Un destro impreciso di Mati Fernandez non spaventa più di tanto l’Udinese, che dal 25′ al 33′ va vicina al gol per quattro volte. Di Natale apre e chiude la serie, prima sprecando una grande azione di Pereyra – destro alto da pochi metri – e poi centrando il palo di testa su cross di Domizzi. Il difensore ci aveva provato precedentemente su corner: incornata respinta da Neto, bravissimo anche sul diagonale mancino di Gabriel Silva. CAPOLAVORO CUADRADO – A cavallo dei due tempi si mette in mostra Scuffet, puntuale nel negare in due occasioni il gol a Joaquin. Come nella prima frazione, è un capolavoro a scuotere l’equilibrio. Pizarro lancia Cuadrado al 16′, il colombiano è praticamente solo contro il rientro difensivo bianconero, all’apparenza efficace: destro terrificante dai 22 metri, pallone sotto l’incrocio e Franchi in delirio. La sbornia del raddoppio rischia di costare cara alla Fiorentina: Widmer spunta sul palo lontano su cross di Domizzi, piattone a lato di controbalzo. Guidolin si gioca le carte Muriel e Nico Lopez, i padroni di casa restano in controllo fino al lunghissimo recupero pur perdendo Savic per infortunio, al suo posto Compper. Massa assegna ben sei minuti e l’Udinese, con i due nuovi entrati, confeziona l’occasione che varrebbe i supplementari. L’ex romanista di prima intenzione scatena il colombiano: il destro del numero 9 è centrale, Neto ci mette la mano, Lopez torna sul pallone e va in tap-in aereo, consegnando la sfera al portiere viola. Finisce con i bianconeri infuriati per alcune decisioni di Massa – contatto in area Cuadrado-Silva e corner negato ad Heurtaux dopo una gran chiusura di Pasqual – e ridotti in 10 per pochissimi secondi: fuori Domizzi per proteste, analoga sorte era toccata, direttamente dalla panchina, a Badu. La Fiorentina vola in finale, l’Udinese ripensa ai gol sprecati e a due magie che fanno malissimo. FIORENTINA-UDINESE 2-0 (1-0) Fiorentina (3-5-2): Neto; Diakité, Rodriguez, Savic (16′ st Compper); Cuadrado, Aquilani, Pizarro, Fernandez, Pasqual; Joaquin (44′ st Vargas), Matri (12′ st Matos). (Lupatelli, Rosati, Roncaglia, Anderson, Bakic, Ilicic, Wolski, Gomez). All.: Montella Udinese (3-5-2): Scuffet; Heurtaux, Danilo, Domizzi; Widmer, Pinzi (12′ st Muriel), Allan, Pereyra, Silva (46′ st Yebda); Fernandes, Di Natale (35′ st Lopez). (Kelava, Basta, Bubnjic, Naldo, Badu, Jadson, Lazzari, Maicosuel, Zielinski). All.: Guidolin Arbitro : Massa Reti : 14′ pt Pasqual, 16′ st Cuadrado Ammoniti : Aquilani per gioco falloso, Muriel per proteste, Cuadrado per comportamento non regolamentare Espulsi : Badu (dalla panchina) e Domizzi per proteste Recupero : 0 e 6′ Argomenti fiorentina udinese coppa italia Leggi i commenti I commenti dei lettori 
None Leggi i commenti I commenti dei lettori 
FIRENZE - "Quella di oggi è stata una partita difficilissima, prima di celebrare la Fiorentina faccio i complimenti all’Udinese per l’ottima prestazione: ci hanno messo in difficoltà molto più oggi che nel match di andata, anche sul piano del palleggio, cosa che non ci capita quasi mai”. Vincenzo Montella parte dagli avversari nell’analisi del 2-0 inflitto all’Udinese: il tecnico della Fiorentina omaggia la formazione di Guidolin ma non può nascondere la gioia per il raggiungimento della finale di Coppa Italia. "Ci teniamo stretti questa finale e la condividiamo con la proprietà e con il pubblico, speriamo che questa piccola gioia possa diventare grande. Penso che, nell’economia dei 180 minuti, sia una qualificazione meritata. Non abbiamo subito gol, abbiamo contenuto la fase offensiva dell’Udinese, forse il salto di qualità lo abbiamo già fatto, dimostrando di essere cresciuti nelle difficoltà. La Coppa Italia per noi era l’obiettivo primario a inizio anno, il gruppo merita di essere in finale e giocarla sarà bello, siamo felicissimi di esserci”. ROMA O NAPOLI? NON FA DIFFERENZA – Montella non si sbilancia sulla possibile avversaria in finale. "Roma e Napoli sono fortissime, una vale l’altra, non possiamo fare calcoli. Stiamo crescendo molto, le gare sono sempre tante e abbiamo diverse difficoltà fisiche. Quella di oggi è una vittoria di volontà, di spirito di gruppo. Quando si gioca contro l’Udinese solitamente si subisce in contropiede, loro sono abilissimi in velocità. Dovendo fare la partita temevo questo fattore, dopo il vantaggio ci siamo abbassati un po’, specialmente nel secondo tempo, e li abbiamo colpiti noi con una ripartenza”. Il mister viola fa il punto anche sui singoli. "Gomez in panchina? Sarà con noi in finale, l’ho portato in panchina perché poteva servirci nei minuti finali. L’ammonizione di Cuadrado gli costerà la finale e purtroppo è una cosa che fa parte del calcio. Matri è arrivato qui perché riteniamo possa giocare con Gomez, poi sarà il campo a dirlo. Neto ha grandissime potenzialità, in parte ancora inespresse. Sono felice per la sua serata di gloria, per lui non è stato facile superare lo scetticismo iniziale: veniva apostrofato come inadatto al minimo errore. Può crescere ancora molto sotto tanti aspetti, fra i pali è estremamente reattivo, quasi insuperabile”. La chiusura è sulle voci che lo vorrebbero vicino alla panchina del Tottenham: "In futuro mi piacerebbe allenare in Premier ma ho iniziato da poco a studiare l’inglese, ho ancora tanto da imparare, per ora rimango qui”. DIEGO DELLA VALLE: SARO’ A ROMA PER LA FINALE - A festeggiare, insieme al pubblico del Franchi, c’è anche Diego Della Valle, patron della Fiorentina: il risultato di oggi vale la prima finale della sua gestione, un traguardo importante per una proprietà che negli anni ha investito parecchio. "Sarò a Roma per la finale di Coppa Italia, andrò sicuramente a tifare per i viola. Sono contento come tutti gli spettatori, questa sera la gente mi ha emozionato. Aspettiamo da un po’ di tempo di vincere qualcosa, adesso ci siamo molto vicini, lo meriterebbero la squadra, la città e i tifosi”. Argomenti fiorentina coppa italia vincenzo montella diego della valle Leggi i commenti I commenti dei lettori 
MADRID - Un piede in finale il Real già l'aveva messo con la partita d'andata, ora la qualificazione è ufficiale: la squadra di Ancelotti è la prima finalista di Coppa del Re. Il derby di Madrid non ha storia neanche al ritorno: l'Atletico, già battuto la settimana scorsa 3-0 al Bernabeu, si arrende anche al Vicente Calderon per 0-2. Le merengues hanno corso un brivido solo al 12' per un palo di Raul Garcia. Prima e dopo questo episodio i gol, entrambi su rigore di Cristiano Ronaldo: al 6' per un fallo subito dallo stesso portoghese e al 16' per un altro ai danni di Bale. A fine primo tempo il Pallone d'Oro è stato colpito alla testa da un accendino lanciato dagli spalti, ma ha comunque giocato la ripresa. Prosegue invece il momento difficile dell'Atletico Madrid di Diego Simeone, eurorivale del Milan in Champions League, reduce da tre sconfitte (e senza segnare un solo gol) nelle ultime partite giocate tra campionato e Coppa. In finale si prospetta il 'Clasico': il Real, infatti, affronterà la vincente dell'altra semifinale, Real Sociedad-Barcellona, con i catalani vittoriosi all'andata al Camp Nou per 2-0. Argomenti coppa del re atletico madrid calcio spagnolo real madrid Leggi i commenti I commenti dei lettori 
LONDRA - Il Chelsea spreca l'occasione di andare in fuga e ora rischia la vetta. La squadra di Mourinho, in uno dei quattro anticipi della 26esima giornata della Premier, si fa imporre il pari (1-1) sul campo di una pericolante, il West Bromwich Albion: non basta il vantaggio di Ivanovic allo scadere del primo tempo, i Blues si fanno riprendere da Anichebe al 42' della ripresa. Il Chelsea sale quindi in classifica a 57 punti e potrebbe essere di nuovo scavalcato dall'Arsenal: i Gunners però, per tornare, leader, dovranno dimenticare subito la disfatta con di Liverpool e battere una grande in grave crisi, il Manchester United. Nelle altre partite già giocate, 0-0 tra Cardiff e Aston Villa, mentre il Southampton passa 0-1 sul campo dell'Hull City e il West Ham di Borriello e Nocerino compie un ulteriore passo verso la salvezza battendo 2-0 il Norwich. Mercoledì sera anche il Manchester City, che vuole ritrovare contro il Sunderland la via smarrita del gol e della vittoria. Argomenti chelsea fc calcio inglese premier league Leggi i commenti I commenti dei lettori 
FIRENZE - Tra l’orgoglio e la delusione. Francesco Guidolin riconosce la grande prestazione della sua Udinese ma l’amaro in bocca per l’eliminazione rimane: in finale di Coppa Italia non ci saranno i bianconeri ma la Fiorentina, capace di ribaltare il 2-1 del Friuli. ”La nostra partita è stata molto bella, avremmo meritato almeno un gol ma se non ci riesci diventa difficile: passa la Fiorentina e noi usciamo a testa alta, stringiamo le mani agli avversari che ci hanno battuto e diciamo loro in bocca al lupo. Sono orgoglioso dei miei ragazzi e di come hanno giocato sul campo di una delle quattro squadre più forti d’Italia, spinta da un pubblico che è stato un fattore importantissimo: andiamo avanti, senza recriminazioni. Si rischiava di fare brutta figura, noi in due partite abbiamo giocato alla pari ma accettiamo il risultato”. OBIETTIVO SALVEZZA – Il tecnico minimizza le espulsioni per proteste di Badu e Domizzi e spiega le ragioni della sostituzione Di Natale-Lopez. ”Il nervosismo finale ci sta, stava svanendo il nostro sogno: eravamo arrabbiati ma dobbiamo crescere anche in questo. Il cambio di Di Natale? Ho messo un ragazzo validissimo, che nel finale ha costruito l’occasione per portarci ai supplementari e che in queste settimane, specialmente da subentrante, sta facendo benissimo. Se la palla entra sono un genio e ho azzeccato la mossa, altrimenti no. Il calcio è così”. L’Europa, per quest’anno, si allontana: Guidolin ristabilisce subito gli obiettivi. ”Noi non possiamo fare miracoli ogni anno: veniamo da tre campionati straordinari, ci sono squadre nettamente più avanti di noi, come il Verona che in questa stagione sta facendo quello che abbiamo fatto noi in questi anni. Dobbiamo rimanere concentrati sulla zona calda, l’ho detto più volte: per noi è un’annata difficile, siamo un gruppo molto giovane e il campionato incombe, specialmente dopo aver giocato quattro partite intensissime in tredici giorni. La linea di galleggiamento da mantenere è il nostro obiettivo, almeno per quest’anno”. Argomenti udinese coppa italia francesco guidolin Leggi i commenti I commenti dei lettori 
Tredici  anni dopo la Fiorentina torna a disputare una finale. I viola battono 2-0 l’Udinese con le splendide  reti, una per tempo, di Pasqual e Cuadrado. I friulani, specie nella prima  frazione, mettono i brividi alla formazione viola soprattutto con Di Natale (legno  su colpo di testa). Poi però i viola confezionano il gol al 14’: lancio di  Pizarro in area, Joaquin di testa serve all’indietro un Pasqual che al volo  spedisce in rete il gol del ribaltone. Si, perché all’andata finì 2-1 per l’Udinese e  già questo risultato basterebbe ai gigliati. Emozioni, interventi  provvidenziali di Neto e tanto sacrificio in mezzo al campo. Il secondo tempo propone lo  stesso copione del primo: al 61’ il gol che chiude i conti. Ancora un lancio  perfetto di Pizarro che sfrutta la corsa di Cuadrado sulla fascia destra: tiro  secco imparabile e 2-0 da incorniciare. Poi con gli artigli e col cuore la Fiorentina  respinge tutti gli assalti bianco neri e vola in finale. Tredici anni dopo. Era  il 2001 e la squadra era allenata da Roberto Mancini, che vinse la sesta coppa  Italia della storia viola battendo nel doppio confronto il Parma di Ulivieri.  Da quella sera del 2001 è cambiato tutto. Non c’è più Vittorio Cecchi  Gori a guidare la proprietà. Non più Mancini e neanche i vari Toldo, Rui Costa o Nuno Gomes. La  Fiorentina adesso ha i volti dei fratelli Diego ed Andrea Della Valle (entrambi in tribuna  al Franchi, assieme al sindaco Matteo Renzi). Sulla panchina viola c’è  Vincenzo Montella ed i nuovi idoli si chiamano Cuadrado, Gomez, Rossi e Borja  Valero. [[ge:rep-locali:rep-firenze:78334781]] Decima finale di coppa Italia conquistata, la prima della gestione Della Valle. Gomez & compagni potranno così giocarsi il primo trofeo di un ciclo che da un anno e mezzo ha riportato entusiasmo a Firenze. Il primo obiettivo della stagione 2013/2014 è stato raggiunto e, domani sera, i viola conosceranno il nome dell’altra finalista: Roma o Napoli, con l’ultima sfida in programma il 3 Maggio allo stadio Olimpico nella capitale. Purtroppo mancherà Cuadrado, diffidato ed ammonito con l’Udinese, dunque squalificato per il match conclusivo. Ma per Firenze questa notte resta magica: dopo tanti sacrifici, parole dei Della Valle, adesso potrà godersi l’opportunità di giocarsi la settima coppa Italia della storia gigliata. E chissà se per quell’appuntamento tornerà in campo anche un certo Giuseppe Rossi, alle prese con una riabilitazione che potrebbe riconsegnarlo in viola proprio per il finale di stagione. Già, finale: questa è la parola chiave di una Fiorentina che adesso torna a far sognare i propri tifosi. Argomenti fiorentina coppa italia 
