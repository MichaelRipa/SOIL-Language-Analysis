Tutta la forza del Bologna, tutta la volontà del Trapani. Finisce 2-1 per i padroni di casa ed è un passivo minimo con cui gli uomini di Boscaglia meritano di uscire dal Dall’Ara, per la grande determinazione con cui hanno giocato per tutti i novanta minuti. E’ la gara che vale la storia. Fatta eccezione per la trasferta di Coppa Italia a San Siro contro l’Inter dello scorso dicembre, Bologna-Trapani è l’appuntamento più importante in 109 anni di storia del calcio granata, dato che le due squadre si presentano entrambe in testa alla classifica. Il tecnico Boscaglia sceglie il modulo delle ultime due gare, il collaudato 4-4-2, lasciando Falco in panchina e coprendo il centrocampo con l’innesto di Feola e lo spostamento sulla fascia destra di Barillà. Partenza spigliata del Trapani che dopo un minuto conclude pericolosamente verso la porta avversaria proprio con Barillà. Al 3’ Terlizzi di testa impegna il portiere di casa Stojanovic. Sul calcio d’angolo susseguente, Pagliarulo, ancora di testa, costringe alla respinta corta Stojanovic e Mancosu (settimo gol stagionale) trova il tap-in vincente. La reazione è veemente e il Bologna sfiora il pari in tre occasioni nel giro di una manciata di secondi: Zuculini, Maietta e Morleo esaltano le doti acrobatiche del numero uno granata Gomis. La partita è viva e i padroni di casa cercano in tutti i modi di riequilibrarla. Ci riescono al 27’: è Terlizzi a deviare involontariamente in porta un cross di Laribi sugli sviluppi di un’azione ben congegnata. Il Bologna insiste, cerca il vantaggio prima del riposo e lo sfiora con tiro da venti metri di Buchel appena fuori. Il Trapani è in difficoltà, non riesce ad alleggerire la pressione avversaria e non è in grado di proporsi in avanti. I granata soffrono ma riescono a chiudere il primo tempo sull’1-1. Riparte di slancio il Bologna, che ad inizio ripresa colpisce il palo con Maietta (colpo di testa). Cacia sfiora ancora il colpo vincente da sotto misura (53’) e pare quasi inevitabile che la formazione felsinea confezioni il secondo gol. Puntualmente, il 2-1 arriva con Laribi (63’), che supera con un destro Gomis dopo aver sfruttato una sponda di Cacia. Nella sostanza, il Bologna continua a dominare la scena e a produrre palle-gol. Nulla si può rimproverare al Trapani, che fino al novantacinquesimo rimane aggressivo, suda, corre e cerca di opporsi come può. Prova anche a pungere con maggior insistenza  e in pieno recupero va vicino al pari con un colpo di testa di Terlizzi che finisce alto. La formazione granata esce a testa alta e abbandona il primato. Ma senza avere nulla da rimproverarsi. Argomenti calcio serie b trapani bologna 
None Leggi i commenti I commenti dei lettori 
SASSARI – Sassari piega Brindisi per 87-78 e resta a punteggio pieno in testa alla classifica insieme a Milano . Un successo maturato grazie a una forza mentale e una condizione fisica eccellenti a cui i pugliesi, svegliatisi troppo tardi, non sono riusciti a opporsi. Il grande mattatore della serata è stato Logan, autore di 27 punti ma bene sono andati anche Dyson (18) e Brooks (11 punti e 9 rimbalzi). Agli ospiti non sono serviti i 20 punti di Denmon e l’ottima prova di James che ha chiuso in doppia doppia (17 punti e 10 rimbalzi). BRINDISI COSTRETTA SEMPRE A INSEGUIRE – Sassari parte forte e grazie alla precisione al tiro dal perimetro di Logan, Sanders e Dyson, schianta Brindisi, incapace di reagire (in 8’ segna solo tre liberi…). Sotto 28-9 al 10’, l’Enel si riprende solo poco prima dell’intervallo, complice anche un calo di tensione della Dinamo. E così torna in partita al 20’ (42-36). In avvio di ripresa la squadra di Sacchetti stringe le maglie in difesa, ritrova il gioco in transizione e soprattutto le triple di Logan, piatto forte della serata. Brindisi si tiene in partita fino all’inizio dell’ultimo quarto (67-62). Ma la Dinamo non si spaventa e nel finale riallunga, presa per mano da Dyson e Brooks. Banco di Sardegna Sassari-Enel Brindisi 87-78 (28-9, 42-36, 65-55) Sassari : Logan 27, Sosa 4, Sanders 13, Devecchi n.e., Lawal 2, Chessa n.e., Dyson 18, Sacchetti 6, Vanuzzo n.e., Brooks 11, Todic 6, Cusin. All. Sacchetti. Brindisi : Harper 5, James 17, Bulleri 2, Cournooh 4, De Gennaro n.e., Denmon 20, Morciano n.e., Zerini 7, Henry 6, Turner 14, Mays n.e., Ivanov 3. All. Bucchi. Arbitri : Paternico’, Vicino, Attard. Note – tiri da tre: Sassari 11/30, Brindisi 11/30; tiri liberi: Sassari 18/25, Brindisi 13/15; rimbalzi: Sassari 32, Brindisi 32. Spettatori : 4651 per un incasso di 78.978 euro. Argomenti basket serie a sassari basket brindisi basket Leggi i commenti I commenti dei lettori 
ROMA - Quando qualche settimana fa è arrivato il tempo della raccolta delle olive, in Cisgiordania si sono messi tutti al lavoro, provando a lasciarsi alle spalle i mesi di scontri e violenze che tra giugno e settembre sono stati all'ordine del giorno. Eppure le tracce del conflitto si sono fatte sentire ancora, sulla pelle dei contadini, ostacolati dai coloni, ma soprattutto sull'economia che ha risentito del periodo di crisi. Le stime. "Le aspettative per quest'anno sono di quindicimila tonnellate di olive - ha raccontato Fares Al Jabi, agronomo ed esperto del Ministero Palestinese delle Politiche Agricole - molte di meno rispetto alle trentamila degli anni precedenti e questo perché oltre quattromila ulivi sono stati sradicati e altri tremila sono stati bruciati o sfrondati brutalmente e quindi non hanno dato frutti". Di queste quindicimila tonnellate, secondo le stime del Ministero, tre-quattro mila saranno esportate nei Paesi del Golfo e qualcuna forse anche in Europa tramite compagnie locali oppure organizzazioni non governative. Sempre che il governo israeliano non crei problemi. Per ogni passaggio, infatti, le aziende palestinesi devono chiedere molti permessi, pagare tasse extra e sottostare a rigide regole per la sicurezza che creano non pochi problemi durante il trasporto. "La nostra produzione di olive e olio - ha spiegato Al Jabi - è fortemente penalizzata e i costi di produzione sono altissimi. Anche per questo non riusciamo ad essere competitivi sul mercato internazionale, anche se per un certo periodo abbiamo cercato di migliorarci facendo delle innovazioni nella tecnica". Da alcuni anni , infatti, le trecento presse utilizzate nei frantoi della Cisgiordania sono di produzione italiana. Gli effetti del conflitto. Lo scarso raccolto di quest'anno avrà pesanti conseguenze su tutto il comparto. Il settore delle olive generalmente occupa il 12% della produzione agricola e copre un Pil del 5.1 per cento, ma con i risultati di questa stagione si arriverà a toccare solo il 3 per cento. "Quest'anno è andata male a causa del conflitto  -  racconta Issa Souf, agricoltore di Nablus, sessanta km a nord di Gerusalemme - perché gli alberi sono stati danneggiati e perché noi contadini abbiamo potuto dare poca cura a causa degli scontri. Io ho circa cento alberi e ho concluso la raccolta da qualche giorno, ma il frutto è giù di gamma e quando ho venduto una parte delle olive non ho potuto ottenere più di 20 Nis (Nuovo sheqel israeliano ndr) a Kg, che equivalgono a poco più di cinque dollari. L'anno scorso invece - ha detto ancora Issa - avevo venduto tutto a più di dieci dollari. Quest'anno, quindi, Issa Souf non ci guadagnerà quasi nulla dal suo raccolto, o comunque molto poco, considerando i costi, tra cui c'è da calcolare anche la paga dei contadini. E come lui anche molte altre persone avranno delle conseguenze sul bilancio domestico, sia in termini economici sia dal punto di vista delle scorte alimentari. In tutta la Cisgiordania sono oltre centomila le famiglie che vivono di ulive trasformando in olio oltre il 90 per cento della produzione. Quello che non si vende resta in casa e infatti, secondo i dati del ministero ogni palestinese utilizza per sé circa due-tre litri di olio all'anno o 5 kg di olive, magari quelle più ammaccate. Un lavoro troppo pericoloso. La raccolta avviene a  mano e i contadini che vengono assunti lavorano per molto poco, quasi più per amore della tradizione che per un reale profitto, ma è molto duro. Samer  Saher ha 27 anni e nelle ultime settimane ha raccolto olive in un terreno vicino Hebron, ma più volte è stato picchiato dai coloni della zona. "Alcuni giorni fa abbiamo avuto davvero paura  -  ha detto Samer  -  perché questi uomini sono arrivati con le armi e hanno sparato. Io sono rimasto bloccato sul ramo, mentre altri sono corsi via e le ceste di olive a terra sono state rovesciate. Un vero peccato per tutti quei frutti che sono stati schiacciati". Negli ultimi mesi, a causa del conflitto a Gaza e della tensione che si è respirata in tutti i territori del West Bank molti giovani contadini, proprio come Samer, hanno abbandonato l'idea di lavorare negli uliveti. Il calo delle presenze nei campi, infatti, è stato tanto vertiginoso, quasi del 50 per cento, che il Ministero dell'Istruzione ha organizzato per i più piccoli due giorni di vacanza da scuola per andare a guardare la raccolta delle olive con la speranza di  accendere la passione per questo lavoro. Argomenti cisgiordania nablus coloni 
None Leggi i commenti I commenti dei lettori 
BOLOGNA – Il Bologna piega (2-1) in rimonta il Trapani, nell’anticipo dell’11° turno di B, e resta saldamente in vetta alla classifica. Un successo sofferto ma meritato da parte dei felsinei che hanno reagito con carattere al gol incassato a freddo e hanno saputo produrre palle-gol in serie. Segno di un’evidente crescita anche sul piano del gioco. Il ko non ridimensiona la squadra di Boscaglia che, fino in fondo, ha provato a conservare l’inattesa leadership, confermando di meritare di essere così in alto. MANCOSU SEGNA POI TERLIZZI FA PATATRAC – Il Trapani parte bene e dopo appena 5’ gela il Dall’Ara grazie al solito Mancosu, lesto a ribadire in rete, sugli sviluppi di un angolo, un colpo di testa di Pagliarulo respinto da Stojanovic. Il Bologna si rimbocca le maniche e, dopo aver colpito una traversa con Zuculini ed aver spaventato Gomis con Morleo, Ceccarelli, Acquafresca e Cacia, pareggia meritatamente anche se con un pizzico di fortuna: l’1-1 arriva al 28’ grazie ad un autogol di Terlizzi che, nel tentativo di anticipare Cacia su un assist dalla sinistra di Laribi, devia il pallone maldestramente nella propria porta. LARIBI RIBALTA IL RISULTATO – Sulle ali dell’entusiasmo il Bologna insiste in avvio di ripresa e, dopo un salvataggio sulla linea di Lo Bue su angolo di Laribi, un palo colpito di testa da Maietta e un’altra occasione sciupata da Cacia, ribalta il risultato: il 2-1 lo firma, al 63’, Laribi con un bel destro a fil di palo di controbalzo su torre di Cacia. La reazione del Trapani non va oltre un tiro di Nadarevic a fil di palo e un colpo di testa di Terlizzi alto da buona posizione. Il Bologna controlla senza particolari problemi e, nel finale, legittima il successo sfiorando per altre due volte il 3-1 con uno scatenato quanto impreciso Cacia. Argomenti bologna fc trapani calcio serie b Leggi i commenti I commenti dei lettori 
NEW YORK - Twitter fa il pieno di ricavi ma resta in rosso. Le perdite nel terzo trimestre sono aumentate a 175,5 milioni di dollari, o 29 cent per azione dai 64,6 milioni di dollari dello stesso periodo dell'anno scorso. Il dato è in linea con le attese degli analisti. I ricavi balzano del 114% a 361,3 milioni, al di là delle stime che la società che cinguetta aveva offerto a luglio e leggermente meglio delle attese degli analisti. Ma la crescita degli utenti rallenta: gli utenti attivi mensili sono stati 284 milioni, in linea con le attese ma solo il 4,8% in più rispetto al secondo trimestre. Un dato questo che delude le attese del mercato: i titoli di Twitter affondano nelle contrattazioni after hour, dove arrivano a perdere fino al 9,5%. "Abbiamo avuto un trimestre solido. Ho fiducia nella nostra capacità di creare la più grande platea di pubblico al mondo, riducendo le barriere al consumo e realizzando nuove app e servizi" afferma l'amministratore delegato di Twitter, Dick Costolo. Per il quarto trimestre, Twitter stima ricavi fra i 440 e i 450 milioni di dollari, mentre per l'intero anno ha rivisto al rialzo le proprie previsioni: i ricavi si attesteranno fra gli 1,365 e gli 1,375 miliardi di dollari, in aumento rispetto agli 1,31-1,33 miliardi di dollari stimati in precedenza. A spingere i ricavi nel terzo trimestre è stata la raccolta pubblicitaria, salita del 109% a 320 milioni di dollari, di cui l'85% da pubblicità su dispositivi mobili. Nel 2013 Twitter ha conquistato lo 0,3% della pubblicità digitale globale, un mercato in crescita che quest'anno, secondo alcune stime, dovrebbe toccare i 140,7 miliardi di dollari. Argomenti twitter 
Una notte da capolista solitaria, il Bologna sogna con  Tacopina che festeggia con la figlia tredicenne Olivia, appena arrivata in città  col presidente. Che non perde l’occasione per farsi immortalare in paterni baci  e abbracci per celebrare il gol liberatorio di Laribi. Arrivato dopo un’ora  d’assedio alla porta del Trapani, per un Bologna bello e pure divertente.  Tantissime occasioni, la grinta per riprendere in mano una partita subito in  salita per il gol di Mancosu dopo cinque minuti. Un paio di mesi fa partite  iniziate così si perdevano. Il prime-time del big match dell’undicesima di  Serie B regge il confronto con gli zombie della Fox, Bologna-Trapani è più  emozionante di una puntata di “The walking dead”. Una partita molto diversa da  Modena, e gli applausi per i rossoblù sono meritati, nonostante l’avvio shock.  Già dopo 50 secondi Mancosu aveva sfiorato il gol, che arriva poi al 5’, quando  la difesa del Bologna lascia colpevolmente staccare per due volte Pagliarulo. La  prima Stojanovic devia in angolo, la seconda la respinta del portiere finisce  sui piedi di Mancosu, che la spinge dentro. Ma questo non è più il Bologna  arrendevole di inizio stagione, e da lì inizia a macinare occasioni. Rimessa la  palla a centrocampo, nel giro di 120 secondi Gomis salva tre volte su Zuculini,  Ceccarelli e Morleo. [[ge:rep-locali:rep-bologna:99158715]] Acquafresca ci prova in ogni modo a segnare, al 12’ in  girata al volo e poi due volte da fuori alla mezz’ora, ma è in veste da  assist-man che incide in modo decisivo: palla dentro per Laribi, che davanti a  Gomis non tira ma cerca in mezzo Cacia. Non lo trova, ma Terlizzi inciampa sul  pallone e infila la sua porta. Il numero 18 è un giocatore nuovo, ritrovato:  corre, rifinisce, conclude, anche se al 73’ rischia di rovinare una partita  perfetta sprecando un tre contro uno. Sul gol dell’1-1 protesta il Trapani,  ma Laribi sembra in posizione regolare. Più motivate le recriminazioni del  Bologna al 20’, quando Cacia, servito da Laribi, salta Gomis che lo stende.  Sarebbe rigore e probabile rosso per il portiere, ma non secondo Baracani, che  fa infuriare l’intero stadio. Il ritorno di Buchel si sente eccome, lì in mezzo  è sempre l’austriaco il fattore decisivo per i cambi di ritmo e di campo,  soprattutto dalla parte di Morleo, costante spina nel fianco per Lo Bue. Spesso  rifinisce anche bene, come quando al 48’ mette la palla del vantaggio sulla  testa di Maietta: palo pieno. Nonostante un’ottima occasione per Cacia al 54’,  per l’agognato 2-1 c’è da aspettare fino al 63’: Ceccarelli ancora verso Cacia,  sponda perfetta e altrettanto perfetto destro di Laribi per ribaltare il  risultato. L’ex Verona ci prova ancora da fuori al 66’, Gomis para, e al 75’  sottoporta di testa, a lato. Il finale è più di tensione che di reali  pericoli, dall’angolo buio non sbucano vecchi fantasmi, il Trapani non crea  occasioni per il pari. La Serie B saluta il Bologna capolista. Non siamo nemmeno  a novembre, ma sentirlo dire fa pur sempre un bell’effetto. Bologna-Trapani 2-1 Bologna (4-3-1-2): Stojanovic – Ceccarelli, Ferrari,  Maietta, Morleo (22’st Abero) – Zuculini (14’st Bessa), Matuzalem, Buchel –  Laribi (47’st Paez) – Cacia, Acquafresca. A disp: Lombardi, Garics, Perez, Pasi,  Giannone, Betancourt. All: Lopez Trapani (4-4-2): Gomis – Lo Bue, Terlizzi, Pagliarulo,  Rizzato – Barillà (25’st Falco), Ciaramitaro, Feola (32’st Iunco), Nadarevic –  Abate (7’st Scozzarella), Mancosu. A disp: Marcone, Caldara, Martinelli, Aramu,  Lombardi, Citro. All: Boscaglia Arbitro: Baracani di Firenze Reti: 5’pt Mancosu, 28’pt aut. Terlizzi, 18’st  Laribi Note: ammoniti Nadarevic, Scozzarella. Spettatori  15280. Argomenti calcio serie b campionato 2014-2015 
