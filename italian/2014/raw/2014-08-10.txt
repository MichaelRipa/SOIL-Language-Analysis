None Leggi i commenti I commenti dei lettori 
BAGDAD - Il gruppo jihadista Stato Islamico (Is), ex Isis , ha ucciso almeno 500 membri della comunità religiosa curdofona degli yazidi. Alcuni di loro sono stati ammassati in fosse comuni, addirittura sepolti vivi. La gravissima denuncia giunge dal ministro per i Diritti Umani iracheno, Mohammed Shia al-Sudani. Inoltre, circa trecento donne yazide sono state sequestrate dagli jihadisti e tenute in condizioni di schiavitù. Secondo il portavoce dell'Unicef in Iraq, Karim Elkorany, almeno 56  bambini sono morti disidratati. Non solo: altre trecento famiglie dei villaggi  di Koja, Hatimiya e Qaboshi, in tutto quattromila persone, sarebbero  state circondate da miliziani , che minacciano di ucciderle se non si  convertono all'Islam. SCHEDA / Yazidi a rischio sterminio di VINCENZO NIGRO Salvi 20mila yazidi. Sembra invece che siano riuscite ad aprirsi una via verso la salvezza 20mila delle almeno 40mila persone della minoranza yazida intrappolate da giorni sui monti di Sinjar, in Iraq, sotto la minaccia dei jihadisti, anche grazie a nuovi raid aerei degli americani. Avrebbero trovato riparo in Siria, per poi tornare  sotto scorta curda nel territorio del Kurdistan iracheno. Lo riferisce l'Afp. Già ieri i combattenti curdi, i "peshmerga", avevano annunciato di aver aperto un primo corridoio come via di fuga. Secondo la deputata irachena Vian Dakhil, rappresentante della minoranza yazida, gli scampati sono almeno 20.000, mentre un responsabile curdo del valico di Fishkabur, nel nord dell'Iraq, ha indicato un numero fino a 30.000. Le informazioni in mano al ministro al-Sudani sono state raccolte  proprio attraverso le testimonianze di chi è riuscito a fuggire.  "Abbiamo prove eclatanti ottenute da yazidi scappati da Sinjar e da  altri scampati alla morte - ha spiegato alla Reuters -. E abbiamo  immagini delle scene del crimine che mostrano senza possibilità di  dubbio che le bande dell'Isis hanno giustiziato almeno 500 yazidi dopo  aver preso d'assedio Sinjar". [[ge:rep-locali:repubblica:93538773]] Il dolore di Papa Francesco. Durante l'Angelus, Papa Francesco è tornato sul dramma delle popolazioni del nord dell'Iraq in fuga dai guerriglieri fondamentalisti: "Ci lasciano increduli e sgomenti le notizie giunte dall'Iraq. Migliaia di persone, tra cui tanti cristiani, cacciati dalle loro case in maniera brutale. Bambini morti di sete e di fame durante la fuga. Donne sequestrate. Violenze di ogni tipo. Distruzione di patrimoni religiosi, storici e culturali". [[ge:rep-locali:repubblica:93433997]] "Non si fa la guerra in nome di Dio! - ha gridato il Pontefice -. Ringrazio coloro che, con coraggio, stanno portando soccorso a questi fratelli e sorelle, e confido che una efficace soluzione politica a livello internazionale e locale possa fermare questi crimini e ristabilire il diritto". Il Papa ha quindi ha annunciato di aver nominato il cardinale Fernando  Filoni suo "inviato personale" in Iraq, "per meglio assicurare la mia  vicinanza a quelle care popolazioni". Il cardinale, ha aggiunto  Bergoglio, "domani partirà da Roma". "Noi tutti - ha poi concluso il  Pontefice - pensando a questa situazione a questa gente, facciamo  silenzio e preghiamo". [[ge:rep-locali:repubblica:93521578]] Nuovi raid aerei statunitensi in Iraq . Nel pomeriggio, il Comando Centrale degli Stati Uniti ha annunciato di aver condotto per tre ore e mezza la quarta tornata di raid aerei autorizzati dal presidente Obama contro i miliziani dell'Isis nei pressi di Erbil, capoluogo della regione autonoma dell'Iraq curdo, dove gli americano hanno un consolato e dove è localizzato il centro di coordinamento delle operazioni militari Usa-Iraq. Droni e caccia si sono alzati in volo per proteggere i "peshmerga", i combattenti curdi, che si stanno confrontando sul terreno con i jihadisti cercando di frenarne l'avanzata a nord. Gli attacchi, riferisce il Comando, hanno distrutto camion e posizioni di mortaio, i velivoli americani hanno lasciato l'area senza danni. I curdi tornano all'attacco contro gli jihadisti. In precedenza, il Comando Centrale aveva dato notizia di altri quattro attacchi con caccia e droni contro blindati e camion da cui i miliziani dello Stato islamico facevano fuoco indiscriminatamente sui civili che hanno cercato scampo sulle montagne di Sinjar. Le forze americane e britanniche stanno anche lanciando aiuti alla popolazione yazida in fuga sulle  montagne del nord-ovest. I raid aerei americani contro lo Stato islamico (Isis) in Iraq cominciano dunque a dare risultati concreti. Le forze curde dei Peshmerga hanno riconquistato oggi due città in posizione strategica, Makhmur e Gweyr, nella provincia di Mosul, a sessanta chilometri da Erbil, che i miliziani dell'Isis aveva preso mercoledì scorso. Fonti della sicurezza locale hanno aggiunto che le forze speciali provenienti da Bagdad, in coordinamento con i Peshmerga, sono attualmente dirette a sud di Erbil. Ma gli Usa evacuano il consolato di Erbil. Tuttavia, gli Stati Uniti hanno deciso di evacuare parte dello staff del consolato a Erbil, nel Kurdistan iracheno, per il "deteriorarsi della sicurezza" nel nord del Paese. Lo ha annunciato il dipartimento di Stato, prendendo atto dell'avanzata degli jihadisti sunniti dello Stato Islamico (Is) contro cui oggi sono continuati per il terzo giorno consecutivo i raid aerei americani. A Bagdad è intanto giunto anche il ministro degli Esteri francese Laurent Fabius, che dopo una serie di incontri con i vertici del governo iracheno si recherà anche ad Erbil e sovrintenderà alla consegna dei primi aiuti umanitari che Parigi ha destinato ai profughi. Il presidente della regione autonoma dell'Iraq curdo, Masoud Barzani, ha chiesto alla comunità internazionale di fornire ai peshmerga non solo aiuti, anche le armi con cui sostenere la battaglia contro l'Isis. "Perché non stiamo combattendo contro un'organbizzazione terroristica - ha aggiunto Barzani -, ma contro uno Stato terrorista". Mogherini: "Fermare l'Is". Mentre il ministro degli Esteri Federica Mogherini, parlando a RaiNews24, ha dichiarato: "Stiamo valutando in questi giorni altre iniziative che potranno riguardare anche il ministero della Difesa perché il punto è fermare l'avanzata di Is". Ma "c'è bisogno di una mobilitazione internazionale", ha aggiunto Mogherini, per questo, l'Italia, ha chiesto che ci sia "al più presto" un Consiglio affari esteri dell'Unione europea dedicato alla crisi irachena. a Ue ha successivamente condannato con una nota di Catherine Ashton, Alto Rappresentante per la politica estera europea, "le persecuzioni e violazioni dei diritti umani" da parte dell'Isis nel  nord dell'Iraq "che possono essere considerate come crimini contro  l'umanità" e sulle quali "bisogna indagare rapidamente". SCHEDA / Che cos'è lo Stato Islamico, il gruppo jihadista che sta terrorizzando il mondo Governo fragile. Ma gli aiuti - tonnellate di viveri, acqua, tende ed altro - sono arrivati tardi per molti degli iracheni appartenenti alle minoranze religiose nel mirino degli estremisti sunniti che nelle ultime settimane hanno travolto le truppe governative addestrate ed equipaggiate dagli Stati Uniti e ora controllano buona parte del Paese. La tardiva e debole risposta delle autorità sciite di Bagdad ha fatto sì che le forze curde si ritrovassero da sole a dover fronteggiare l'avanzata dello Stato islamico. A Bagdad, il  presidente iracheno, Fuad Masum, ha minacciato oggi di sciogliere il  Parlamento, uscito dalle elezioni del 30 aprile scorso, se non nominerà  nei tempi più brevi un primo ministro che formi un governo per far  fronte alla crisi nel Paese. Lo riferisce l'agenzia nazionale Nina,  citando "una fonte politica". Gli Usa e diversi Paesi occidentali hanno  chiesto all'Iraq di formare in tempi brevi un governo inclusivo delle  forze sciite e sunnite. [[ge:rep-locali:repubblica:93473707]] Il premier Maliki non molla. In base ad accordi non scritti, la carica di primo ministro spetta a uno sciita, quella di presidente del Parlamento a un sunnita e quella di presidente della Repubblica a un curdo. Nonostante le ultime due cariche siano già state assegnate nelle ultime settimane, quella della guida del governo rimane vacante. Il premier uscente, Nuri al Maliki, insiste per essere nominato per un terzo mandato, ma la resistenza alla sua riconferma si va rafforzando sia in Iraq sia tra la comunità internazionale. Che vede nello sciita al Maliki l'artefice indiretto dell'offensiva dell'Is con le sue politiche "confessionali", discriminatorie nei confronti dei sunniti, al punto da aver indotto parte di essi a simpatizzare con i jihadisti, almeno in un primo momento. Solo il 4 agosto scorso, il premier ha ordinato alle forze aeree irachene di agire a sostegno dei curdi peshmerga nella battaglia contro l'Isis a nord. Maliki è andato in tv per ribadire che non rinuncerà al terzo mandato. Una scelta che non dà stabilità al paese, e ostacola il percorso per una pace che appare sempre più lontana. Nella notte italiana, forze fedeli al premier si stanno portando intorno alla "Zona Verde", quella delle ambasciate e delle residenze più protette, e ai palazzi del potere. La spavalderia degli jihadisti. Su Twitter è intanto apparsa una serie di immagini in un profilo dedicato alla "rivoluzione sunnita" (@Sunna_Rev), scattate da sedicenti sostenitori dell'Isis negli Usa. Si tratta di foto che vedono in primo piano la bandiera nera della jihad e messaggi di minaccia agli Stati Uniti, come quello che segue, mentre sullo sfondo c'è anche la Casa Bianca. Come si legge nel foglietto, "siamo nel vostro Stato, siamo nelle vostre città, siamo nelle vostre strade. Siete il nostro bersaglio ovunque". Parole che echeggiano la minaccia lanciata da un portavoce dello Stato Islamico al termine di un video diffuso due giorni fa da Vice Media. Dopo aver provocato gli Usa ("non siate vigliacchi  attaccandoci con i droni, mandate i vostri soldati"), Abu Mosa  concludeva: "Alzeremo la bandiera di Allah sulla Casa Bianca". [[ge:rep-locali:repubblica:93512245]] Argomenti iraq isis - stato islamico yazidi curdi kurdistan 

None Leggi i commenti I commenti dei lettori 
MALAGA - La Fiorentina è sicura nella testa e sciolta nel gioco. Due gol in venti minuti e il Malaga si arrende (0-2). Tutto questo nonostante gli strascichi del jet lag (i viola sono tornati da pochi giorni dal Sud America) e un aereo preso al volo di mattina per arrivare in tempo in Spagna. Calcio d'estate. Si spreme quello che c'è da spremere. Tanto che tra questa sfida e la prossima a Siviglia col Betis (lunedì, ore 21, diretta sempre su violachannel. tv) corrono solo 24 ore. Ma Montella vuole vedere conferme ai buoni segnali emessi fino ad oggi dal gruppo. E, soprattutto, verificare la Fiorentina senza Cuadrado. Il colombiano è rientrato dalle vacanze da pochi giorni e segue la sfida dalla tribuna. Il suo agente ha più o meno una settimana di tempo per convincere il Barcellona a tirare fuori 45 milioni. Tutti aspettano. E, nell'attesa, Montella fa il check al 4-3-1-2, con la coppia Rossi-Gomez là davanti e Ilicic tra le linee a lavorare di fantasia. Il centrocampo è quello titolare: Aquilani, Pizarro e Borja Valero. In difesa i centrali sono Savic e Gonzalo Rodriguez. A destra corre Roncaglia, a sinistra c'è Alonso. Il Malaga non è il Real Madrid (quello la Fiorentina lo affronterà a Varsavia il 16 agosto), però è un test di buon livello, che la squadra di Montella affronta subito a testa alta e con grande concentrazione, dominando i primi venti minuti senza fatica apparente: giocate fluide, possesso palla, semplicità e velocità di esecuzione. Il primo gol arriva subito. Cinque minuti e Rossi imbuca per Gomez, un rimpallo restituisce la palla allo stesso Pepito, che di sinistro trova l'angolo e la rete del vantaggio. Tutto molto facile. Pure troppo. E un quarto d'ora dopo il potere dei viola viene ribadito con il raddoppio di Gonzalo Rodriguez: cross Borja Valero e spizzata vincente del difensore argentino, con Ochoa, il portiere messicano che in Brasile fece più o meno l'eroe, che fa la figura del dilettante allo sbaraglio. L'uno-due rallenta un po' la Fiorentina, che pensa a controllare la reazione del Malaga, mix di giovani interessanti (Horta e Castillejo) e vecchi marpioni come il paraguayano Santa Cruz. Ma Montella non deve soffrire troppo. I suoi tengono bene le distanze e gli spazi. In mezzo Borja Valero sta crescendo visibilmente, Aquilani (finché ha fiato) fa la sua parte e Pizarro offre idee al gruppo, oltre che il solito dribbling di troppo che apre la strada a un contropiede che, fortuna sua, finisce nel nulla. Neto deve lavorare per respingere una botta di Castillejo. Per il resto tutto abbastanza tranquillo, anche se il Malaga cerca di tenere in mano il gioco. Insomma, una Fiorentina capace di sfruttare le sue qualità a stretto giro per poi gestire la sfida, il caldo e la stanchezza fino alla fine. Complessivamente una prova positiva per tutti. Da rivedere Alonso (grande dinamismo ma piedi un po' sballati) e il solito Ilicic, che non gioca male ma non si fa vedere un granché. Per lo sloveno l'arrivo di Marko Marin sarà una ragione in più per reagire con l'orgoglio a una stagione mediocre. Davanti c'è poco da dire: Giuseppe Rossi letale, Gomez volonteroso e in cerca della condizione ideale. Emozionante la standing ovation dedicata a Joaquin, ex idolo di casa. Da segnalare, nel secondo tempo, l'esordio del difensore della primavera Mancini. Montella può essere soddisfatto. In venti minuti i suoi hanno chiuso la partita, lasciato poco o nulla agli avversari. La formazione, Alonso a parte, era quella titolare della scorsa stagione. Almeno in teoria, visto che Gomez e Rossi, causa infortuni, hanno giocato insieme pochissimo. Il mercato è ancora aperto, a cominciare dal caso Cuadrado. E ora, battuto il Malaga e conquistato il trofeo Costa del sol, tutti a Siviglia. C'è il Betis. Argomenti amichevoli fiorentina vincenzo montella 
None Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
