"SONO due anni che mi metto a letto la sera e prima di chiudere gli occhi ripenso a quei mesi così entusiasmanti e difficili. Mancavano pochi giorni all'inaugurazione delle Ogr e i lavori erano in alto mare, rischiavamo di rimanere tutti incastrati nelle maglie dei ricorsi. Che saltassero gli eventi più importanti delle celebrazioni. Ancora adesso non riesco a capire per quale ragione mi trovo qui. Ho agito solo per il bene della Città". Alberto Vanelli, oggi direttore del Consorzio della Venaria Reale, al suo esordio in un'aula di tribunale, ha chiesto ieri di poter rilasciare dichiarazioni spontanee in apertura del processo nel quale è imputato con l'accusa di abuso d'ufficio. E per oltre un'ora si è abbandonato a un pacato e interminabile flusso di coscienza ripercorrendo tutte le tappe più importanti di quei mesi, per la politica e per il successo delle celebrazioni. I fatti che gli contesta la procura di Torino risalgono alla vigilia dei festeggiamenti per il centocinquantenario dell'Unità d'Italia. Vanelli, allora era presidente del Comitato Italia 150. La sua nomina, condivisa tra tutte le forze politiche locali, arrivava dopo una traumatica destituzione del suo predecessore, Paolo Verri, che era entrato in attrito col governatore Roberto Cota. Come nuovo "regista" aveva carta bianca per realizzare i lavori alle Ogr che dovevano ospitare l'allestimento delle tre mostre, cuore della manifestazione. Ma nella gara per l'affidamento dei lavori qualcosa era andato storto, e la ditta perdente aveva fatto ricorso al Tar, vincendolo. Il Comitato aveva ugualmente sottoscritto il contratto con i vincitori e si trovava, a quel punto, a rischio di blocco totale dei lavori. Il pubblico ministero, Cesare Parodi contesta ad Alberto Vanelli la decisione presa: sdoppiare l'appalto per le mostre, assegnando senza nuova gara una parte delle opere al consorzio che aveva perso ma poi vinto il ricorso al Tar. "Erano giorni di concitazione massima  -  ha raccontato Vanelli  -  rischiavamo di perdere gli sponsor e pure la faccia visto che ci eravamo impegnati a ospitare l'inaugurazione con il presidente Giorgio Napolitano. Ricordo benissimo l'angoscia di Sergio Chiamparino e di Antono Saitta che era la mia stessa angoscia di non riuscire a chiudere in tempo". Secondo quel che ha detto Alberto Vanelli la rilevanza mediatica che aveva l'evento era garanzia essa stessa della trasparenza con cui tutto veniva fatto. "Avevamo tutti che ci giravano intorno  -  ha detto  -  giornalisti, amministratori, politici. Ricordo benissimo l'interesse di alcuni personaggi come il senatore Stefano Esposito che si occupava quotidianamente della faccenda e ancora oggi non mi spiego il perché". Insomma, commettere un illecito con tutti gli occhi puntati addosso sarebbe stato impossibile. "Io ne so poco o nulla di codice penale  -  ha concluso Vanelli  -  ma l'articolo che mi contestano l'ho letto e riletto più volte e non mi sembra possibile trovarmi qui. Non si può neppure dire che abbia provocato un danno economico alla Città visto che i lavori sono stati conclusi in tempo e senza che il budget stanziato fosse aumentato di un solo centesimo". Argomenti ogr venaria reale torino alberto vanelli 
Fino ad oggi, la petizione online lanciata da Mila Spicola sul prepensionamento degli insegnanti ha raggiunto 22mila adesioni. Un numero destinato sicuramente a crescere visto che gli insegnanti over 60 attualmente in servizio sono tantissimi e che una consistente fetta non vede l'ora di togliere il disturbo. Per rendersene conto basta fare un giretto nei corridoi di qualsiasi scuola. I 4mila "quota '96" - coloro che sono stati bloccati dalla riforma Fornero con i requisiti per andare in pensione già maturati: 35 anni di servizio e 61 anni di età o 36 anni di servizio e 60 anni - sono alla ricerca di qualcuno che comunichi loro la fine dell'attesa. E poi ci sono gli insegnanti over 50 - che in Italia abbondano davvero, visto che ammontano al 62 per cento del totale - che quando sono entrati di ruolo potevano lasciare la cattedra a 54 anni, ma che adesso si ritrovano imbrigliati in un lavoro sempre più stressante fino a 67 anni: ben 13 in più rispetto a quanto ipotizzato all'inizio della carriera. Un'eternità. Diversi partiti, di maggioranza e opposizione, sembrano intenzionati a trovare una soluzione per il pasticcio dei Quota 96, generato dalla riforma delle pensioni. Ma anche all'interno del Pd, e del governo, sono parecchi coloro che si mostrano sensibili verso le ragioni dei prof che raccontano di una fatica del lavoro quotidiano in classe che si trasforma in realtà controproducente per l'insegnamento. La Spicola, oltre ad essere insegnante, è anche componente della direzione nazionale del Pd di Renzi. E pur non essendo esclusivamente rivolta alla classe docente, qualche giorno fa, anche il ministro per la Semplificazione e la Pubblica amministrazione, Maria Anna Madia, ha avanzato la proposta di una staffetta generazionale per inserire i giovani nel mercato del lavoro. Una eventualità che interessa da vicino i docenti che rappresentano circa un terzo degli impiegati pubblici italiani. Proposta che ha suscitato le critiche proprio del ministro dell'Istruzione , Stefania Giannini, che non vorrebbe innescare conflitti generazionali. Ma resta il fatto - e la petizione pare testimoniarlo - che la vita in classe è particolarmente stressante. E che l'Italia, secondo l'Ocse, è il paese al mondo con la classe docente più anziana in cattedra. Vittorio Lodolo D'Oria, medico, già componente del collegio medico per l'inabilità al lavoro di Milano, se n'è accorto da tempo. Pubblicando articoli scientifici e saggi sulla maggiore esposizione al burnout - alla malattia psichiatrica - dei docenti italiani rispetto alla media dei pubblici dipendenti. Un fenomeno di cui si accorgono ogni giorno anche i genitori. "Ma come fate con 28 bambini in classe?", si sentono dire sempre più spesso le maestre della scuola dell'infanzia dagli stessi genitori. I più provati sono proprio gli insegnanti della scuola materna e di quella elementare. La petizione chiede al premier Matteo Renzi di prevedere che, "su base volontaria, i docenti di 60 anni (e perché no, anche 58) possano optare per modalità di prepensionamento o per meccanismi di riconversione ad altre funzioni strumentali all'insegnamento o alla gestione scolastica interne alla scuola, attuando una diversificazione nella carriera dei docenti e una funzionalizzazione del management scolastico che all'estero è norma e da noi non esiste". E sono bastati pochissimi giorni per raccogliere il favore di migliaia di insegnanti italiani. Gli oltre 22mila like alla proposta di prevedere una via d'uscita anticipata per coloro che volessero percorrerla potrebbero sembrare pochi rispetto agli oltre 700mila docenti della scuola nostrana. Ma rappresentano una percentuale considerevole - oltre il 30 per cento - rispetto ai circa 60/70 mila maestri e professori italiani over 60. Una quota eccessiva per qualsiasi sistema formativo al mondo, che di ultrasessantenni ne conta in media la metà. E che fa leva su giovani insegnanti - under 30 - che in Italia rappresentano una specie da proteggere: appena lo 0,27 per cento, poco più di 2mila. Argomenti insegnanti prepensionamenti scuola Leggi i commenti I commenti dei lettori 
PALERMO – Contina a vincere il Palermo e vede il traguardo serie A sempre piu’ vicino. I rosanero si aggiudicano l’anticipo della 12esima di ritorno del torneo cadetto superando 2-0 al “Renzo Barbera” l’Avellino grazie ai gol nella ripresa di capitan Barreto e Bolzoni. Con questa affermazione la formazione di Iachini, capolista solitaria, raggiunge quota 66 punti e si porta momentaneamente a +13 dall’Empoli secondo, mentre dal canto loro gli irpini restano fermi a 48, in zona play-off. I ROSANERO VICINI AL VANTAGGIO NEL PRIMO TEMPO – I padroni di casa fanno la partita tenendosi costantemente in avanti e sfiorando il gol almeno in un paio di occasioni, soprattutto sul finire del primo tempo; al 41′ Seculin nega a Barreto su  punizione la gioia del gol deviando il pallone con la punta delle dita e al 44′ Dybala regala spettacolo con una rovesciata in area sfiorando un eurogol dopo il colpo di testa di Andelkovic. Nel finale Dybala sfiora il capolavoro con una rovesciata, ma la palla finisce alta. BARRETO SBLOCCA IL RISULTATO, BOLZONI POI CHIUDE IL MATCH – Il tema del match non cambia neppure nella ripresa. Al 7′ Bolzoni fallisce il gol agganciando male davanti alla porta, ma poco dopo, al 10′, e’ Barreto a sbloccare il risultato sfruttando in area un cross di Stevanovic di destro, leggermente deviato dalla difesa biancoverde. I ‘lupi’ vengono fuori solo dopo il gol subito e si rendono insidioso in un paio di occasioni, però sono i rosanero siciliani a chiudere la gara al 42′: e’ un altro centrocampista, Bolzoni, a scrivere i titoli di coda sul match, realizzando il raddoppio con un tiro di destro a risolvere una mischia in area. PALERMO – AVELLINO 2-0 (0-0) PALERMO (3-5-2) : Sorrentino 6; Munoz 6.5 (34′ st Milanovic sv), Terzi 6, Andelkovic 6; Stevanovic 6.5 (29′ st Pisano sv), Bolzoni 6.5, Maresca 6, Barreto 6.5, Lazaar 6; Vazquez 6, Dybala 6.5 (8′ st Lafferty 6.5). (Ujkani, Di Gennaro, Troianiello, Ngoyi, Daprela’, Belotti). All. Iachini. AVELLINO (3-5-2): Seculin 6.5; Izzo 6, Fabbro 6, Pisacane 6; Millesi 6 (35′ st Galabinov sv), Zappacosta 6, Schiavon 5.5 (20′ st Angiulli 5.5), Arini 6, Bittante 6; Castaldo 5.5, Ciano 5.5. (Terracciano, De Vito, Togni, Massimo, Ladriere, Peccarisi, Pizza). All.: Rastelli. ARBITRO: Roca di Foggia. RETI : nel st 10′ Barreto (P), 42′ Bolzoni (P): AMMONITO : Millesi (A). ANGOLI: 8-3 per il Palermo. RECUPERO : pt 0′, st 3′. SPETTATORI: 13.410 per un incasso di 122.780,00 euro. Argomenti serie b palermo calcio avellino calcio Leggi i commenti I commenti dei lettori 
None Leggi i commenti I commenti dei lettori 
«Ormai la porta si è chiusa. Un secondo punto vendita nel Torinese non rientra più nei piani di Ikea». Kurt Vanhaeverbeke, store manager a Torino del colosso svedese degli arredamenti, assicura che l’azienda non cambierà idea. Nemmeno ora che il principale, forse unico, oppositore sul territorio all’investimento da 80 milioni per aprire un nuovo centro a La Loggia, è fuori gioco per l’abolizione delle province. Il “niet” decisivo che aveva convinto Ikea a ritirare il progetto era stato proprio quello del presidente Antonio Saitta che, in nome della salvaguardia del terreno agricolo, aveva rinunciato a 250 posti di lavoro e 19 milioni in strade e infrastrutture. Se la proposta fosse arrivata tra qualche mese, l’azienda avrebbe dovuto confrontarsi non con il presidente della Provincia, ma con il “sindaco metropolitano” Piero Fassino. Nessuno sa dire se le cose sarebbero andate diversamente ma Ikea assicura che non ci riproverà: «Le risorse che avremmo investito in quel progetto — spiega Vanhaeverbeke — sono state dirottate altrove». Ad esempio nella costruzione del nuovo punto vendita di Pisa e nell’assunzione dei suoi 192 dipendenti. Niente più investimenti attorno a Torino, nemmeno in altri siti entrati tra le ipotesi come Nichelino, Trofarello o Mirafiori. Collegno è destinato, dunque, a rimanere l’unico presidio Ikea nella zona. Un presidio che ha appena compiuto un altro passo in direzione della sostenibilità ambientale. Sono appena state inaugurate, infatti, due colonnine pubbliche per caricare le auto elettriche: installate da Enel Distribuzione, sono le prime in Piemonte dell’azienda energetica. «I tempi dello shopping nel punto vendita sono compatibili con la ricarica della batteria delle auto — dice Andrea Caregari, responsabile Enel per Piemonte e Liguria — I posti auto all’aperto sono quattro, così come le prese, due a ricarica veloce con 22 kilowattora di potenza, due più lenta a 3. Il costo del “pieno” è addebitato in bolletta, ma per i soci Ikea Family il servizio è gratuito». L’inaugurazione è l’ultimo passo dell’impegno annunciato da Ikea in fatto di ambiente ed ecosostenibilità. Da anni l’azienda ha raggiunto quota 100 per cento nell’uso di energia rinnovabile con oltre 8200 moduli fotovoltaici. Nella raccolta differenziata, si legge nel report annuale su ambiente, sociale e risorse umane, l’azienda ha raggiunto quota 80 per cento: «Solo 1500 tonnellate l’anno dei nostri rifiuti finiscono in discarica». Argomenti ikea collegno 
None Leggi i commenti I commenti dei lettori 
Il vantaggio è di non essere a fine anno, a dicembre, con l’acqua alla gola e una manciata di giorni per adottare le contromisure. Sarà per questo che i volti a Palazzo Civico sono un po’ più distesi. E poi le elezioni regionali alle porte anestetizzano i dolori di un’ennesima gara deserta, quella sui parcheggi. Le consultazioni per allestire strade alternative e piani B, che arrivano alla cessione di altre quote di Amiat, sono febbrili. Già lunedì, quando la maggioranza si riunirà con il sindaco Fassino e gli assessori competenti per sciogliere il nodo Gtt, si potrà capire meglio il quadro. Interventi che non saranno svelati per intero prima dell’election day del 25 maggio.Il menù alternativo alla vendita del trasporto pubblico e dei parcheggi, visto che l’orientamento è quello di tenere Gtt, cambiare l’amministratore delegato e ristrutturarla, arriva a prevedere la messa in discussione del controllo di Amiat, la società di raccolta rifiuti già partecipata da Iren al 49%. Una partnership che funziona, tanto che la città potrebbe prevedere di mettere a gara un’altra percentuale. Palazzo civico farebbe quello che ha fatto con l’aeroporto: lasciare ai privati la maggioranza. Tutte le tutele deriverebbero dal contratto di servizio con l’azienda. Iren aumenterebbe la sua quota in Amiat? Probabile, visto che è già dentro, ma altri privati potrebbero farsi avanti. Il piano «B» prevede altre cessioni, come la partecipazione nella holding della Centrale del Latte, di cui il Comune ha il 20 per cento, e in Sitaf, l’autostrada Torino-Bardonecchia (10,6%) Quote in pancia a Fct, la finanziaria della Città, che ha pure il 7,4 per cento di azioni risparmio di Iren. “Tesoretto” che che è sempre tornato alla ribalta quando si è trattato di trovare risorse. Il capogruppo del Pd Michele Paolino e il vice Guido Alunno hanno cominciato a sondare con il sindaco Fassino ogni possibilità, ad iniziare dal mantenimento del 100% di Gtt. La condizione non può che essere quella di una profonda ristrutturazione. «Se si vuole mantenere il controllo pubblico deve essere chiaro — si dice tra gli esponenti Pd — che adesso tocca all’amministrazione assumersi questa responsabilità». Il nodo principale da affrontare è quello del personale: tra le ragioni del naufragio della vendita dei parcheggi, c’è anche quella dell’inquadramento contrattuale dei 200 parcheggiatori, a tutti gli effetti ferrotranvieri. Senza contare che su 5mila dipendenti, molti pensano che potrebbero ci sarebbero esuberi da trattare con una mobilità interna. Una scelta di questo tipo, che partirebbe anche da un razionale ridisegno della rete di trasporto cui sta lavorando Cristina Pronello, avrà bisogno di un manager forte. Non può essere l’attuale presidente, Walter Ceresa, considerato un «amministratore delegato per caso» negli ambienti Pd. Che serva un «nuovo piano industriale, che non può essere affidato a Ceresa» lo dice anche Michele Curto di Sel. Lui e Marco Grimaldi hanno chiesto numi sulla retribuzione del suo nuovo consulente, l’ex patron del Toro, Tilli Romero, il quale godrebbe, a loro dire, anche della tessera gratuita dei trasporti. Sel, insieme alla Lega Nord ha presentato inoltre una mozione per chiedere di far tornare dentro l’azienda il ramo dei parcheggi e che Gtt resti tutta in mano pubblica. Posizione cui sono giunti anche i Moderati di Mimmo Portas. 
Trenta spettacoli con un focus riservato a Cechov e uno a testi ispirati all'infanzia, con un omaggio a Eduardo De Filippo a trent'anni dalla morte, con investimenti sulla danza fin dal giorno d'apertura, facendo leva su artisti internazionali ma anche su giovani registi napoletani. Il calendario della settima edizione del "Napoli Teatro Festival Italia", firmata per la quarta volta dal direttore artistico Luca De Fusco, si estende dal 6 al 22 giugno, ed è organizzata dalla Fondazione Campania dei Festival. Inscrivendosi negli spazi teatrali di Napoli, e di nuovo insediandosi nei luoghi del Museo Ferroviario Nazionale di Pietrarsa. Nel comparto della danza figurano due nette scommesse: ad aprire il festival è l'israeliana Vertigo Dance Company con Reshimo coreografato da Noa Wertheim, e la formazione proporrà anche il lavoro storico Mana . Ospite qualificato e da poco ulteriormente cresciuto per prestigio europeo, il nostro Emio Greco ha in serbo il 13-14 Addio alla fine ispirato a un nuovo ordine sociale tratteggiato nel libro di Hans Boutellier "The Improvising Society", una creazione di danza condivisa con Pieter C. Scholten, proprio mentre al binomio Greco-Scholten è stata da poco affidata la direzione del Balletto Nazionale di Marsiglia, restando operante la responsabilità parallela del centro coreografico da loro diretto già da tempo ad Amsterdam. Il festival si disporrà ad essere un cantiere per il Sindaco del rione Sanità di Eduardo recitato dal genovese Eros Pagni con regia di Marco Sciaccaluga, e per Finale di partita di Beckett con Lluis Pasqual che dirige Lello Arena. [[ge:rep-locali:repubblica:82766851]] Il capitolo legato alla cultura di Cechov costituisce il momento monografico più consolidato, con tre spettacoli in russo, due in italiano e uno in spagnolo realizzato da un regista argentino: si va da uno Zio Vanja e da Tre sorelle con regia di Andrei Konchalovsky a uno Zio Vanja firmato dal regista lettone Rimas Tuminas (basato su sport e acrobatica), e a un altro Zio Vanja (titolo Un Vanja) con messinscena dell'argentino Marcelo Savignone, e da Il giardino dei ciliegi allestito da Luca De Fusco a Un gabbiano firmato da Gianluca Merolli. Il pacchetto delle proposte che considerano le espressioni, i fenomeni, le storie e i linguaggi testimonianti il mondo dei più giovani fa leva su Lebensraum di Jakop Ahlbom dedicato al cinema muto di Buster Keaton, protagonista una bambola; Pinocchio del regista spagnolo Gustavo Tambascio (con magia del circo, e musical); Die Geschichte des Kaspar Hauser con la vicenda ottocentesca di Kaspar Hauser riletta da Alvis Hermanis (con bambini travestiti da vecchi); Making Babies ispirato al libro della scrittrice irlandese Anne Enright, da un inizio di gravidanza al compimento del secondo anno di un bambino; e Arrevuoto 2014 nono movimento Donogoo progetto a cura di Maurizio Braucci e Roberta Carlotto. [[ge:rep-locali:repubblica:82766847]] Tra le ospitalità si contano Good People di David Lindsay-Abaire (vincitore nel 2007 del Premio Pulitzer) che vede Roberto Andò dirigere, in una storia di "chi ha" e "chi non ha", Michela Cescon; il testo letterario Le ho mai raccontato del vento del nord di David Glatteur in cui Chiara Caselli è diretta da Paolo Valerio; Amerika di Kafka riallestito da Maurizio Scaparro; Mura di Riccardo Caporossi ispirato al mito della caverna di Platone; Peggy Guggenheim - Donna allo specchio di Lanie Robertson; Vietato ballare dalla storia della giovane regista napoletana Alessia Siniscalchi. L'orizzonte ufficiale e riconoscibile degli artisti napoletani fa affidamento su Arturo Cirillo con Scende giù per Toledo di Giuseppe Patroni Griffi, su Francesco Saponaro con Dolore sotto chiave che è l'altro spettacolo dedicato a Eduardo (protagonisti Carullo-Minasi), e su Enzo Moscato che presenta Istruzioni per minuta servitù. In luoghi non teatrali s'annunciano gli spettacoli site-specific Per oggi non si cade di Manlio Santanelli con regia di Fabio Cocifoglia (come una visita museale), e Mettersi nei panni degli altri/vestire gli ignudi realizzato da Davide Iodice con gli ospiti del Dormitorio pubblico di Napoli. Completa il programma Il giorno in cui ci siamo incontrati e non ci siamo riconosciuti, lavoro senza parole di Giuseppe Sollazzo con trenta attori di varie nazionalità. Previsto un ciclo di letture, Caffè Némirosky, dedicato a Irène Némirosky. Argomenti teatro festival 
ATENE - Un terremoto di magnitudo 5.7 si è verificato nel sud della Grecia. Il sisma è stato avvertito anche nella capitale Atene e a sud fino a Creta e nelle regioni del Meridione d'Italia. Non ci sono state notizie di feriti o danni. Il Geological Survey degli Stati Uniti ha posto a 5.7 la magnitudo, collocando l'epicentro a 25 chilometri a est dell'isola di Hydra e a circa 78 chilometri a sud di Atene. L'istituto geologico di Atene ha riferito sul suo sito che la magnitudo è stata 5.6. Il sisma si è verificato alle 23.08 ora locale. Anche la rete dell'Istuto nazionale di geofisica e vulcanologia ha rilevato il sisma, alle 22.08 ora italiana. La scossa è stata lievemente avvertita in alcune aree del Mezzogiorno. Argomenti terremoto terremoti 
None Leggi i commenti I commenti dei lettori 
