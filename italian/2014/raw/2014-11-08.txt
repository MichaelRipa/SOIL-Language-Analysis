DAL direttore della Tate di Londra, Achim Borchardt-Hume, a quello dello Stedelijk di Amsterdam, Beatrix Ruff; da Caroline Bourgeois, curatrice della Collezione Pinault, a Martin Belthenod di Palazzo Grassi. E poi collezionisti illustri dal greco Dimitris Daskalopoulos ai tedeschi Ingrid Goetz e Thomas Olbricht, e altri con Gregor Muir, numero uno dell'Institute of Contemporary art di Londra. Il gotha dell'arte internazionale, venerdì sera, da Patrizia Sandretto: ma non a casa sua. LA consueta serata da lei offerta in onore di Artissima, infatti, quest'anno si è tenuta nei capannoni industriali ristrutturati accanto a Asja, l'azienda del marito Agostino Re Rebaudengo, al confine tra Grugliasco e Rivoli. Occasione, l'anteprima della sua collezione d'arte che prossimamente sarà aperta al pubblico, in occasione dei vent'anni della Fondazione che ricorrono ad aprile. Per ora  -  e ha lasciato i presenti senza fiato  -  fa bella mostra di sé nello spazio ex industriale. Quasi 400 gli invitati, tra questi il mondo dell'arte torinese, dalla presidente di Torino musei Patrizia Asproni e dal neosegretario generale Christian Valsecchi, ai direttori di Gam e Rivoli Danilo Eccher e Beatrice Merz, a Sarah Cosulich direttrice di Artissima, ad alcuni collezionisti selezionati lungo le rive del Po  -  come Renata Novarese  -  mentre la Fondazione Crt era rappresentata dal segretario generale Massimo Lapucci, per Crt Arte Massimo Broccio, per l'Accademia Albertina il presidente Fiorenzo Alfieri. C'erano il segretario della neonata Associazione delle fondazioni d'arte Riccardo Rossotto e, naturalmente, Francesco Bonami, che alla nascita della collezione ha fortemente contribuito. Una collezione di cui ieri si sono viste soprattutto le sculture, pezzo forte della mostra che appunto celebrerà i vent'anni intitolata "Something old, something new, something borrowed, something blue" dal titolo dell'opera di Steve McQueen lì esposta. Si va da "New Ocean (Cycle)" di Doug Aitken, del 2001, una sorta di anfiteatro in cui scorrono immagini dell'acqua, all'ultimo acquisto, un'installazione semovente di Lara Favaretto. In mezzo, una serie di opere di autori dai nomi altisonanti, a partire dalla prima acquisita che ha dato il via alla raccolta: "Blood Stone" di Anish Kapoor, del 1988. È del 1993 "Selfportrait" di Pawel Althamer, del '96 la scultura "Senza titolo" di Giuseppe Gabellone. Di Alis/Filliol  -  è il loro momento, i due artisti torinesi hanno occupato di recente lo spazio di Vitrine alla Gam e sono ora anche alla Fondazione Fico  -  c'è "MofoBOG" del 2013. E poi via con i lavori Paul Chan ("Untitled - after Lacan's last laugh"), Sarah Ciracì ("Questione di tempo"), Peter Fischli e David Weiss "Busi/Kitty". Lungo una parete, la vetrina-installazione di Thomas Hirschhorn ("Ingrowt", 2009) e nel centro dello spazio un'altra vetrina, questa volta firmata da Damien Hirst: quella in cui una sedia rovesciata ha lasciato cadere un portacenere con le sue cicche ("The Acquired Inability to Escape, Inverted and Divided", del 1993). Si prosegue con Carsten Hollen ("Vehicle, amphibian)", Kcho ("A los ojos de la historia", del 1992), Sarah Lucas, protagonista della Young British Art (Nice Tits, 2011), Paul Mc Carthy ("Bang Bang Room, 1992). Si può vedere ancora la "Fusione della campana", enorme scultura di Diego Perrone, del 2005, già esposta in via Modane, come l'installazione "+," di Patrick Tuttofuoco, del 2002. Concludono la carrellata i lavori, tra gli altri, di Charle Ray, Maurizio Vetrugno, Marianne Vitale, Liu Wei, oltre alla 500 d'autore firmata da Tobias Rehberger, recente acquisizione. Una mostra che potrebbe rientrare a buon titolo nella serie dedicata alle collezioni torinesi pubbliche e private, che la Città vorrebbe allestire in vari luoghi per Expo 2015. Argomenti fondazione sandretto arte contemporanea patrizia sandretto 
PESARO - Alla quinta giornata arriva la prima vittoria di Pesaro in questa stagione. Un successo cercato e voluto contro l'Acea Roma, che alla lunga ha pagato la fatica dei tre tempi supplementari giocati in Eurocup con il Nymburk. La Consultinvest si è imposta 89-87, trascinata da Myles (27 punti) che ha condotto i padroni di casa alla lunga e paziente rimonta dopo che la Virtus aveva controllato agevolmente i primi due quarti, chiusi in vantaggio per 51-39 (ma ancora sul +8, 71-63, prima dell'ultimo quarto). Fondamentale anche la prova di Musso (15 punti con 3/4 da tre). Alla squadra di Dalmonte, che incassa la terza sconfitta in sei giorni tra campionato e coppa, non basta invece portare quattro uomini in doppia cifra: Gibson 12, De Zeeuw 14, Stipcevic 16 e Jones 18, che sbaglia quasi sulla sirena i due liberi del possibile overtime. La partita si è decisa nell'ultimo quarto. Gibson è assente, Stipcevic non ha più la mano, come pure si spegne De Zeeuw, così Pesaro, che perde per falli anche Musso al 36', ha in Myles l'uomo partita che sigla l'incredibile sorpasso al 35' (77-76). Jones è l'unico sul fronte romano a vedere il canestro, Morgan è costretto ad uscire e Triche sbaglia dalla distanza (0/5): l'Acea si disunisce e si spegne sotto la carica offensiva di Pesaro. Sull'81 pari nell'ultimo giro di lancette Myles segna l'ultimo canestro (83-81) prima dell'inizio della lotteria dei tiri dalla lunetta, con Raspino protagonista, perché prima Gibson (89-87) e poi Jones sbagliano i tiri decisivi. Consultinvest Pesaro-Acea Roma 89-87 (17-30, 39-51, 63-71) Pesaro : Ross 8, Myles 27, Basile, Musso 15, Caverni ne, Raspino 11, Judge 10, Williams 8, Reddic 10, Tortù ne. Allenatore:: Dell'Agnello. Roma : Ejim 5, Triche 9, Jones 18, D'Ercole, Sandri 5, De Zeeuw 14, Kushchev ne, Finamore ne, Gibson 12, Stipcevic 16, Morgan 8, Pullazi ne. Allenatore: Dalmonte. Arbitri : Martolini, Calbucci, Lo Guzzo Note - tiri da tre punti: Pesaro 7/20, Roma 9/30; tiri liberi: Pesaro 20/29, Roma 26/32; rimbalzi: Pesaro 31, Roma 32. Usciti per 5 falli: Musso al 36'54", Morgan al 38'56", Judge al 39'43". Espulso al 5'04" Ross per doppio fallo tecnico. Spettatori 3.695, incasso 30.055 euro. Argomenti basket basket serie a pesaro basket virtus roma Leggi i commenti I commenti dei lettori 
MADRID - Domani la Catalogna va alle urne per la controversa consultazione sull'indipendenza dalla Spagna. Dopo la sospensione decretata dalla Corte costituzionale, si tratta di un maxi-sondaggio che non avrà nessun valore ai fini pratici ma continua ad avere una grande rilevanza politica. Cinque milioni e 400 mila catalani, tutti quelli di età superiore ai 16 anni, sono chiamati a  pronunciarsi su due quesiti: "Vuole che la Catalogna sia uno stato?" e "In caso affermativo, vuole che questo Stato sia indipendente?" La coincidenza con il 25/esimo anniversario della caduta del muro di Berlino è più che simbolica. Con lo slogan "Cominciamo un nuovo Paese", la caduta simulata di un muro, proiettata su schermi giganti lungo l'Avenida Maria Cristina, ha suscitato grida di "libertà" fra le migliaia di indipendentisti che ieri sera a Barcellona hanno partecipato alla chiusura della campagna "Adesso è l'ora" per il 'doppio si all'indipendenza, organizzata dall'Associazione nazionale catalana (Acn) e da Omnibus. "Il 9-N è un atto di dignità collettiva, nessuno ci impedirà di votare", ha gridato Carme Forcadell, la 'pasionaria' dell'Acn, che ha fatto appello a recarsi in massa alle urne. La consultazione è stata promossa dal governo catalano di Artur Mas. La sua gestione è stata poi lasciata ai volontari dell'associazionismo indipendentista, mobilitato dal Patto per il Diritto a Decidere (che raggruppa oltre 3.000 organizzazioni ed enti a favore dell'indipendenza) per non violare il divieto dell'Alta corte. Resta l'incognita su chi aprirà i seggi nelle scuole e procederà al conteggio finale. Oggi a scaldare gli animi è giunta la notizia che la Procura generale della Catalogna, su richiesta di quella dello Stato, ha aperto un'inchiesta per accertare se l'uso di luoghi pubblici come scuole o locali municipali costituisca reato. Netta la replica di Mas: "Non so cosa faranno, ma per poco buon senso che abbiano, qualunque azione fuori luogo sarebbe un attacco alla democrazia e ai diritti fondamentali di espressione e di partecipazione della gente". Sul fronte opposto, il movimento Libres e Iguales e la piattaforma Todos somos Cataluna hanno convocato manifestazioni di protesta, oggi e domani, in una sessantina di città spagnole, in difesa dell'unità della Spagna. Il Nobel Mario Vargas Llosa, fra i volti più noti dello schieramento "unionista", su The New York Times , ha denunciato "la minaccia alla democrazia spagnola" del voto catalano. Oltre 7mila poliziotti catalani e 450 agenti di polizia in assetto antisommossa vigileranno affinché il tutto si svolga pacificamente. L'attenzione è già concentrata sul dopo voto, sul 10 novembre, quando il leader dei nazionalisti invierà un'annunciata lettera al premier spagnolo Mariano Rajoy per aprire una fase di dialogo dopo il muro contro muro originato dalla bocciatura da parte della Corte costituzionale di buona parte dello Statuto di autonomia approvato dal Parlamento catalano, che riconosceva la Catalogna come nazione. Da quella sentenza del 2010 il sentimento indipendentista non ha fatto che crescere, anche se, come ha rivelato oggi El Periodico de Catalunya , una "via segreta di dialogo" è stata mantenuta dal 12 dicembre 2013, quando Mas annunciò la convocazione del referendum, concordata con gli altri partiti indipendentisti. Una via discreta che ha portato alla consultazione "depotenziata" di domani, al quale una partecipazione di due milioni di persone, il 35% dell'elettorato, sarebbe ritenuta un successo da tutte le parti. "Dissi che il referendum era illegale e non si sarebbe celebrato e così è stato - ha commentato oggi il premier spagnolo - perché quello di domani non si può più chiamare referendum, né consultazione né nulla che gli assomigli". "Fino a quando sarò presidente del governo, nessuno romperà l'unità della Spagna", ha aggiunto il conservatore Rajoy. Ma da lunedì dovrà ricominciare a confrontarsi con le aspirazioni catalane. Da parte sua Mas, costretto a prorogare la finanziaria del 2014 nell'impossibilità di trovare una maggioranza per quella del 2015, comincerà la resa dei conti con i propri partner al governo catalano. Argomenti spagna catalogna referendum catalogna arturo mas mariano rajoy 
GENOVA – Un punto che va stretto al Milan. Filippo Inzaghi vuole vincere, sempre: il tecnico rossonero ha visto lo spirito giusto ed è convinto di aver lasciato due punti sul campo del Ferraris . ”Questo è il Milan che avevamo sempre visto in avvio di stagione, con il Palermo abbiamo subito qualcosa di impensabile, con un autogol di Zapata che ha aperto la partita e ci ha fatto perdere il controllo della sfida. Sono molto soddisfatto, avremmo meritato di vincere, soffrendo tutti insieme nei momenti difficili. Andando avanti così diventeremo un’ottima squadra. Purtroppo abbiamo preso il gol del pari nel minuto di recupero con la giocata di Okaka, andare negli spogliatoi in vantaggio ci avrebbe dato una grande mano”. GUARDA I GOL DI SAMPDORIA-MILAN FRECCIATE ALL’ARBITRO – Il mister del Diavolo non si risparmia qualche frecciatina nei confronti dell’arbitro Orsato. ”Dobbiamo crescere gara dopo gara, ho visto qualche cosa strana e discutibile oggi ma non intendo attaccarmi a queste cose: non credo che Torres abbia simulato sulla trattenuta di De Silvestri. Per la prestazione di oggi della squadra ho fatto i complimenti ai ragazzi”. Inzaghi si addentra anche in alcuni pareri riservati ai singoli, dal ritrovato Mexes ad El Shaarawy, passando per Bonera, Bonaventura e De Sciglio. ”Mexes è un professionista e ha risposto alla grande, quando vedo i ragazzi così sono soddisfatto. A Stephan ho detto che non lo giudico per i gol ma per l’impegno, le sue risposte arrivano sul campo, il talento non si discute e il gol è uno dei suoi. Bonera espulso? Ha fatto una grandissima partita, paga soltanto per quei due falli. Bonaventura può giocare ovunque, questi giocatori sono il massimo per gli allenatori, dove li metti hanno un rendimento continuo. Quando ci siamo messi 4-4-2 ha fatto bene anche da esterno destro. De Sciglio secondo me è più portato a giocare a destra, è il suo ruolo, ma lì abbiamo Abate che ha fatto grandi cose e Mattia può giocare anche dall’altra parte. Sul gol di Eder probabilmente era Bonaventura che doveva prendere Obiang anche se non ho ben capito, visto che non andava spesso a saltare sui corner. Dobbiamo crescere su questi dettagli che sono decisivi”. [[ge:rep-locali:repubblica:100107476]] EL SHAARAWY: PREFERIVO LA VITTORIA – Il ritorno al gol dopo un’eternità non restituisce il sorriso pieno a Stephan El Shaarawy, che avrebbe barattato la rete con il successo. ”Questa sera le gambe mi giravano abbastanza bene. Sono contento perché sono tornato al gol ma preferivo la vittoria: ci serviva per ritrovare la fiducia e rimetterci in marcia. Ci tenevo tanto – ha spiegato l’attaccante rossonero – per un attaccante è bello segnare, porta fiducia. Se è contento anche Conte? Lo spero. Siamo ripartiti a livello di squadra dopo la sconfitta con il Palermo. Oggi entrambe le squadre hanno giocato a viso aperto, la partita è stata molto combattuta. Noi abbiamo sofferto in alcune occasioni ma siamo anche stati bravi a ripartire e creare occasioni. E’ un punto meritato, ce lo prendiamo e guardiamo avanti” Argomenti serie a milan ac filippo inzaghi stephan el shaarawy Leggi i commenti I commenti dei lettori 
None Leggi i commenti I commenti dei lettori 
Il presidente Giorgio Napolitano avrebbe deciso di lasciare il Colle più alto di Roma entro la fine dell’anno. Ma prima di farlo tornerà a Torino per una visita ufficiale, l’ultima delle tante che ha riservato in questi otto anni alla prima capitale d’Italia. È atteso in città per il forum economico Italia-Germania che si terrà il prossimo 11 dicembre. Un appuntamento internazionale al quale il Presidente della Repubblica è stato invitato e che lo vedrà protagonista insieme al capo di Stato tedesco, Joachim Gauck. La notizia della visita di Napolitano non è ancora ufficiale, come del resto non sono ufficiali le indiscrezioni provenienti dal Quirinale che parlano delle sue dimissioni. Ma l’arrivo del Presidente è dato per assodata e in città ci si sta preparando alla sua visita. La presenza della più alta carica dello Stato sarebbe il degno battesimo per l’incontro internazionale promosso da un gruppo di banche e di assicurazioni italo-tedesche. Le quali vorrebbero fare del nuovo forum che stanno organizzando in città un appuntamento fisso dell’agenda internazionale, con grande gioia del sindaco Piero Fassino, strenuo promotore dell’affaccio di Torino sulla scena delle relazioni internazionali. Non sarà il classico vertice bilaterale, insomma, ma l’«edizione zero» di un appuntamento destinato a ripetersi anno per anno, che vuole diventare un punto di riferimento e che coinvolgerà big del mondo economico e finanziario che operano tra Italia e Germania, dai presidenti agli amministratori delegati delle più importanti banche e assicurazioni. Il tutto all’interno del fitto programma di vertici e meeting del semestre italiano di presidenza dell’Unione europea. Il luogo che ospiterà il forum è ancora da individuare. In queste settimane gli organizzatori hanno compiuto diversi sopralluoghi assieme ai responsabili del Comune: scartata l’ipotesi di tornare a usare la Reggia di Venaria, come per l’incontro dei ministri europei della Cultura, l’idea è di restare nei confini della città. In questo senso l’opzione più classica e anche economica sarebbe il Teatro Regio. La visita di dicembre sarebbe la quinta del Presidente a Torino. La prima volta era venuto nell’ottobre del 2006 per l’inaugurazione di Terra Madre; un ritorno al Lingotto due anni dopo, a maggio, in occasione del Salone del libro. Ma il clou di Napolitano nel capoluogo piemontese è stato nel 2011 per la tre giorni in occasione dei festeggiamenti di Italia 150. L’ultima visita risale invece al 2012, quando il presidente partecipò a un convegno nazionale del Csm sulla magistratura nell’Italia unita. Argomenti torino quirinale giorgio napolitano 
GENOVA – La Sampdoria è una realtà di questo campionato, il Milan ha saputo rimettersi in piedi dopo il tracollo interno con il Palermo. L’anticipo serale di Marassi scorre via piacevolmente e il 2-2 conclusivo è un risultato giusto, tra due formazioni che si sono alternate al controllo del match nei vari blocchi di gara. Parte meglio il Diavolo, poi tocca alla banda Mihajlovic e nel finale è ancora l’undici rossonero a convincere. A sfigurare sono quasi esclusivamente i due terzini sinistri di serata: Mesbah è il peggiore in campo dei suoi e non soltanto per il rigore che fissa il risultato, Bonera sbaglia praticamente tutto e finisce anzitempo sotto la doccia, anche se per questione di minuti. GUARDA I GOL DI SAMPDORIA-MILAN IL RITORNO DEL FARAONE – La bella notizia principale, per Inzaghi, è il ritorno al gol di Stephan El Shaarawy, a secco in campionato dal 24 febbraio del 2013, una vita fa. E’ il Faraone ad aprire le danze, con uno splendido destro a giro che va a pescare l’angolo irraggiungibile per Romero, ancora fra i pali per l’assenza di Viviano. Mihajlovic e Inzaghi sono alle prese con diverse assenze. Il tecnico doriano trasforma Obiang in regista per la squalifica di Palombo e ritrova in extremis Silvestre, che affianca Gastaldello con il suddetto Mesbah quarto a sinistra. Il 3-5-2 visto con la Fiorentina è già un ricordo, si torna al 4-3-3, stesso modulo scelto dagli ospiti, costretti a ripescare Mexes in difesa vicino a Rami, a ricollocare De Sciglio sulla destra e ad affidarsi per 90 minuti a un Essien quasi mai in partita. La partenza rossonera, gol a parte – nell’esultanza di El Shaarawy si intravede qualche lacrima -, è di qualità. Il Milan è ben messo in campo, sa aspettare e ripartire, Miha deve cambiare qualcosa e lo fa spostando Soriano sulla trequarti, abbassando Duncan nella mediana a 2 con Obiang. La marea doriana monta pian piano, Rami rischia enormemente dopo il quarto d’ora con una plateale spinta in area ai danni di Okaka ma la fa franca. La sfida finirà pari anche per quel che riguarda i rigori reclamati, con Inzaghi infuriato nella ripresa per una trattenuta di De Silvestri su Torres. [[ge:rep-locali:repubblica:100107476]] CRESCE LA SAMP – Proprio lo spagnolo è il sacrificato in avanti di inizio gara: c’è Menez a fare il centravanti tattico ma Honda non è quello di inizio stagione e la qualità delle ripartenze del Diavolo ne risente. Bonera sporca un diagonale di Eder, pallone a lato. Prosegue la pressione blucerchiata, Okaka si inventa rifinitore e innesca la velocità di Gabbiadini, bravo nell’anticipare Diego Lopez, meno bravo nella gestione post dribbling: sinistro respinto. Bonaventura scalda i guanti di Romero con una conclusione da lontano, la Samp prova a usare la testa con Soriano – schiacciata aerea troppo lenta – e De Silvestri, che gira sopra la traversa un corner del solito Gabbiadini, sempre pericoloso su palla inattiva. Il primo tempo sta per chiudersi, l’esterno scuola Atalanta riceve in profondità sulla sinistra e mette in mezzo di prima intenzione. E’ un cross che non sembra avere un padrone ma Stefano Okaka prende posizione su Bonera e allunga il piede destro in fantastica acrobazia, anticipando Diego Lopez e mandando tutti negli spogliatoi sull’1-1. MENEZ RISPONDE A EDER – L’onda lunga del pareggio viene cavalcata anche a inizio ripresa. Angolo da destra di Gabbiadini, Obiang ha il tempo e la libertà per staccare in terzo tempo arrivando da fuori area, incornata che si schianta contro il palo. Honda e Bonera tengono in gioco tutti, Eder compreso, mortifero nel tap-in del 2-1. Il Milan ha il pregio di resistere quando potrebbe soccombere e di colpire al momento giusto. Menez fugge sulla sinistra e va al cross, Mesbah è in anticipo su Bonaventura ma frana a terra e lo anticipa con un braccio. Rigore inevitabile, il francese si presenta sul dischetto e spiazza Romero aprendo il piatto destro. Da qualche minuto, Inzaghi aveva inserito Torres, cambiando modulo: Bonaventura largo a destra, El Shaarawy sul fronte opposto, Menez vicino all’ex Liverpool e Chelsea. La manovra del Milan ne guadagna, la Sampdoria perde solidità con l’ingresso di Rizzo per Duncan e il Diavolo appare in grado di portare via l’intera posta. L’occasione più grande, di fatto, non è neanche un’occasione. Perché Menez è egoista, ignora lo spagnolo e si fa soffiare la sfera da Obiang. L’ultimo squillo rossonero è un gran destro di Bonaventura da fuori area, scatenato da un altro errore di Mesbah in impostazione: pallone a lato. Bonera si fa cacciare per un body-check falloso ai danni di Okaka – stesso fallo che lo aveva portato all’ammonizione nel primo tempo – e Soriano al 90′ va per il bottino pieno: Diego Lopez è attento, il 2-2 è il risultato più giusto. SAMPDORIA-MILAN 2-2 (1-1) Sampdoria (4-3-3): Romero 6; De Silvestri 6, Silvestre 6 (38′ st Regini sv), Gastaldello 6, Mesbah 5; Soriano 6, Obiang 6.5 (46′ st Bergessio), Duncan 6 (22′ st Rizzo 5.5); Gabbiadini 6.5, Okaka 7, Eder 6.5. (Da Costa, Massolo, Cacciatore, Fornasier, Krsticic, Marchionni, Wszolek, Fedato, Sansone). All.: Mihajlovic Milan (4-3-3): Lopez 6.5; De Sciglio 5.5, Mexes 5.5, Rami 6, Bonera 4.5; Essien 5.5, de Jong 6, Bonaventura 6.5; Honda 5 (14′ st Torres 6), Menez 6 (42′ st Poli sv), El Shaarawy 6.5. (Abbiati, Agazzi, Albertazzi, Armero, Zaccardo, Zapata, Saponara, van Ginkel, Niang, Pazzini). All.: Inzaghi Arbitro : Orsato Reti : 9′ pt El Shaarawy, 45′ pt Okaka, 6′ st Eder, 20′ st rig. Menez Ammoniti : Duncan, De Sciglio, Mexes, de Jong Espulso : Bonera Recupero : 1′ e 3′ Argomenti serie a sampdoria milan ac Leggi i commenti I commenti dei lettori 
La irresistibile evocazione delle spedizioni nello spazio riletta attraverso una graphic novel, la passione per la lingua italiana tutta giocata sul filo dell'ironia e l'apertura alle culture del mondo per formare i cittadini di domani. Al Festival IMMaginario di Perugia, Repubblica@Scuola ha presentato oggi, nella sala del Centro Servizi Camerali Alessi, a pochi passi dallo splendore della cattedrale di San Lorenzo, tre progetti culturali che quest'anno prenderanno vita sul portale di Repubblica.it. Di fronte a una platea di giovani, docenti e appassionati, è stato prima il turno del gioco e delle parole. Andrea Delmonte, direttore editoriale di Comix , ha presentato la sfida di quest'anno che grazie a Rep@Scuola porterà i giovani alla finale del Salone Internazione del Libro di Torino. Il divertimento e le parole come ponte levatoio per fare entrare i ragazzi nel mondo segreto della lingua. Il pubblico ha ascoltato, ma soprattutto giocato. Prima il fincipit, ovvero come riuscire a trovare una repentina e sorprendente chiusura a un incipit molto noto, poi il tautogramma di un proverbio, un invito a parafrase un detto utilizzando solo parole con la stessa iniziale. Quando Christian e Benedetta, dell'Istituto Comprensivo San Paolo di Perugia, hanno dato la loro originale soluzione, a molti è venuto naturale applaudire. Poi è stato il tempo degli scambi culturali, della necessità di aprirsi al mondo per divenirne cittadini, capaci di comprendere e relazionarsi con l'altro. Si è parlato della nuova sfida che verrà lanciata su Repubblica@Scuola insieme a Intercultura e che darà la possibilità a uno studente o a una studentessa di trascorrere un'esperienza unica di una settimana in una scuola finlandese. Ferruccio Fiordispini, formatore di Intercultura e dirigente d'azienda, ha spiegato come queste occasioni diano l'opportuintà di apprendere quelle segrete qualità che permettono di stare e lavorare con gli altri, di riuscire a mettere al servizio degli altri le proprie qualità, ragionare in gruppo, concepire il segreto del dialogo, perché, anche e soprattutto in questi tempi di crisi, "un ingegnere che non sa lavorare con gli altri, non è più una risorsa, ma è un problema". A Perugia c'era anche Federica Nannetti, una ragazza che con Rep@Scuola, ha vinto la sfida di Intercultura del 2002. E' stato bello sentire la sua testimonianza e la sua confessione di come quell'esperienza le sia rimasta dentro insegnandole "una maggiore flessibilità, un'apertura mentale e una disponibilità a comprendere gli altri". Infine l'annuncio della sfida con l'avveniristico Museo delle Scienze di Trento. In occasione dell'apertura al MUSE della mostra "Oltre il limite, viaggio ai confini della conoscenza", sulla nostra testata prenderà il via nei prossimi giorni una sfida che, come ha detto Elisa Tessaro del museo di Trento, "cercherà di stimolare i ragazzi a affrontare temi come il Big Bang, l'infinitamente piccolo e l'infinitamente grande, i limiti della mente e della tecnologia scientifica e la natura del tempo. Perché la scienza non è un territorio da temere, ma da esplorare con entusiasmo e curiosità". I ragazzi da lunedì infatti avranno l'opportunità di scrivere una storia a partire da un'eroina di una graphic novel che andrà online nei prossimi giorni sulla nostra testata. Ai vincitori, un viaggio premio al Muse, in quel luogo che sembra essere una porta privilegiata verso la conoscenza e il sapere. Argomenti festival immaginario Leggi i commenti I commenti dei lettori 
GENOVA – Un pareggio giusto. La pensa così Sinisa Mihajlovic, che fa i complimenti ai suoi e agli avversari dopo il 2-2 di Marassi fra Sampdoria e Milan , esaltando lo spirito offensivo dei 22 in campo. ”Tutte e due le squadre hanno giocato per vincere, ai ragazzi ho poco da rimproverare, hanno dato il massimo e penso sia stata una bella partita. Abbiamo incontrato una squadra che davanti fa paura, hanno giocatori veloci e bravissimi nell’uno contro uno, sono compatti e organizzati. E’ stata una gara alla pari e per questo motivo penso che il pareggio odierno sia una prova della nostra crescita. Sul 2-1 potevamo e dovevamo chiuderla ma non ci siamo riusciti, nel finale fino all’espulsione di Bonera abbiamo sofferto”. GUARDA I GOL DI SAMPDORIA-MILAN GLI OBIETTIVI NON CAMBIANO – La Samp resta in alto in classifica ma Mihajlovic non intende mollare la presa sui reali obiettivi della sua squadra. ”Il nostro obiettivo rimane chiudere nella parte sinistra della classifica, vogliamo continuare così: vedremo dove saremo a fine anno, per ora ci siamo e credo che giocando in questo modo sarà possibile toglierci diverse soddisfazioni”. L’analisi tattica del tecnico serbo parte dai problemi dei primi 15 minuti. ”Inizialmente non riuscivamo a prendere de Jong che era troppo libero, per questo motivo ho chiesto ai ragazzi di passare al 4-2-3-1, spostando Soriano in avanti e usando il doppio mediano, solo così abbiamo iniziato a giocare. Non esiste un modulo che ti fa vincere o perdere, non è la cosa più importante: lo spirito di sacrificio è decisivo, sono i giocatori che si adattano e fanno la differenza”. Chiusura sulle dichiarazioni di Mancini, che lo ha definito pronto sulla panchina dell’Inter, e sulla presenza di Antonio Conte in tribuna. ”Le voci sull’Inter non mi interessano, ho rispetto per i miei colleghi: Mancio lo ha detto perché siamo amici ma non mi va di rispondere, sono l’allenatore della Sampdoria e non penso ad altro. Con Conte ho parlato ma sono cose che riguardano noi due, Antonio farà le scelte giuste come ha fatto sempre”. [[ge:rep-locali:repubblica:100107476]] Argomenti serie a sampdoria sinisa mihajlovic Leggi i commenti I commenti dei lettori 
