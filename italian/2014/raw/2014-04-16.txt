Potrebbe essere un calumet della pace. Invece, considerato che siamo in terra sabauda, la pace a volte si può fare con il solito caffè. Nella sfinente telenovela del centrodestra piemontese si aggiunge adesso il caffè che ieri pomeriggio Gilberto Pichetto, coordinatore regionale di Forza Italia e candidato presidente per il partito di Berlusconi ha preso con il gigante di Marene Guido Crosetto. Che solo il giorno prima, nel giorno della sua candidatura ufficiale come sfidante per Fratelli d'Italia, aveva sparato alzo zero sul cerchio magico berlusconiano e sui diktat di Forza Italia per indicare un candidato come Pichetto, giudicato il più debole nella galassia ex-Pdl. Trattative in corso? Certo è che l'appello è rinnovato, che la porta resta aperta e che fino al giorno successivo a Pasquetta, il 22 aprile, il sipario sulla telenovela non sarà calato. Nel Nuovo Centrodestra piemontese si conferma che qualcosa si sta muovendo, ma l'ipotesi sembra lontana. Si sa che il viceministro alla giustizia Enrico Costa ha accettato la candidatura per gli alfaniani, ma che non sprizza entusiasmo all'idea di cominciare una campagna elettorale "di servizio". L'ipotesi poi che i due partiti minori possano fare fatica ad eleggere un consigliere o due, non conforta nessuno. Ma se Crosetto, nel suo ruolo di vertice in Fratelli d'Italia può prendere l'iniziativa per il suo partito, a decidere sul Piemonte per Ncd dovrà essere Angelino Alfano, in realtà piuttosto orientato a prendere le distanze da Forza Italia, soprattutto dopo la chiusura del patto con l'Udc. Di sicuro c'è che la fronda anti-Pichetto di martedì non è andata in porto e che a questo punto, se intesa si troverà, può solo essere sul nome del vicepresidente della Regione Pichetto. Un'ipotesi indubbiamente buffa visto il tono degli scontri degli ultimi giorni, anche se a questo punto nessuno si sente di escludere che il centrodestra possa riservare sorprese. Nella notte di martedì si è consumato un altro psicodramma: l'assessore regionale all'istruzione Alberto Cirio, anche lui di Forza Italia, era uscito dalla lista per le europee dopo essere considerato candidato sicuro. La mattinata di ieri si è aperta con il dilemma: cosa fare di Cirio nel caso in cui non fosse più in corsa per Bruxelles? Inevitabile il proliferare di ipotesi, fra le quali la possibilità che potesse essere lui il nome alternativo a Pichetto. Dubbi tramontati solo nel pomeriggio, quando la lista di Forza Italia si chiude e Cirio è confermato. Insieme con Fabrizio Bertot e Tino Rossi, secondo lo schema presentato dal Piemonte. "Qualcuno forse temeva che prendessi troppi voti", commenta in tarda serata. Pichetto dunque aspetta. Intanto chiude liste per le provinciali e si prepara a comporre il listino del candidato presidente, che vorrebbe chiudere a fine settimana per la raccolta delle firme: "Sarà pronto subito dopo Pasqua". Nella lista di Forza Italia c'è ovviamente anche l'assessore al lavoro Claudia Porchietto, uscita da Ncd per tornare all'ovile di Berlusconi. Quale sarà il posto che le sarà assegnato in lista ancora non si sa: "Sono molto tentato di farla tenendo conto dell'ordine alfabetico per evitare ogni polemica", risponde Pichetto. Argomenti elezioni regionali piemonte 2014 gilberto pichetto guido crosetto enrico costa 
ABUJA - L'esercito nigeriano ha liberato gran parte delle studentesse rapite d a Boko Haram. Continuano le ricerche per le otto studentesse che ancora mancano all'appello. Il portavoce delle Forze armate nigeriane, Chris Olukolade, afferma che un terrorista è stato catturato. Uomini armati avevano attaccato lunedì sera una scuola  secondaria a Chibok, nello stato del Borno, nord-est della Nigeria,  saccheggiando diverse abitazioni dell'area circostante, incendiando le  case e portandosi via "numerose" studentesse caricandole a bordo dei  loro veicoli. Successivamente la polizia aveva riferito di un centinaio  di ragazze rapite. Secondo la Bbc, che cita alcuni genitori delle  adolescenti, nelle mani del commando erano finite almeno 200 studentesse.  Gli uomini armati, spiegava la tv britannica, le hanno costrette a  salire su quattro camion e solo poche di loro sono riuscite a fuggire.  Sospettati del rapimento gli estremisti islamici di Boko Haram, già  accusati delle bombe che domenica hanno ucciso oltre 70 persone ad Abuja. Coperti  da anonimato, alcuni abitanti di Chibok hanno raccontato che le ragazze  rapite questa settimana erano attese da un esame annuale che dà accesso  a un diploma comune a molti paesi dell'Africa anglofona, il Waec. Un  testimone ha detto di aver visto arrivare il commando a bordo di un  camion e delle moto, "si sono diretti verso la scuola". Tra l'altro, a  Chibo erano stati dispiegati soldati proprio con il compito di  proteggere le scuole durante lo svolgimento dell'esame, ma "gli uomini  armati li hanno dominati e si sono presi le ragazze". Boko  Haram, nome la cui traduzione dalla lingua haoussa è ormai tristemente  famosa (l'istruzione occidentale è peccato), ha spesso preso di mira le  scuole nel corso di una insurrezione che conta ormai miglia di morti dal  2009. In un precedente attacco portato nel Borno, gli assalitori di  Boko Haram avevano circondato un'altra scuola femminile, obbligando le  liceali a uscire e ordinando loro di far immediatamente ritorno nei loro  villaggi. Argomenti nigeria studentesse rapite boko haram 
Uno spazio di oltre millecinquecento metri quadri accanto ai binari del treno, dove le idee viaggiano veloci: arrivi, partenze e il prossimo traguardo da raggiungere per ricavarsi una nicchia di mercato e creare una nuova impresa innovativa che possa camminare presto sulle proprie gambe. Benvenuti a Luiss EnLabs, la fabbrica delle startup inaugurata dodici mesi fa nell'Ala Mazzoniana della Stazione Termini di Roma. Una joint venture tra l'ateneo privato di Confidustria e l'acceleratore EnLabs attivo dal 2010. Dopo il primo anno di attività è tempo di bilanci. Su oltre mille progetti di startup pervenuti alla selezione per i programmi di accelerazione, 18 sono stati ammessi e finanziati ciascuno con 60mila euro da parte di LVenture Group, nei primi cinque mesi di attività e, in seguito, 7 di questi hanno ricevuto finanziamenti esterni per oltre 2,5 milioni di euro e altri 6 verranno presentati agli investitori nel corso del prossimo Investor Day. I posti di lavoro creati dall'acceleratore d'impresa Luiss EnLabs sono stati oltre 200. Nella fabbrica delle startup è possibile investire sulle proprie capacità e far crescere nuovi progetti, seguendo un modello basato sull'incontro di tre diversi soggetti (università, impresa, investitori) con altrettanti fattori (spazi fisici, competenze, risorse economiche): al termine del percorso di selezione - molto dura e, come nella vita, a volte spietata - i progetti che "ce la fanno" diventano imprese. Startup che vengono "incubate" per cinque mesi, inserite in un programma d'accelerazione per cominciare a stare sul mercato avvalendosi dell'assistenza di advisor qualificati e il supporto di business angel. In prima fila, per festeggiare il compleanno dei giovani startupper, il presidente di Confindustria Giorgio Squinzi, patron della Mapei, che ha colto l'occasione per esortare i ragazzi a rischiare: "No alle imprese-koala, timide e protette, sì alle imprese-gazzelle che corrono veloci e fanno crescere il Paese. Sono stato anch'io uno startupper quando 44 anni fa con mio padre creai la mia impresa". La presidente della Luiss Emma Marcegaglia, neopresidente dell'Eni, via skype sottoscrive: "Sono felice e orgogliosa di questa iniziativa che stiamo portando avanti: ci piace essere un'università che sperimenta". Tra le startup sviluppatesi nel laboratorio di Luiss EnLabs ci sono realtà come "Bulsara", innovativa agenzia pubblicitaria nel settore del Toilet Advertising che attira l'attenzione dei clienti grazie alla creatività delle sue campagne pubblicitarie; "Le Cicogne", che mette in contatto la domanda e l'offerta di valide e referenziate baby-sitter; "Qurami", che permette "da remoto" di occupare un posto in una fila e non perdere tempo; "wineOwine", una piattaforma di e-commerce che seleziona vini di qualità di piccoli produttori grazie a un team di enologi e sommelier che lavoro a stretto contatto con le produzioni vinicole. E tante altre ancora. Secondo il rettore della Luiss Massimo Egidi l'acceleratore d'impresa dà un chiaro messaggio agli studenti che stanno per entrare nel mercato del lavoro: "Creare una propria impresa è possibile: certo, ci sono mortalità nelle startup ma alcune hanno successo. Occorre capire le strategie e il mercato, accettare la competizione e il rischio: noi vi appoggiamo pienamente". Collaborare insieme in modo attivo, guardare alle nicchie di mercato e condividere esperienze per creare nuovi spazi. Ispirazioni, idee ed esempi per cominciare a fare impresa e aver fiducia nel futuro: mettersi in gioco e rischiare, anche in momenti difficili come questo. Leggi i commenti I commenti dei lettori 
None Leggi i commenti I commenti dei lettori 
Test di medicina odiati da studenti e famiglie. Ma in Italia ci sono davvero troppi medici, tali da giustificare un numero chiuso così severo? E, tra qualche anno, come staranno le cose? Mentre monta la polemica sui test di Medicina dello scorso 8 aprile, l'Ocse pubblica i dati sui sistemi sanitari delle principali economie del pianeta. E si scopre che i medici italiani sono tra i più vecchi del mondo. Così, tra qualche anno, saremo costretti a reclutare con tutta probabilità medici stranieri. Anche perché una fetta consistente degli attuali medici del Belpaese si stanno godendo una ricca e tranquilla pensione. Insomma, non sono più "operativi". E i colleghi in attività non sembrano essere, numeri alla mano, troppi di più di quelli di paesi come Germania e Norvegia. Mentre siamo uno dei paesi europei con meno laureati in medicina e in altri settori che hanno a che fare con la salute. Ha quindi ancora senso continuare col numero chiuso a Medicina? Anche perché in Italia occorrono almeno dieci o dodici anni per formare un nuovo medico specializzato. I dati pubblicati dall'Ocse e quelli della banca dati della Commissione europea posso aprire qualche spiraglio. Con i suoi 4,1 medici in attività ogni mille abitanti, l'Italia si piazza nelle prime posizioni per camici bianchi in attività. Ma non sembra trattarsi di numeri stratosferici se nello Stivale lavorano appena il 6 per cento in più dei medici che esercitano la professione in Svezia e il 7 per cento in più di quelli tedeschi e svizzeri. Pochi o troppi? Se passiamo in rassegna le carte d'identità dei medici italiani il nostro Paese non sembra destinato ad un futuro roseo. Tra i 29 paesi passati in rassegna dall'Organizzazione per la cooperazione e lo sviluppo economico, l'Italia è al secondo posto per medici over 55: se ne contano il 43 per cento. Solo in Israele ce n'è di più: il 49 per cento. Il 40 per cento in Germania e un terzo  -   il 33 per cento  -  in Francia. Circostanza che potrebbe anche essere letta positivamente, se è vero che un bravo medico deve anche avere qualche anno di esperienza alle spalle. Ma da Parigi, spiegano che "questi medici potrebbero essere indotti a andare in pensione nei prossimi dieci anni, anche se un numero significativo di medici continuano a praticare dopo i 65 anni". In questo caso, ambulatori, studi medici e ospedali italiani potrebbero rimanere presto sprovvisti di dottori e saremmo costretti ad aprire le porte a specialisti stranieri. E paesi come Spagna e Regno Unito potrebbero essere avvantaggiati perché attualmente con i medici più giovani. Gli under 35 nostrani sono appena 9 su cento, contro i 24  -  sempre su cento  -  in forza della Spagna e i 34 del Regno Unito. Un dato, quello sull'età media, che va incrociato anche con la produzione di medici e altre professionalità connesse con la salute del sistema universitario italiano. Se alla probabile fuga verso la pensione dei prossimi dieci anni infatti sommiamo "l'andamento lento" dell'Italia per laureati in medicina e affini le prospettive sono ancora più preoccupanti. L'Italia, infatti, risulta uno dei paesi europei col minor numero di laureati nel settore medico: appena 11 ogni 100mila abitanti, spiegano dalla Commissione europea. Danimarca, Olanda, Germania, Finlandia, Regno Unito e Norvegia riescono a sfornarne più dell'Italia. L'unica figura che abbonda nel nostro Paese è quella del medico abilitato alla professione. Passando in rassegna i dati forniti da Bruxelles, l'Italia ne riesce a contare ben 626 ogni 100mila abitanti. Il 12 per cento in più della Germania e il 13 in più della Norvegia, ma parecchi si stanno già godendo una placida e, probabilmente, dorata pensione. Argomenti medici medicina test medicina Leggi i commenti I commenti dei lettori 
ROMA - Serve la cosiddetta "bella" tra Perugia e Piacenza per decidere l'avversaria della Lube Macerata nella finale scudetto di volley. Anche in gara quattro rispettato il fattore campo: la Sir Safety supera al tie break (terzo in quattro partite) 3-2 (25-20, 18-25, 25-23, 19-25, 15-8) la Copra al termine di un'altra partita emozionante e spettacolare giocata in un PalaEvangelisti gremito da oltre seimila spettatori. Il match decisivo in programma al PalaBanca in Emilia lunedì di Pasquetta alle ore 17.30 (diretta RaiSport 1). Anche il quarto confronto ricalca i precedenti della serie con due squadre che ormai si conoscono bene e si alternano nella conduzione dei parziali. In casa Perugia da notare la crescita di Petric autore di 18 punti e presente nei momenti decisivi in attacco. Il top scorer umbro rimane, però, Atanasijevic con 21 punti, mentre un applauso speciale va a capitan Vujevic, mvp della serata, che a 41 anni suonati con 10 punti di qualità fa esplodere il palazzetto. Funziona pure il gioco al centro, soprattutto tra il regista Paolucci e Buti (11 punti). Invece Piacenza, che spreca il primo match ball per la finale, ritrova Vettori (25 punti), finito in panchina in gara tre, e un continuo Zlatanov (15 punti). Incidono meno del solito Simon (8 punti) e Fei (5 punti). Al centro, negli ultimi due set, trova spazio Tencati (6 punti) determinante nel finale del quarto parziale. Una serata sfortunata per i biancorossi culminata con gli infortuni di Marra e Kaliberda. Piacenza parte alla grande, con le idee e la voglia di chiudere in fretta il match. Perugia fatica a entrare in partita, ma la scossa arriva da una serie al servizio di Atanasijevic che riporta la situazione in parità. La ricezione di Piacenza è in affanno e Vettori non passa sul muro a tre umbro, allora Monti ferma il gioco e ci vuole parlare su. Quando l'opposto azzurro si incepa, costretto comunque a giocare sempre palle scontate, si tenta la carta Le Roux. Perugia vola con un ace di Buti e sfrutta un errore di Zlatanov per portare a casa il primo set. Reazione della Copra Piacenza nel secondo set, dopo aver perso il primo malamente. Sicuramente l'ingresso d Smerilli in difesa dà maggiore sicurezza al cambio palla. Migliorate anche le percentuali in fase offensiva. Buono il lavoro di Fei a muro e Vettori in fase offensiva che realizza otto punti. Al contrario la Sir Safety si blocca. Atanasijevic viene fermato spesso e il sestetto di casa crolla. Serve a poco il cambio in regia con Paolucci al posto di Mitic. La Copra allunga e chiude con facilità. Nel terzo set Perugia tenta la fuga. Merito delle scelte in attacco del palleggiatore Paolucci. Il giocatore di origine romana coinvolge nel gioco a turno tutto il potenziale degli umbri e rende meno prevedibile la soluzione su Atanasijevic. Si vedono Petric e Vujevic. Mentre dall'altra parte coach Monti fa riposare Papi (falloso in attacco) e spedisce sotto rete Kaliberda, nonostante qualche problema al tendine di Achille che lo costringe a saltare meno. Per aumentare il vantaggio Perugia si affida ai primi tempi, sfruttando un buon momento in ricezione. Nel finale i padroni di casa hanno un Vujevic che trova un paio di punti preziosi, Piacenza cresce tanto e fa paura. Ma non riesce a salvare il parziale. Quarto set equilibrato. Una serie al servizio di Atanasijevic lancia Perugia, ma Piacenza rientra subito nel match grazie alle battute di Simon e all'ingresso in campo di Tencati (sostituisce Fei al centro). Si fa male Kaliberda (forse stiramento) e torna Papi, Piacenza si tiene stretto il break di vantaggio. A questo punto della gara la Copra diventa dilagante e Perugia non trova la forza di reagire. Le prime firme degli emiliani entrano tutte nel tabellino dei realizzatori con Papi, Zlatanov, Vettori e Simon che regalano il quinto set. Le scelte tecniche per il tie break ricadono su Tencati, ancora in campo per Piacenza con Fei in panchina, e Fanuli, libero tra i padroni di casa, con Paolucci saldamente in regia. Questa volta il set spareggio è saldamente in mano a Perugia che si aggrappa alle giocate di Vujevic e alle bordate di Atanasijevic per chiudere il conto e andare alla bella del Lunedì dell'Angelo a Piacenza. Intanto buone notizie per Trento. Il club sarà ai nastri di partenza del mondiale per club 2014, programmato a Belo Horizonte, in Brasile, fra il 5 e 10 maggio, grazie a una wild card concessa dal comitato organizzatore e dalla Federazione internazionale. Per la sesta volta consecutiva i gialloblù parteciperanno, quindi, alla massima competizione iridata per club, manifestazione vinta quattro volte consecutive fra il 2009 ed il 2012. Oltre alla Trentino Volley, l'elenco delle otto compagini che parteciperanno al torneo vedrà la presenza già confermata dei campioni d'Africa dell'Esperance (Tunisia), dei campioni d'Europa del Belogorie Belgorod (Russia), dei campioni d'Asia del Matim Varanim (Iran), della società organizzatrice e campione in carica Sada Cruzeiro (Brasile), degli argentini dell'Upcn San Juan (rappresentante del Sudamerica), dei portoricani del Guaynabo Mets in qualità portacolori del Nord America e dei qatarini dell'Al-Rayyan, a cui è andata la seconda wild card concessa dalla Fivb. Invariata la formula della manifestazione: le otto squadre disputeranno la prima fase divise in due gironi da quattro, le prime due classificate di ogni raggruppamento accederanno alle semifinali e finali, in programma fra il 9 e il 10 maggio. Argomenti volley piacenza volley perugia volley Leggi i commenti I commenti dei lettori 
VALENCIA – Il Real Madrid di Carlo Ancelotti ha vinto per la 19/a volta la Coppa del Re. Nella finale di Valencia, i blancos hanno battuto i rivali storici del Barcellona con il punteggio di 2-1 al termine di una gara dalle mille emozioni. Le merengues sono passate in vantaggio dopo appena 10’ con un preciso sinistro in diagonale Di Maria, lanciato in contropiede da Benzema. PAREGGIA BARTRA – Il Barcellona ha replicato con veemenza e, dopo un lungo predominio territoriale, è pervenuto al pareggio, al 68’, grazie a un colpo di testa di Bartra sugli sviluppi di un angolo dalla sinistra di Xavi. I catalani hanno insistito ma hanno continuato ad esporsi alle controffensive del Real. DECIDE BALE – Che prima ha colpito un palo con Modric e poi (85’) ha trovato il gol-vittoria grazie a una straordinaria azione solitaria di Bale: il gallese è partito palla al piede dai 45 mt dalla linea laterale sinistra, ha saltato in velocità Bartra, è rientrato e, con un tocco morbido di sinistro sul primo palo, ha superato Pinto.  Il Barcellona ha tentato il tutto per tutto ma all’89’ è stato il palo a negare il 2-2 a Neymar. MARTINO VERSO L’ESONERO – Per il ‘magico’ Barcellona e’ il triste epilogo di un’annata tormentata e da dimenticare (non solo in campo) che probabilmente segnerà anche la fine del rapporto col ‘tata’ Martino visto che dopo l’eliminazione a sorpresa dalla Champions League, e il tracollo in Liga (-4 dalla vetta), ha fallito anche l’ultimo obiettivo della stagione. Argomenti barcellona fc real madrid carlo ancelotti calcio spagnolo Leggi i commenti I commenti dei lettori 
L'Europa boccia l'istruzione italiana, che si allontana dai sistemi formativi degli altri partner. Ultima per giovani laureati e tra le prime per ragazzi che abbandonano precocemente gli studi, l'Italia è uno dei paesi dell'Unione europea a 28 stati messi peggio in tema di istruzione. In altre parole, il nostro sistema formativo soffre per l'eccessivo numero di ragazzi che abbandonano le aule scolastiche senza avere completato almeno l'istruzione superiore e per i pochissimi giovani che proseguono gli studi conseguendo il titolo universitario e non riesce a ridurre il gap che lo separa dagli altri paesi europei. Anzi, se ne allontana sempre di più. E fra qualche anno, secondo le previsioni di Bruxelles, saremo il paese con il sistema di istruzione più inefficiente del Vecchio continente. L'ultimo report lanciato in questi giorni dall'ufficio statistica della Commissione europea pesa come un macigno sul nostro Paese. Perché, oltre a confermare l'ultimo posto per giovani in possesso di un diploma di laurea e l'enorme dispersione scolastica prodotta dalle nostre scuole, conferma anche che gli sforzi prodotti negli ultimi dieci anni abbondanti da tutti i governi che si sono succeduti sono stati insufficienti e che tutti gli altri paesi, compresi quelli che si sono affacciati da pochi anni nella realtà comunitaria, hanno fatto meglio di noi. Il premier Matteo Renzi ha messo la scuola al centro della sua agenda politica. Ma senza adeguate risorse sarà difficile uscire dal guado. E occorre stringere la cinghia ancora per risanare i conti. I numeri sono impietosi. Oggi, nell'Unione europea a 28, quasi 37 giovani di età compresa fra i 30 e i 34 anni su cento sono in possesso di una laurea. In Italia sono appena 22,4. E siamo maglia nera. Perfino la Romania riesce a fare meglio di noi. Per non parlare di altri paesi industrializzati come l'Italia. In Germania la quota dei giovani laureati arriva al 33,1 per cento, in Francia si sale al 44 e nel Regno Unito si tocca quota 47,6 per cento. E nel 2013 ci troviamo ancora più lontani da tutti. Segno che nelle altre nazioni si corre, mentre in Italia si cammina appena. Nel 2012 eravamo distanti dalla media europea di 10,4 punti percentuali, che sono saliti a 14,4 l'anno scorso. Stesso discorso per i giovani di età compresa fra i 18 e i 24 anni che come titolo di studio si sono fermati al diploma di licenza media. In Italia siamo al 17 per cento, oltre 720mila giovani che avranno mille difficoltà a trovare un lavoro con una paga adeguata. Anche all'estero. Nel 2007 la dispersione scolastica del nostro Paese era superiore a quella dei paesi membri di 4,8 punti che sono diventati 5,1 nel 2013. E nel 2020, probabilmente ci toccherà un'altra maglia nera. L'Unione europea ha diversificato gli obiettivi, commisurandoli alle effettive capacità di intervento, per i singoli paesi. Per l'Italia ha prefissato un poco lusinghiero 16 per cento di dispersione. E se tutti gli altri paesi riusciranno a raggiungere i propri obiettivi, l'Ue a 28 sarà al 10 per cento e il nostro Paese ultimo. Argomenti laurea europa italia Leggi i commenti I commenti dei lettori 
ADESSO il "game over" per la ex De Tomaso è davvero a un passo. Ci si aspettava che l'unica cordata di imprenditori interessata all'acquisto si facesse avanti entro martedì sera. Così però non è stato. E adesso il curatore fallimentare Enrico Stasi rischia di alzare bandiera bianca: "Non c'è più tempo per lanciare la cosiddetta asta impropria prevista dalla legge", spiega il commercialista che sta gestendo gli ultimi giorni di vita dell'impresa di Grugliasco. La cassa integrazione dei circa 900 dipendenti scade il 4 maggio, poi scatteranno i licenziamenti. Il curatore non può vendere direttamente l'azienda al primo offerente, ma deve bandire un'asta sulla base della prima proposta d'acquisto che riceve, in modo da consentire eventuali controfferte. Una procedura che in teoria serve a tutelare gli stessi lavoratori, perché potrebbe scatenare rilanci "migliorativi" da parte di altri interessati. Però richiede tempo. Ecco perché negli ultimi giorni si sono intensificate le trattative con il consulente emiliano della misteriosa cordata di imprenditori italiani, che è anche l'unica ad aver manifestato un interesse, a fine dicembre. La settimana scorsa il gruppo aveva inviato una prima bozza di offerta, che però non andava bene: "La curatela  -  si legge in una nota di Stasi  -  ha chiesto che venissero inseriti, nell'esclusivo interesse dei lavoratori, tanto l'impegno a predisporre un piano industriale quanto l'indicazione del numero complessivo dei dipendenti che, in aggiunta a quelli da trasferire con il passaggio di azienda, sarebbero stati assunti dal bacino di lavoratori in mobilità della De Tomaso". La cordata avrebbe dovuto rifarsi viva entro martedì, invece ha chiesto altro tempo. Ma, dice Stasi, "tenuto conto del fatto che la cassa integrazione scade il 4 maggio, è indubbio come non vi sia più tempo per mettere in piedi una procedura competitiva". Dunque, senza la possibilità di vendere, la curatela "si vede costretta a porre in essere quanto previsto dalla legge in tema di ammortizzatori sociali". Detto in altri termini, una volta scaduta la cassa integrazione non restano che i licenziamenti e la mobilità. E adesso? Probabilmente il curatore chiederà un incontro al ministero del Lavoro, nella speranza di ottenere un'ulteriore proroga della cassa integrazione. Ma sarà molto difficile, sia perché sarebbe l'ennesimo prolungamento, sia perché proprio l'offerta d'acquisizione era ritenuta necessaria da Roma per dare il via libera a un'altra tranche di "cig". Altri pretendenti? Non pervenuti. L'unica a farsi viva ieri inviando un piano industriale (ma non una vera offerta d'acquisto) è stata la Ats di Borgomanero, con cui però la curatela ha ingaggiato una battaglia giudiziaria: il titolare Gianluca Gregis aveva infatti tentato un colpo di mano presentando una domanda per registrare a proprio nome il marchio De Tomaso (che è sempre stato nelle mani del curatore e non è mai stato acquisito dalla Regione), ma era stato stoppato da un sequestro della Procura. Proprio per questa interferenza da parte della Ats, Enrico Stasi la considera una soluzione non percorribile. In fondo, ricorda il curatore nella sua nota, "la situazione in cui la De Tomaso si trova sin dall'apertura della procedura concorsuale è il risultato di un malaccorta gestione dell'azienda da parte della famiglia Rossignolo, che ha comportato l'assunzione di oltre mille dipendenti pur senza alcuna prospettiva di ripresa". Stasi rivendica di aver fatto tutto il possibile per vendere l'azienda e salvaguardare i posti di lavoro. Eppure "a oggi, nonostante i ripetuti solleciti, non è stata formulata alcuna offerta di acquisto". 
Dentro i cassonetti c’è di tutto. Mancano, o quasi, solamente i rifiuti: quelli veri, da buttare una volta per sempre, quelli che proprio non si può riciclare. Dovrebbero essere l’unico contenuto e invece l’esperienza delle «Sentinelle dei rifiuti» capitanate da Paolo Hutter, che con i loro «trashmob» sono andati a rovistare nei bidoni di Vanchiglia e San Salvario, ha portato alla scoperta che nell’immondizia finisce tutto meno che ciò che dovrebbe finirci. Cose che rifiuti proprio non sono (compresi la protesi di una gamba, pane ancora buono, dei piatti intatti di porcellana) ma soprattutto materiali che all’85 per cento, dice Hutter, potrebbero essere riciclati. L’Ipla ha calcolato che nel pattume dei piemontesi solo 23 chili su 100 sono davvero “immondizia”. Il resto è tutto buono e capace di rinascere: 26 chili di carta, 14 chili di plastica, 2,7 di ferro e alluminio, 4,9 di vetro, 28 di organico. Cosa significa? Che almeno 500 dei 750 camion usati ogni giorno in Piemonte per svuotare i bidoni potrebbero non uscire dai depositi diretti alle discariche o agli inceneritori. Se il tesoro nascosto nei bidoni spiega il proliferare di raccoglitori e rovistatori notturni di spazzatura (le cui file con la crisi si sono ingrossate: agli storici “ferramiù” rom si sono aggiunti profughi senegalesi e somali che a notte fonda, prima che passino i camion dell’Amiat, fanno la cernita dei bidoni tirando su i rottami con uncini di ferro), trovare una spiegazione al “paradosso del cassonetto”, pieno di materiale prezioso e vuoto di immondizia, non è altrettanto facile. Anche perché il fenomeno, vistoso nelle zone non servite dalla raccolta “porta a porta” dei rifiuti, non risparmia i quartieri dove differenziare dovrebbe essere un obbligo, pena la sanzione. «Quei 75 chili di rifiuti ogni 100 che, abbiamo calcolato, finiscono nei cassonetti dell’indifferenziato anziché nel riciclo, sono una “media del pollo” che tiene conto anche delle zone dove con il porta a porta si arriva anche al 60 per cento di differenziata» precisa il direttore dell’Ipla, Luca Rossi, autore dello studio condotto assieme al Conai e alla Regione. Questo significa che su un milione di tonnellate di rifiuti non differenziati raccolti ogni anno in Piemonte (un altro milione viene differenziato), circa 680mila tonnellate avrebbero potuto ancora essere riciclate e recuperate, se gettate nei bidoni giusti. Dati che in una città come Torino, dove la differenziata è ferma al 42 per cento, sono ancora più allarmanti. «Con i nostri controlli a Vanchiglia, dove non c’è il porta a porta — ha raccontato l’ambientalista Paolo Hutter, presentando il bilancio delle “Sentinelle dei rifiuti” — abbiamo raggiunto anche percentuali dell’84 per cento di materiali buoni ma buttati nell’indifferenziato». Com’è possibile che legno, carta, plastica e lattine finiscano nel pattume anziché nei contenitori dedicati? Secondo le “Sentinelle” è questione di educazione dei cittadini al riciclo, tanto che proprio per sensibilizzarli hanno tappezzato i cassonetti dei quartieri dove sono passati con postit con cui spiegavano gli errori del caso. «Del resto — ricorda Hutter — a Milano il Comune fa 40mila multe l’anno; a Torino sono meno di mille». Nessuno auspica le “maniere forti”, ma c’è da capire che rinunciare al riciclo significa sprecare due volte. «Ogni tonnellata di carta finita nell’inceneritore costa al contribuente 110 euro: se fosse riciclata ne frutterebbe 95» precisa Giancarlo Palazzo della cooperativa Arcobaleno. «I bidoni sono un scrigno — rimarca Hutter — che custodiscono un tesoro di milioni di euro». Questione, quindi, di buoni comportamenti. Ma anche di opportunità, perché se i bidoni per differenziare non ci sono, o sono troppo lontani, è difficile far cambiare abitudine ai cittadini, i quali andrebbero anche incentivati: perché se dal riciclo si guadagna, è giusto che il contribuente possa sentirne i vantaggi nella tassa sui rifiuti. «Ogni anno in provincia di Torino si incassano 15,7 milioni di ricavi dal riciclo. Se ci si impegnasse, salendo gradualmente fino al 60 per cento di differenziata, potremmo arrivare a incassare 50 milioni, che andrebbero ad alleggerire i costi in bolletta» pronostica il presidente dell’Autorità dei rifiuti, Paolo Foietta. Il problema è impegnarsi. «Quando c’è da aumentare la differenziata promuovendo il porta a porta — polemizza Foietta — sia il Comune di Torino sia l’Amiat ribattono che costa troppo». Ogni nuovo quartiere sottratto alla raccolta su strada costa almeno 2 milioni. «Ma il gioco vale la candela — chiarisce il presidente dell’AtoR — C’è un investimento iniziale ma alla fine ad averne un ritorno sarebbero i cittadini. A Torino, con un programma politico pluriennale che oggi manca, si potrebbe passare dall’attuale 42 al 50 per cento». Argomenti raccolta rifiuti torino amiat raccolta differenziata paolo hutter paolo foietta 
