None Leggi i commenti I commenti dei lettori 
In giunta ci saranno almeno quattro donne su dieci assessori e un assessorato potrebbe essere dedicato all’Expo. Chiamparino ha preparato la griglia di base delle deleghe e non è detto che si arrivi a undici. Se si occuperanno tutte le poltrone la quota rosa potrebbe salire a cinque. Enrica Baricco, Silvana Accossato, Gianna Pentenero, Nadia Conticelli, Carla Ferrari? Solo ipotesi, per ora, per quanto tutte credibili. Con una variante: Gianna Pentenero potrebbe andare alla presidenza del Consiglio liberando quindi un posto per un’altra consigliera, forse Monica Cerutti per Sel. Che, provocando, non nasconde le sue ambizioni. sempre che non sia il suo compagno di partito Marco Grimaldi a prendere l’assessorato all’Ambiente. Oppure alla Cultura. In ascesa ci sarebbe anche Daniele Valle, giovane rampante, area Gariglio, sempre che il segretario regionale del Pd sia d’accordo. Sergio Chiamparino, a Biella per due giorni di riposo dopo la vittoria alle urne, manda comunque qualche segnale: la composizione della squadra dovrà essere pronta prima possibile, anche se si dovrà comunque attendere la proclamazione degli eletti in Consiglio, dopo il 10 giugno. Il presidente ha fissato i primi criteri: assai più difficile riempire le tessere del puzzle con i nomi. Quote rosa, Expo, peso paritario per i partiti che fanno parte della maggioranza. Sono queste le novità, quando ormai il totogiunta è partito e le voci su chi è destinato ad entrare e chi a stare fuori sono inarrestabili. Non è scontato che gli assessorati siano alla fine undici: «Potrei fermarmi a dieci» dice il neogovernatore, e aggiunge: «Seguirò lo stesso metodo che ho usato per la composizione del listino». Tradotto: sui nomi ci deve essere piena condivisione, nessuna imposizione da parte dei partiti. Qualche partito minore, Moderati, Scelta Civica e Lista Monviso, sarà escluso dal futuro governo del Piemonte? «Per me partono tutti allo stesso livello, hanno due consiglieri ciascuno». E poi ci sono i paletti territoriali: «Bisogna considerare quattro macroaree: Sud Est, Sud Ovest, Nord Est e Nord Ovest. Chiamparino ha messo a punto una bozza delle deleghe degli undici assessorati. Al vicepresidente della giunta, che sarà scelto tra i consiglieri, saranno affidati la riforma delle province, la riforma della legge elettorale e i rapporti con il Consiglio. Accorpati in un unico assessorato attività produttive, sviluppo e università. Poi una maxidelega che comprenderebbe cultura, tempo libero, sport e istruzione. Ufficio che interessa a Mauro Laus. Sanità insieme all’assistenza, che andrà a un assessore esterno. I trasporti, considerati strategici, non verranno accorpati con nessun’altra delega (tra i papabili Aldo Reschigna). Legati agricoltura, montagna, caccia e pesca. «Solo un dubbio: se fare un assessorato dedicato solo alla montagna» dice il neogovernatore. L’intenzione è mettere insieme casa e urbanistica, bilancio e partecipate, lavoro e formazione. Unica delega per l’ambiente, mentre Expo e turismo viaggiano in coppia. La lotta per conquistare l’assessorato alla sanità è agguerrita. Antonio Saitta resta per il momento il nome più forte, mentre si rinnovano le voci che danno Fulvio Moirano come il prossimo direttore regionale. Anche se per quel ruolo corrono anche altri: Giulio Fornero, in primo luogo, molto vicino a Chiamparino, ma anche il direttore sanitario della Città della Salute Ottavio Davini. Per la cultura Sergio Soave, escluso dal Consiglio, resta un’ipotesi concreta. Una conversazione recente fra i due farebbe pensare che, per avere Soave, Chiamparino sarebbe disposto ad indicarlo come esterno. Spunta anche il nome di Antonella Parigi, direttrice del Circolo dei Lettori. Giorgio Ferrero resta forte all’agricoltura, salgono le quotazioni di Aldo Reschigna per un assessorato importante. Un nodo rimane il Bilancio e si fa insistente la voce che indica Monica Schiraldi, direttore finanziario di Gtt, indicata da Chiamparino nel consiglio di Sorveglianza di Intesa Sanpaolo. Qualcuno arriverà da Palazzo Civico? Al momento non sembrano essere previsti traslochi di assessori. Argomenti torino repubblica giunta regionale elezioni regionali 2014 sergio chiamparino to 
Sono cinque le buste presentate negli uffici di palazzo Ziino per la realizzazione della 390° edizione del Festino di Santa Rosalia. Sono scaduti i termini per la consegna delle offerte economiche e dei progetti, che saranno valutati nei prossimi giorni dalla commissione esaminatrice. Tra i partecipanti Studio Festi di Monica Maimone, protagonista dei Festini della giunta Orlando negli anni Novanta, Terzo Millennio di Andrea Peria, "Promo Palermo" di Maurizio Cosentino, rappresentante di  Confcommercio, la "Graham Associati" di Giovanni Callea. A manifestare interesse per il Festino quest'anno sono stati anche l'attore Lollo Franco e l'ex direttore dell'Inda Filippo Amoroso. La commissione non è ancora completa: è presieduta dalla capo area della Cultura Eliana Calandra e ne faranno parte il funzionario comunale Salvatore Tallarita e un componente che sarà sorteggiato domani  dall'Urega, gli uffici che con la nuova legge sugli appalti si occupano per la Regione  dell'espletamento delle gare. Dovevano essere due gli esterni, in base alla normativa sugli appalti, ma non esiste un albo regionale di esperti in ambito culturale. Così il componente Urega sarà uno solo. La cifra dell'appalto quest'anno è di 330 mila euro euro, leggermente inferiore rispetto al 2013. La parte mancante - lo stanziamento della giunta è stato di 500 mila euro - copre le spese per le transenne, per la sicurezza, per l'allestimento dei punti di pronto soccorso.  Un contributo di 20 mila euro è previsto per la Cattedrale. La valutazione consisterà nell'attribuzione di un punteggio di massimo 90-100 punti.  Il massimo, 45 punti, sarà riconosciuto alla proposta più creativa originale e rispondente alle finalità dell'evento. Per l'offerta economica, in funzione del massimo ribasso, il punteggio varierà da 10 a 100 punti. L'avviso pubblico, è scritto nel bando, non impegna il Comune che si riserva la facoltà "di non procedere all'individuazione di alcuna proposta progettuale, qualora nessuna dovesse risultare idonea alla realizzazione della manifestazione". Argomenti festino comune 
I maxi della Superyacht Loro Piana e il Mondiale TP52, in rapida successione, accendono la stagione della vela allo Yacht Club Costa Smeralda. Siete pronti? Eccovi le istruzioni per l'uso Porto Cervo, 27 Maggio 2014. A giugno la stagione velica nel Mediterraneo si prepara a cambiare il passo, grazie ai primi appuntamenti internazionali del calendario sportivo dello Yacht Club Costa Smeralda. Dai giganti della vela alle imbarcazioni da corsa one-design, dai professionisti di Coppa America ai campioni olimpici e ai velisti amatoriali, gli eventi in arrivo promettono di soddisfare tutti i gusti. Per ora vi presentiamo in dettaglio le date e i protagonisti attesi. Poi naturalmente su Saily potrete trovare nei giorni di regata tutte le informazioni, le barche, le persone, le emozioni e le news, con testi, foto e tanti video sulla nostra TV. SUPERYACHT LORO PIANA: VELA FUORI MISURA Ad avviare la stagione in grande stile sarà la Loro Piana Superyacht Regatta (3-7 giugno) che vedrà confluire sulle banchine della Marina di Porto Cervo 21 splendidi velieri. Inaugurata nel 2008 e organizzata in collaborazione con Boat International Media, la manifestazione è diventata da subito un appuntamento imperdibile nel calendario estivo dei superyacht. La regata è diventata inoltre un appuntamento prestigioso per l'industria nautica dal momento che designers e costruttori si riuniscono per ammirare la tecnologia all'avanguardia che combina esterni di lusso con prestazioni performanti, rendendo questi colossi ancora più impressionanti. Tra gli altri, saranno presenti almeno sei differenti modelli in rappresentanza del cantiere sudafricano Southern Wind, le cui imbarcazioni si batteranno per il SWS Trophy. Mentre il programma sportivo dell'evento vedrà ogni giorno armatori, tattici di fama internazionale, navigatori ed equipaggi darsi battaglia per conquistare la vittoria finale, tutti i partecipanti avranno anche occasione di rilassarsi grazie ai tanti eventi sociali previsti durante la settimana. Dalle cene di gala alle feste in spiaggia, dal cocktail di benvenuto al pizza party, armatori, equipaggi ed ospiti potranno godere della migliore ospitalità che gli organizzatori, il title sponsor e l'esclusiva Costa Smeralda hanno da offrire. TP52: IL MONDIALE PER TIFARE AZZURRA (NEI GIORNI DI BRASILE 2014) A conclusione della loro avventura sarda, i superyacht lasceranno il posto alla flotta degli agguerriti TP52 che si daranno battaglia nell'Audi TP52 World Championship 2014 (9-14 giugno). Nove team internazionali sono attesi da Stati Uniti, Svezia, Gran Bretagna, Francia, Brasile e Turchia. Scenderà nelle acque di Porto Cervo per l'occasione anche il TP52 del socio YCCS Alberto Roemmers, Azzurra, fresco di vittoria alla Rolex Capri Sailing Week. Con un equipaggio ben affiatato e una consumata esperienza nel Mediterraneo, come dimostra il tattico Vasco Vascotto da anni frequentatore delle regate in Costa Smeralda, la squadra di casa è chiamata ad una buona performance. La competizione sarà sicuramente serrata e il vincitore del circuito 52 Super Series dello scorso anno Quantum Racing, con i veterani di Coppa America Ed Baird e Terry Hutchinson rispettivamente al timone e alla tattica, tenterà di recuperare punti dopo il terzo posto ottenuto a Capri. Anche lo svedese Ran Racing, guidato dai coniugi Niklas e Catherine Zennström, sarà da tenere d'occhio in quanto detentore del titolo mondiale. L'ex campione del mondo della classe 470, il britannico Nic Asher, raggiungerà, nel ruolo di stratega, il tattico Adrian Stead, habitué a bordo del TP52 svedese. E PER FINIRE UN TOCCO DI SMERALDINE Una volta conferito il titolo mondiale, il calendario dello YCCS proseguirà con la Coppa Europa Smeralda 888 (27-29 giugno), la quarta tappa del circuito annuale europeo della classe Smeralda 888, con base a Monte Carlo. www.yccs.com. Leggi i commenti I commenti dei lettori 
NEW YORK - Apple acquista Beats Music & Beats Electronics per circa 3  miliardi di dollari. Lo afferma Apple in una nota, prevedendo la  chiusura dell'operazione nel quarto trimestre dell'esercizio fiscale. Il  gruppo informatico ha siglato l'accordo con l'azienda californiana  produttrice di device audio fondata dal rapper Dr Dre. L'altro  cofondatore, il produttore discografico Jimmy Iovine, entrerà in Apple. [[ge:rep-locali:repubblica:87519657]] "La  musica ha un ruolo importante nelle nostre vite e occupa un posto  speciale nei nostri cuori all'interno di Apple" afferma l'amministratore  delegato di Apple, Tim Cook, sottolineando che per questo motivo Apple  "continua a investire nella musica". L'accordo prevede l'acquisizione di  Beats Music, il servizio di abbonamento di musica in streaming, e di  Beats Electronics, che produce le popolari cuffie, gli speakers e  software audio Beats. Si tratta della più dispendiosa  acquisizione compiuta da Apple nei suoi 38 anni di storia, un prezzo che  l'azienda di Cupertino paga anche per contrastare la concorrenza posta  dalla nuova tendenza dei servizi di musica in streaming (da Pandora a  Spotify) nei confronti del negozio di iTunes. 
SIENA – La Montepaschi completa l’opera e, dopo la fondamentale vittoria a Reggio Emilia, chiude i conti con la Grissin Bon nella gara di spareggio dei quarti di finale battendola di nuovo per 84-79. Ma per i campioni d’Italia non è stata certo una passeggiata. Anzi. La gara è stata tesa ed emozionante, bella soprattutto nel combattutissimo finale. La differenza, in fondo, l’hanno fatta un pizzico di esperienza e di lucidità in più da parte dei toscani che ringraziano Haynes (20 punti) ma soprattutto Ress, protagonista nei momenti chiave. [[ge:rep-locali:repubblica:87539157]] SIENA AVANTI ANCHE DI 14 PUNTI – Reggio parte con aggressivita’: White, che alla fine sara’ il miglior marcatore dell’incontro con 21 punti, segna il +4 emiliano (13-17) all’8′. Siena reagisce con Janning che sigla il sorpasso, poi con uno strepitoso Ress: tre triple in fila del capitano valgono il 29-19. L’abbrivio per Siena e’ quello giusto: Reggio non riesce a rientrare sotto per tutto il secondo periodo e anche nel terzo il passivo sale anche a 14 punti, quando Janning dall’arco firma il 55-41. [[ge:rep-locali:repubblica:87547167]] RESS, SCHIACCIATA DECISIVA – Ma la Grissin Bon non e’ mai doma: trascinata da un ottimo Cinciarini rientra fino al -2 (73-71) a 3’33″ dal termine. La tripla di Viggiano riallarga il divario, ma poco dopo Bell in penetrazione trova il -1 (76-75). A 1’13″ dal termine Ress inventa un’incredibile schiacciata in rovesciata che restituisce il +3 ai suoi e fa esplodere il Palaestra. Reggio Emilia perde la palla successiva, Siena dalla lunetta mantiene la freddezza e chiude 84-79. Sabato si parte già con gara-1 della semifinale scudetto, contro Roma. SIENA-REGGIO EMILIA 84-79 (18-19, 40-33, 61-52) Siena : Viggiano 6 Hunter ne, Cournooh ne, Haynes 20, Carter 10, Janning 8, Ress 13, Ortner 8, Nelson 9, Udom ne, Batori, Green 10. All. Crespi. Reggio Emilia : White 21, Filloy, Gigli ne, Brunner 2, Antonutti ne, Bell 9, Frassineti ne, Kaukenas 14, Cervi 12, Silins 3, Pini ne, Cinciarini 18. All. Menetti Arbitri : Lanzarini, Paternico’, Martolini. Note – Tiri liberi: Siena 8/10, Reggio Emilia 9/11. Tiri da tre: Siena 14/28, Reggio Emilia 4/11. Usciti per falli: nessuno. Rimbalzi: Siena 33, Reggio Emilia 27. Spettatori: 4000 circa. Argomenti montepaschi siena reggio emilia basket basket play off 2014 basket serie a Leggi i commenti I commenti dei lettori 
