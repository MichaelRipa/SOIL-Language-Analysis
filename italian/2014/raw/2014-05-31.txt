SIENA - La Montepaschi Siena inizia con il piede giusto la serie della semifinale playoff, battendo 75-73 la Virtus Roma al termine di un match molto tirato, ma sempre in pugno per i toscani. Grande trascinatore dei padroni di casa la guardia Marquez Haynes con 26 punti, in doppia cifra anche Hunter e Green (10). TESTA A TESTA FINO ALLA FINE - Avvio di partita molto positivo per i ragazzi di coach Crespi con Green che firma subito il primo tentativo di allungo casalingo (6-0), ma grazie alla coppia sotto canestro Jones-Mbakwe l'Acea prima pareggia, poi mette il naso avanti al 9′ (16-20). Siena risponde con un parziale di 9-0 a cavallo dei primi due periodi, poi arriva anche al +8 con il canestro di Haynes. Comincia un lungo elastico nel punteggio, con i toscani che restano sempre avanti senza però mai dare l'impressione di poter chiudere il discorso. Neanche a 5′ dal termine, quando il solito Haynes, autore alla fine di 26 punti, firma il più 10 (69-59) con la quarta tripla della sua serata. HOSLEY FALLISCE LA PARITA' - Roma si aggrappa a Hosley e Mayo per ricucire lo strappo: l'Acea arriva a -2 (75-73) a 35 secondi dal termine. Nell'azione successiva la Montepaschi non va a canestro, Hosley ha in mano il pallone del pareggio ma la sua conclusione si spegne sul ferro. Lunedi', sempre a Siena, è in programma il secondo atto della sfida con i toscani che tenteranno di sfruttare ancora il fattore casalingo per allungare la serie e la squadra di Dalmonte decisa a recuperare i conti. Montepaschi Siena  -  Acea Roma 75-73 (21-20, 39-36, 62-55) Siena: Viggiano 4, Hunter 10, Cournooh 2, Haynes 26, Carter 4, Janning 4, Ress 2, Ortner 5, Nelson 8, Udom ne, Bucarelli ne, Green 10. All.: Crespi. Roma : Goss 14, Jones 18, Reali ne, Tonolli ne, Righetti ne, D'Ercole ne, Hosley 10, Mayo 11, Baron, Moraschini 3, Mbakwe 15, Kanacevic 2. All.: Dalmonte. Arbitri : Lamonica, Vicino, Calbucci. Note -  Tiri liberi: Siena 15/16, Roma 19/22. Tiri da tre: Siena 6/23, Roma 4/15. Usciti per falli: nessuno. Rimbalzi: Siena 29, Roma 33. Spettatori : 4000 circa. Argomenti basket serie a montepaschi siena virtus roma basket play off 2014 Leggi i commenti I commenti dei lettori 
"Vuole che le racconti la nostra start up? Diciamo così: tre giovani italiane che cercano di portare al successo un'idea molto semplice per un mercato molto complesso". Ecco in sintesi la startup Le cicogne per Giulia Gazzelloni, una delle tre socie insieme a Monica Archibugi e Valentina Tibaldo. La neo-impresa creata da queste tre ventiseienni basate su Roma è nata di fatto soltanto nell'aprile dello scorso anno, ma sta già facendo parecchio parlare. "Mettiamo in contatto i genitori che hanno bisogno di aiuto per i loro figli con chi quell'aiuto è disposto a darlo", sintetizza Giulia. Si va dal baby sitting fino al sostegno per far svolgere i compiti a casa ai bambini. "Cerchiamo di mettere in contatto domanda e offerta in un segmento che ricerca persone affidabili e che abitano vicino". Ed è proprio questa la chiave: la geolocalizzazione dei bisogni. D'altronde l'intuizione è nata proprio da Monica e dalle necessità dei suoi vicini di casa. Infatti Monica, lavorando come babysitter, era diventata in poco tempo il punto di riferimento del suo quartiere per tante studentesse come lei in cerca di un lavoro flessibile. Di fatto in poco tempo riusciva a mettere in contatto genitori e amiche con bisogni perfettamente complementari, persone che spesso abitavano anche l'uno di fronte all'altro senza conoscersi. Così l'idea di creare un punto di incontro virtuale. Nel 2012 l'intuizione di Monica approda all'InnovAction Lab, dove viene intercettata da Giulia e Valentina. Insieme decidono ci creare  il portale e di entrare nel programma di accelerazione LUISSEnlabs, ricevendo un primo investimento da parte di LVenture Group. Oggi le tre 'cicogne' offrono lavoro soprattutto  a studenti che vogliono arrotondare il primo stipendio  -  o la paghetta dei genitori, con i tempi che corrono -  e dedicarsi ad un'attività nella quale ci si prende cura del prossimo. La start up registra numeri interessanti: ottocento 'cicognè iscritte al portale, milleduecento famiglie che hanno trovato una babysitter grazie al servizio, due città coperte: Roma e Milano. Giulia, abbiamo parlato di coloro che offrono il servizio, ma che tipo di pubblico intercettate? "Ci rivolgiamo soprattutto a due tipi di pubblico: da una parte tutte le mamme e i papà lavoratori che hanno poco tempo per fare i compiti con i loro bambini o per accompagnarli a scuola o allo sport. Dall'altra ragazzi e ragazze tra i diciotto e i ventotto anni desiderosi non solo di guadagnare una propria e piccola indipendenza economica, ma soprattutto di entrare in un percorso di crescita professionale derivante dal prendersi cura dei bambini in modo responsabile e creativo al tempo stesso". Gli ingredienti del successo della vostra startup? "Sicuramente la passione che ci stiamo mettendo nel progetto è un ingrediente fondamentale per il successo. Aggiungerei però la conoscenza profonda del mercato e dei bisogni dei propri utenti e clienti, nonché una grande dose di disciplina". Qual è l'elemento wow della vostra start up? Insomma, in cosa si distingue? "Chi ci ascolta o ci guarda da fuori fa riferimento alla nostra energia. Credo che questo si tramuti nei risultati ottenuti solamente grazie alle nostre capacità, nell'affiatamento del nostro team, nell'impegno grandissimo che mettiamo nel fare anche cose molto piccole, nella cultura e nei valori del brand che cerchiamo di trasmettere in tutto quello che facciamo". Cosa rappresenta fare oggi in Italia una startup sul lavoro? "L'alto tasso di disoccupazione giovanile in Italia è sicuramente un motivo di crisi che stiamo cercando di trasformare in opportunità" Cosa rappresenta per voi la rete? "La rete per noi è il mezzo. Attraverso la rete avviene lo scambio di informazioni e l'incontro tra mamme e babysitter con bisogni complementari". Il momento più difficile di questo percorso? "Questo! Il momento in cui i soldi scarseggiano e bisogna portare avanti un progetto con meno risorse ma più energie". E allora cosa vi sta spingendo ad andare avanti? "Crediamo di avere ancora tanto da dare e da fare. Non abbiamo paura del fallimento: se dovrà succedere, succederà, ma dovremo essere sicure di aver fatto tutto ciò che è in nostro poter per far sì che non accadesse". Le prossime sfide? "Trovare un nuovo investitore che ci dia fiducia, arrivare sul mercato con un'applicazione mobile che piaccia ai nostri utenti e clienti". Un tratto distintivo di un nexter, ovvero di un innovatore? "L'incoscienza". Un consiglio ai giovanissimi che vorrebbero provare a misurarsi su un'esperienza di startup? "Iniziate a fare, con i mezzi che avete. Chiedete e ascoltate chi vi sta intorno". Argomenti startup next napoli 2014 genitori figli innovazione 
LONDRA – La serata azzurra di Craven Cottage ha cambiato colore al 13' del match con l'Irlanda, rovinando l'umore e i piani di Cesare Prandelli, che deve depennare il nome di Riccardo Montolivo dalla lista dei 23 per il Mondiale brasiliano. Al termine del match, finito con un pareggio senza reti, il ct è visibilmente amareggiato: "Purtroppo questa partita è stata segnata da questi infortuni (si è fermato anche Aquilani, solo un colpo alla testa per lui, ndr) e tutti hanno subito un contraccolpo forte  -   confessa il tecnico di Orzinuovi  -  Ovviamente speriamo non sia niente di grave, anche se per Riccardo forse è qualcosa di serio". Gli esami radiografici, purtroppo, hanno confermato la frattura alla tibia per il calciatore del Milan e, di conseguenza, il suo forfait iridato. "DIFFICILE PARLARE DI SCHEMI DOPO GLI INFORTUNI"  - Tra le (non tantissime) note liete della serata, c'è la prestazione di Antonio Cassano, subentrato nella ripresa ad Immobile: "Per la verità, stavamo giocando abbastanza bene anche all'inizio della partita, con una buona superiorità numerica  -  analizza Prandelli  -  Antonio trova facilmente la giocata giusta, se i compagni vanno in profondità. Ma, quando due compagni subiscono degli infortuni, nello spogliatoio alla fine del primo tempo è difficile parlare di schemi di gioco". [[ge:rep-locali:repubblica:87775998]] "ROSSI? VALUTEREMO IL RECUPERO PRIMA DI DECIDERE"  - Ha giocato per 70', e senza incantare, il convalescente Giuseppe Rossi: "Valuteremo il recupero e faremo le nostre valutazioni prima di decidere  -  assicura Prandelli, che elogia le prove di Darmian e Verratti  -  di Matteo sono contento e lo stesso di Marco, che ha dato quella superiorità numerica che volevamo. Forse dobbiamo velocizzare un po' di più quando la situazione è favorevole. Al momento, però, siamo tutti frastornati e non è facile assorbire questo contraccolpo. Non abbiamo ancora deciso, domani mattina quando arriveremo a Firenze faremo i nostri test e poi decideremo se prenderci un giorno o dare subito la lista". ROSSI: "PECCATO PER MONTOLIVO, È UN MOMENTO TRISTE"  - Intanto, Pepito prova a consolare l'amico Montolivo :"In campo l'infortunio di Montolivo non sembrava così grave, poi quando ce l'hanno detto è stato veramente un momento triste  -  riconosce l'attaccante viola  -  è brutto vedere un grande giocatore come Riccardo farsi così male e poi proprio prima di una grande competizione come il Mondiale". [[ge:rep-locali:repubblica:87808006]] "MI SENTO BENE, SPERO DI ANDARE IN BRASILE"  - Per quanto concerne la sua condizione, Rossi ha ritrovato il sorriso: "Mi sono sentito bene in campo  -  ha proseguito l'azzurro  -  nel primo tempo abbiamo avuto pazienza, loro chiudevano bene gli spazi, ma qualche occasione l'abbiamo creata, forse eravamo anche un po' stanchi perché abbiamo lavorato tanto, ma sono soddisfatto della squadra. Le mie sensazioni? Il mio compito è giocare e dare il massimo per la squadra, ho fatto 70 minuti e fisicamente mi sono sentito bene, senza paura nei contrasti: spero di essere nei 23. Mancano ancora due settimane al Mondiale, bisogna continuare a lavorare e a migliorare. Io lontano dalla porta? Quando si gioca come seconda punta devi cercare gli spazi alle spalle dei centrocampisti". VERRATTI: "IN AZZURRO DO SEMPRE IL 110%"  - Chi ha brillato, in mezzo al campo, è Marco Verratti, che spera di passare il "taglio": "Ci penso poco, so benissimo che in Italia il Mondiale è una cosa importantissima e se ne parla tanto  -  sottolinea il centrocampista del PSG  -  a me quello che interessa è dare il massimo in mezzo al campo e di arrivare tra i 23, poi le cose che si dicono in giro non mi interessano. Per me, giocare per la Nazionale è un'emozione indescrivibile. Ogni volta è sempre come se fosse la prima. Alcune le faccio al meglio, altre un po' meno. Ma quando il mister mi fa scendere in campo do sempre il 110 per cento. Ascolto i consigli del mister e mi chiede sempre che trovi subito profondità. Pochi tiri? Su questo punto devo migliorare, perché ogni volta che sono fuori area non penso a tirare in porta ma fare un assist. Devo provarci di più, non si sa mai". Argomenti nazionale italia cesare prandelli Leggi i commenti I commenti dei lettori 
LONDRA – La serata di Londra non si chiude come sperava Cesare Prandelli. Il risultato di 0-0 è tutto sommato positivo, vista la tradizione degli Azzurri nelle gare che precedono le grandi manifestazioni e la miglior condizione fisica dell'Irlanda, ma l'infortunio occorso a Riccardo Montolivo rende amarissima la gara di Craven Cottage. Il contrasto con il verde Pearce costa caro al centrocampista del Milan, che era partito con i gradi di capitano ed è finito, dopo soli 15' di gara, in barella con una tibia fratturata. Per Montolivo, quindi, il Mondiale sarà solo sul divano, davanti alla tv. Migliori le notizie che riguardano Aquilani, sostituto dello stesso Montolivo, che lascia il campo dopo uno scontro aereo col terzino Ward. A parte l'infortunio, il dato di fatto è quello di una squadra che, dopo la vittoria contro la Repubblica ceca dello scorso 10 settembre, la collezionato cinque pareggi e una sconfitta. CASTELLACCI: "MONTOLIVO HA UNA FRATTURA ALLA TIBIA"  - "Montolivo ha una frattura alla tibia e aspetto di vedere le radiografie per valutarne l'entità, perché si potrebbe prospettare un intervento chirurgico  -  ammette il professor Enrico Castellacci nel post-gara  -  è un grandissimo dispiacere prima di tutto per il ragazzo, che non meritava di non venire ad un Mondiale al quale teneva tantissimo, come noi tenevamo a lui. La frattura lo terrà fuori per qualche mese, comunque poi tornerà forte come prima, perché dalle fratture ci si riprende. La frattura solitamente va operata per avere un assestamento migliore, comunque non so darvi notizie precise perché non ho visto le lastre che mi stanno portando, ma questo non cambia molto l'iter. Non riesco a darvi risposte immediate. Stiamo valutando il caso che venga con noi o prenda una strada diversa per portarlo a Milano. Aquilani? Alberto ha un trauma commotivo alla testa ma neurologicamente è negativo. Comunque per scrupolo abbiamo deciso di fare una TAC del quale non ho ancora risposta, ma è a scopo cautelativo" [[ge:rep-locali:repubblica:87775580]] ITALIA TRAMORTITA DAGLI INFORTUNI  - Dopo un buon avvio (con Marchisio che impegna il portiere Forde, in quella che rimarrà l'occasione più pericolosa creata dall'Italia), l'undici di Prandelli va in black out in concomitanza con l'uscita di Montolivo. La paura di farsi male, contro un avversario dalla grande cattiveria agonistica, si fa più forte quando anche Aquilani deve lasciare il campo. Finirà anche lui in ospedale, per una tac precauzionale. Fa bella figura Sirigu, che strappa applausi con diversi interventi che salvano la porta azzurra. VERRATTI BUON DIRETTORE D'ORCHESTRA  - L'Italia torna a macinare gioco nel finale di tempo, trascinata soprattutto da Verratti in cabina di regia e dalle sgroppate del debuttante Darmian sulla corsia destra. Il granata piace di più del (quasi ex) compagno di club Ciro Immobile, nonostante Verratti lo peschi spesso e volentieri con lanci molto invitanti. Vanno facilmente in tilt, invece, Paletta e Motta, che spesso perdono palla favorendo le ripartenze dei prepotenti irlandesi. Anche nella ripresa, è l'Eire ad attentare con maggior determinazione al pareggio: dove non arriva Sirigu, strepitoso in più occasioni, c'è la traversa a salvare l'Italia sul tocco sottomisura di Cox. [[ge:rep-locali:repubblica:87775998]] 70' MINUTI ANONIMI PER PEPITO  - Gli Azzurri si risvegliano nel finale, con l'ingresso di Antonio Cassano a dare nuove idee ed imprevedibilità alle offensive italiane. Fantantonio gioca solo per 10' con Rossi, prima che Pepito lasci il campo: il viola dura 70', senza brillare e giocando a nascondino più che a calcio, nonostante gli arcigni difensori avversari lo trattino con i guanti. Cassano si ritrova a fare il centravanti tattico, in coppia con Cerci, che pure prova invano a lasciare un segno nei pochi minuti a disposizione. Restano mestamente in panchina, invece, Insigne e Destro. Il risultato non cambierà ma, sicuramente, muterà la lista nella testa di Prandelli: il forfait di Montolivo, giocoforza, obbligherà il CT a nuove valutazioni. ITALIA-IRLANDA 0-0 ITALIA (4-3-1-2): Sirigu, Darmian (44′ Abate), Paletta, Bonucci, De Sciglio, Montolivo (13′ pt Aquilani, 36′ pt Parolo), Thiago Motta (17′ st De Rossi), Verratti, Marchisio, Immobile (12′ st Cassano), Rossi (26′ st Cerci). (1 Buffon, 2 Maggio, 23 Pasqual, 15 Barzagli, 3 Chiellini, 13 Ranocchia, 6 Candreva, 21 Pirlo, 27 Romulo, 9 Balotelli, 14 Destro, 12 Insigne, 26 Perin, 28 Mirante). All.: Prandelli IRLANDA (4-2-3-1): Forde 6, Coleman 6, O'Shea 5.5, Pearce 5.5, Ward 6, Hendrick 5.5, Meyler 5.5 (40′ st Green sv), McGeady 6, Hoolahan 5.5 (22′ st Quinn sv), Pilkington 6 (14′ st McClean sv), Long 6 (38′ st Cox sv) (12 Kelly, 3 Keogh, 5 Clark, 6 Sammon, 10 Doyle, 14 Stokes, 16 J. Murphy, 20 D. Murphy, 22 Delaney, 23 Lawlor, 25 Duffy). All.: O'Neill ARBITRO : Oliver (Ing) ANGOLI : 8 a 4 per l'Italia RECUPERO: 5′ e 3′ Argomenti nazionale italia mondiali calcio 2014 Leggi i commenti I commenti dei lettori 
Leggi i commenti I commenti dei lettori 
None Leggi i commenti I commenti dei lettori 
CALVISANO - Il Cammi Calvisano è campione d'Italia 2013/2014 di rugby Eccellenza. Sul campo di casa del Peroni Stadium San Michele, il Cammi ha superato in finale la Vea-FemiCZ Rovigo per 26-17. I rodigini avevano chiuso il primo tempo avanti 17-9. I gialloneri bresciani allenati da Gianluca Guidi conquistano il quarto scudetto nella storia del Club, mentre Rovigo deve rimandare ancora una volta la festa per un titolo che la citta' piu' ovale d'Italia attende dal 1990. Vittoria in rimonta per il Cammi Calvisano, che inizia nel peggiore dei modi la finale davanti al proprio pubblico, concedendo agli ospiti due mete ed un piazzato nei primi undici minuti, per un parziale di 0-17 che sembra spianare la strada al successo dei Bersaglieri. Poi, la mischia dei padroni di casa prende via via il sopravvento mettendo in grave difficolta' il pack ospite e Rovigo paga con una serie di punizioni contro che prima permettono al Calvisano di avvicinarsi nel punteggio - si va a riposo sul 9-17 - e che, nella ripresa, portano Rovigo a giocare sistematicamente in inferiorita'. Non basta il grande cuore dei Bersaglieri per mantenere il vantaggio: due mete tecniche ed un piazzato di Paul Griffen, capitano giallonero all'ultimo atto della propria carriera, perfezionano la rimonta del Cammi Calvisano e consegnano ai provinciali bresciani il titolo di Campione d'Italia 2013/2014. Argomenti rugby calvisano rugby Leggi i commenti I commenti dei lettori 
None Leggi i commenti I commenti dei lettori 
