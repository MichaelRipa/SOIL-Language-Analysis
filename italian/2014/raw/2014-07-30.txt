None Leggi i commenti I commenti dei lettori 
Momenti di tensione in piazza Magione per il quinto blitz in cinque giorni da parte delle forze dell'ordine. La polizia ha scoperto un deposito abusivo di tavolini e sedie, oltre a un congelatore in una costruzione abbandonata che appartiene al Comune e che sorge al centro della piazza. Il titolare delle masserizie è stato denunciato per occupazione abusiva, minaccia e resistenza a pubblico ufficiale. L'uomo ha impugnato un martello. Quando la polizia ha cercato di bloccarlo, e' scappato e ha fatto perdere le tracce. La polizia lo sta cercando tra i vicoli della Magione. È dovuto intervenire il reparto mobile per evitare che parenti e conoscenti dell'abusivo denunciato potessero entrare nel deposito che è stato sgomberato. "Si sta ripetendo per piazza Magione lo stesso modello che si è verificato a piazza San Domenico, dove siamo partiti dal colpire i posteggiatori abusivi e abbiamo scoperto che c'era un controllo criminale del territorio attraverso di loro", ha detto il sindaco di Palermo Leoluca Orlando. "Piazza Magione è un luogo simbolo di liberazione della città dalla mafiosità - ha aggiunto - che rischia di creare un blocco sociale che potrebbe diventare una miscela esplosiva e riportare la mafia al governo alle prossime elezioni". Orlando ha detto anche che non si tratta di "spot" e che saranno svolti controlli in altre zone della città. “Il sindaco e la giunta comunale vadano avanti nella lotta agli abusivi  iniziata da piazza Magione”. L’invito è del presidente di Legacoop  Palermo, Filippo Parrino dopo le tensioni degli ultimi giorni. “Quella  per la legalità è una battaglia che interessa tutti: cittadini e  imprenditori che rispettano le regole e pagano le tasse per garantire  una qualità di vita migliore alla comunità in cui vivono e lavorano.  Legacoop è al fianco dell’amministrazione e dell’assessore al ramo  Giovanna Marano in questa battaglia di civiltà" Argomenti movida abusivi palermo sicilia 
CESENA – Non brilla la Juventus nella seconda uscita pre-campionato e Allegri deve rimandare l’appuntamento con la vittoria. Dopo la sconfitta con i dilettanti del Lucento, i campioni d’Italia vengono fermati sullo 0-0 dal Cesena nell'amichevole valida per il Memorial Edmeo Lugaresi. Pur con tutte le attenuanti del caso, viste le assenze di molti nazionali e una condizione fisica ancora lontana da quella definitiva, i bianconeri non hanno impressionato più di tanto contro la solida squadra di Bisoli, neo promossa in serie A. Il Cesena scende in campo con la divisa rosa dedicata al compianto Marco Pantani: al padre del ciclista romagnolo, presente sugli spalti, prima dell’inizio della gara è stata regalata una maglia con il numero uno. In un 'Manuzzi' gremito, Allegri ripropone la difesa a tre, marchio di fabbrica della Juve di Conte, e schiera subito i titolari Chiellini, Bonucci, Lichtsteiner, Pirlo e Llorente, oltre al neo acquisto Pereyra, all’esordio assoluto in bianconero. Il primo tempo è avaro di emozioni. Il Cesena concede pochi spazi alla Juve e l’unica occasione degna di nota per i campioni d’Italia è un tiro dalla distanza di Pirlo, che al 5' costringe Leali alla deviazione in angolo. L’opportunità migliore, però, è in favore dei romagnoli che al 26′ sfiorano il vantaggio con una grande conclusione da fuori di Defrel: bravo Storari ad alzare in volo sopra la traversa. Nella ripresa, caratterizzata da tante sostituzioni da una parte e dall’altra, il copione non cambia. La sfida, con le due squadre ancora imballate per i carichi di lavoro sostenuti in questo periodo di preparazione, non regala particolari sussulti. Caceres ferma con una scivolata perfetta Djuric che stava per presentarsi tutto solo davanti alla porta. E' questa una delle poche emozioni del secondo tempo che nel finale vede abbassarsi notevolmente il ritmo in campo. Allegri adesso attende con ansia Tevez, rimasto a Torino dopo la vicenda del rapimento del padre, e tutti gli altri nazionali da poco tornati ad allenarsi, per convincere gli scettici e quei tifosi che lo hanno messo nel mirino fin dal suo approdo sulla panchina della Juve. PEREYRA: "Imparerò da questi campioni" – Ad analizzare la gara è Roberto Pereyra che prova a guardare il bicchiere mezzo pieno: "Abbiamo fatto un bel primo tempo. Nel secondo la stanchezza si è notata, ma siamo riusciti a dare ritmo. E' positivo per il futuro. Con Allegri abbiamo parlato poco, ma ci ha detto di giocare e andare in avanti, rendendo l’azione più veloce possibile. In mezzo al campo e in avanti mi trovo a mio agio, ma mi alleno per mettermi a disposizione dell’allenatore – aggiunge ai microfoni di Sky Sport – Venendo alla Juve, ho scelto bene, è una grande squadra, che ha vinto l’ultimo campionato. Ora devo allenarmi e imparare da questi campioni". MAROTTA: "Romulo? penso che partirà con noi per l'Asia" – Nel pre partita, l’ad della Juventus Giuseppe Marotta ha fatto il punto sul mercato bianconero: "Penso che Romulo partirà con noi domenica per la tournée asiatica – ha dichiarato ai microfoni di Sky Sport -. Abbiamo parlato col Verona anche nel pomeriggio e se non subentreranno situazioni particolarmente negative la cosa potrebbe definirsi nei prossimi giorni". Nessuna novità, invece, sul fronte Vidal: "E' un nostro giocatore. Abbiamo rivisto il contratto la scorsa stagione e indossa una delle maglie più prestigiose al mondo. Non penso che ci saranno problemi". Argomenti cesena calcio juventus fc Leggi i commenti I commenti dei lettori 
None Leggi i commenti I commenti dei lettori 
Sarà Luciano Panzani a dirigere la corte d’appello di Roma, la più grande d’Italia. L’attuale presidente del tribunale di Torino, nominato ieri dal plenum del Csm, ha ricevuto 23 voti a favore (tra i quali anche quello del vice presidente Michele Vietti e del Pg della Cassazione Gianfranco Ciani) e tre astensioni. Andrà così a occupare il posto, vacante da 14 mesi, di Giorgio Santacroce. Con il nuovo ruolo assunto da Panzani, si profila l’immagine di un palazzo di giustizia torinese “decapitato” dei suoi uomini apicali. Qualche mese fa infatti il presidente della Corte d’appello Mario Barbuto è andato a Roma a capo del Dipartimento dell’organizzazione giudiziaria. Ora è la volta di Luciano Panzani e prima del previsto andrà in pensione anche il procuratore generale Marcello Maddalena, se nel frattempo non sarà modificato il decreto che ha riportato a 70 anni (e non più a 75 anni) il limite d’età per lasciare la magistratura. Una norma che creerà un vuoto nel palazzo di giustizia torinese perché riguarderà anche il pm Raffaele Guariniello, diventato punto di riferimento in materia di sicurezza sul lavoro, in particolare dopo le battaglie su Eternit e ThyssenKrupp, gestite in tribunale proprio da Panzani. Ma è anche una conseguenza della riforma dell’età pensionistica per i magistrati se Luciano Panzani è stato nominato presidente della corte d’appello laziale. Infatti gli altri due colleghi che erano in lizza per quella poltrona, i presidenti delle Corti d’appello di Perugia, Wladimiro De Nunzio, e di Trento, Carlo Grillo, avrebbero potuto garantire appena un anno di incarico e per questo i relatori che li sostenevano hanno ritirato le candidature. «Ho 64 anni — dice Panzani — In Italia sono considerato giovane, ma in altri paesi europei sarei prossimo alla pensione. È vero che in questo modo a Torino se ne andrà un’intera generazione di magistrati, ma credo che sia un fenomeno fisiologico». Luciano Panzani, in magistratura dal 1975, è stato pretore e poi giudice a Torino, prima di essere nominato nel 1993 presidente del tribunale di Alba. Nel 2002 era già stato a Roma, alla Corte di Cassazione, dove ha fatto parte della quinta sezione penale ed è stato componente del collegio sul processo Borsellino bis, che vedeva tra gli imputati Totò Riina. Infine nel 2009 è arrivata la nomina che lo riportava a Torino, come presidente del tribunale. «Qui ho trovato persone meravigliose, che sanno fare squadra e lavorare insieme — ha detto — Posso dire di aver diretto un ufficio eccellente, la cui fama è nota in tutta Italia». Panzani non lascerà l’ufficio torinese prima di settembre, ma già si sta pensando alla successione. In un primo momento il passaggio di consegne sarà fatto all’attuale vicario Edoardo Denaro, che però avrebbe fatto sapere di non voler restare come reggente del tribunale, per cui si apriranno le pratiche per un’altra nomina in base alle candidature. 
None Leggi i commenti I commenti dei lettori 
NAPOLI - Una tentazione forte per la mediana. Il Napoli continua a lavorare su  Marouane Fellaini, talento belga che ha bisogno di rilanciarsi dopo  l'annata flop al Manchester United. Il centrocampista non rientra nei  piani tecnici di Van Gaal che è stato molto chiaro: non farà parte del  gruppo dei titolari. Da qui la decisione di andare via e lasciare i Red  Devils: senza il suo mentore, David Moyes, lo spazio a disposizione  sarebbe davvero esiguo. La società azzurra sta pensando di approfittare  di tale situazione e propone un prestito per una stagione. La formula è  tutta da valutare: il club inglese preferirebbe monetizzare subito e  chiede almeno 20 milioni di euro per un giocatore che è costato quasi 34  milioni di euro la scorsa estate. L'obiettivo è limitare quantomeno i  danni. Il diesse Bigon, ovviamente, non tralascia neanche le  alternative. Lucas Leiva è sempre nei radar di mercato. Il brasiliano è  pronto a lasciare il Liverpool e tornerebbe volentieri da Benitez.  Niente da fare, invece, per Christoph Kramer. Il tedesco vuole restare  un'altra stagione al Borussia Moenchengladbach. "Non chiedo altro. Spero  di rimanere qui ed essere protagonista". Il Bayer Leverkusen è ben  lieto di accontentarlo: giocherà in prestito per un'altra stagione e poi  tornerà alla base. CALLEJON RILANCIA - Lo  spagnolo, invece, non ha dubbi. Nei giorni scorsi era stato protagonista  di un caso, quando Benitez lo aveva allontanato da un allenamento a  Dimaro, la sede del ritiro estivo, per scarsa concentrazione. Qualcuno  aveva ipotizzato una rottura, ma il giocatore è lapidario sul suo futuro  in un'intervista concessa a Marca. "Ho un contratto con il Napoli e qui  sto molto bene. Ho la fiducia sia dell'allenatore che della società. La  prima stagione è stata positiva, devo ringraziare Benitez che mi ha  dato grande forza. Ora voglio continuare così e migliorare il mio record  di 20 gol". Callejon punta in alto: "Punteremo allo scudetto, ce lo  chiedono i tifosi. Ci proveremo, ma dobbiamo evitare di perdere i punti  con le piccole. E' fondamentale. Il mio sogno? Giocare un giorno la  finale di Champions, ma adesso penso soltanto a vincere il preliminare  con il Napoli". 
Il Genoa ha un nuovo attaccante esterno: Preziosi ha accettato la proposta del Tottenham per un giovanotto che ai tempi del settore giovanile ha militato nel Real Madrid, nel Barcellona e nella Juventus: Iago Falque. Ma ad un pedigrée così prestigioso a livello giovanile, non ha fatto seguito una carriera altrettanto importante. Falque ha giocato nella squadra B del Villareal; poi, nell'estate 2011, è stato acquistato dal Tottenhan, ma negli Spurs non ha mai trovato spazio. Così è stato ceduto in prestito prima al Southampton (una sola presenza), poi all'Almeria e infine al Rayo Vallecano. Falque, nato a Vigo 24 anni fa, ha certamente talento, ma non è ancora riuscito ad esprimere al meglio le proprie potenzialità. Oggi sarà a Genova per sottoporsi alle visite mediche. Particolare curioso: la madre, Carmela Silva, è senatrice e capogruppo al parlamento spagnolo per il Psoe, il partito socialista operaio spagnolo. La notizia è stata data da Gasperini ieri sera tardi, al termine dell'amichevole vinta dai rossoblù a Savona per 3-1 (gol di Greco su rigore, autorete di Marconi, Perotti; Carta per il Savona). Gasperini ha mandato in campo molte seconde linee: convincenti Izzo in difesa e Mandragora a centrocampo. Perotti è entrato nel secondo tempo e ha segnato un gran gol al volo. Gasperini, però, a fine partita gli ha tirato le orecchie: "Deve dimenticare di essere un fuoriclasse e lavorare con umiltà. E poi voglio vederlo sorridere". Argomenti genoa 
LONDRA -  Un caso di corruzione e mazzette mette in imbarazzo Buckingham Palace. Ron Harper, 61 anni, manager addetto alla gestione delle residenze della famiglia reale, è finito sotto processo con l'accusa di aver preso tangenti per 100 mila sterline da alcune compagnie, in cambio di cospicui contratti per lavori all'interno dei Palazzi. Con lui altre nove persone sono alla sbarra per corruzione e attività fraudolenta: la prima udienza si terrà alla Southwark Crown Court di Londra il 12 agosto. Secondo il Daily Telegraph, i contratti sono stati pagati con parte dei fondi pubblici destinati alla famiglia reale. Harper avrebbe compiuto la sua attività illecita fra il 2006 e il 2011 ed è stato sospeso da ogni incarico solo nel 2012. In certi casi, secondo l'accusa, il costo dei lavori veniva gonfiato per includere la tangente che sarebbe andata ad Harper, che ha potuto agire indisturbato per anni. I contratti riguardavano la manutenzione di tre palazzi, Buckingham Palace, St James e Kensington Palace, la residenza di William e Kate. Manutenzione che costa milioni di sterline ai sudditi di Sua Maestà e che negli anni ha visto lievitare il 'conto' per i contribuenti. Le compagnie finite sotto accusa sono fornitori di impianti per l'aria condizionata, boiler e servizi elettrici. Due di queste società, tra l'altro, hanno perfino ricevuto il 'Royal Warrant', il riconoscimento di qualità per i marchi e le aziende che riforniscono la famiglia reale. Un'altra società coinvolta aveva regalato ad Harper uno scaldabagno per la sua abitazione. In un articolo sul sito della monarchia britannica, l'ex funzionario si vantava perfino di tenere bassi i costi della bolletta dell'elettricità a Buckingham Palace. Il processo è destinato a riaccendere la polemica sui costi dei reali. Secondo i dati ufficiali rivelati a giugno, per i Windsor e i numerosi palazzi da loro utilizzati sono stati spesi nell'ultimo anno fiscale 35,7 milioni di sterline (circa 45 milioni di euro), quasi due milioni in più rispetto all'anno precedente. Una cospicua parte della somma, oltre al pagamento dello staff e ai viaggi ufficiali, è finita nella manutenzione e nel restauro delle residenze, da Buckingham Palace alla dimora di William e Kate, costata in due anni 4,5 milioni di sterline. 
La visita a quella  paziente giovane e carina era stata un po' “troppo” approfondita. Quantomeno  anomala. Tanto da convincere la donna a denunciare il fatto alla polizia  municipale che ha iniziato le indagini sul ginecologo torinese ora indagato per  violenza sessuale. La visita era  iniziata normalmente e la donna non si era preoccupata ma poi l'atmosfera era  cambiata. Quando si è resa conto che quella non era stata una visita normale non  ha esitato a raccontarla alle forze dell'ordine. L'episodio  denunciato dalla donna e ora finito sul tavolo della procura è uno ma le  intercettazioni degli investigatori fanno sospettare che il professionista, che  lavorava in uno studio privato, avesse agito nello stesso modo più di una volta  dedicando attenzioni particolari anche ad altre donne. Questo aspetto però è  ancora in fase di accertamento. L'uomo è stato  rintracciato nelle scorse ore a Milano ed ora si trova agli arresti  domiciliari. 
