None Leggi i commenti I commenti dei lettori 
None Leggi i commenti I commenti dei lettori 
ROMA – La vittoria della  Juventus sul Malmoe pesa ancora di più nell’economia del gruppo A di  Champions League dove l’Olympiacos, presunta terza forza, batte  l’Atletico Madrid e mette in dubbio i rapporti di forza. Sorride l’altra  metà di Madrid, che si scrolla di dosso le recenti critiche con una  bella cinquina al Basilea, in un girone dove il Liverpool soffre ma,  grazie a Balotelli e Gerrard (e a un rigore dubbio), riesce ad avere la  meglio sul coriaceo Ludogorets. Il Monaco soffre ma riesce a superare il  Bayer Leverkusen al Louis II nel gruppo C, lo stesso dello Zenit che  vince con autorità al Da Luz contro il Benfica. Immobile è protagonista,  con un gran gol, nel 2-0 del Borussia ai danni dell’Arsenal, mentre il  Galatasaray dell’altro italiano del Gruppo D, Cesare Prandelli, acciuffa  il pari allo scadere contro un sorprendente Anderlecht. OLYMPIACOS-ATLETICO MADRID 3-2 Senza la carica di Diego Pablo Simeone, confinato in tribuna per  squalifica, i Colchoneros cadono ad Atene, mescolando pericolosamente le  carte nel girone che coinvolge anche Juventus e Malmoe. La serata  dell’Atletico comincia già male, con Mandzukic colpito al naso da una  gomitata dell’ex palermitano Kasami. L’Olympiacos passa già al 12’,  grazie al sinistro velenoso di Masuaku, debuttante come il portiere  Oblak che non c’arriva. Alla mezz’ora, Afellay sfrutta al meglio il velo  di Mitroglou e trasforma in oro il contropiede greco, firmando il  raddoppio. L’Atletico rialza la testa prima del riposo, con la zuccata  di Mandzukic che dimezza le distanze, e prova a rifarsi sotto in avvio  di ripresa. La spinta dei Colchoneros, però, viene vanificata al 73’:  Kasami in mezzo per Mitroglou che, spalle alla porta, si gira e infila  il pallone tra le gambe di Oblak. Griezmann riapre nuovamente la gara a  otto minuti dal termine, insaccando sottomisura con il sinistro. Non  basta l’assedio finale, al quale si unisce anche il subentrato Cerci: la  Champions dei vicecampioni comincia in salita. REAL MADRID-BASILEA 5-1 Appena sente la musica della Champions, il Real di Carlo Ancelotti si  trasforma e dimentica i malumori del derby. Basta un tempo alle  Merengues per chiudere la pratica Basilea. La fortuna ci mette del suo  prima del quarto d’ora, quando Suchy devia il tiro-cross di Nacho  Fernandez (propiziato da un delizioso tacco di James Rodriguez) battendo  l’incolpevole Vaclik. Il vantaggio mette le ali ai piedi a Ronaldo e  compagni, che raddoppiano alla mezz’ora: Modric lancia Bale che super  Vaclik con un delicato pallonetto per poi ribadire in rete ad un metro  dalla porta; un minuto dopo, è il gallese a servire a Ronaldo un pallone  che chiede solo di essere spinto in rete. Al minuto 36 cerca gloria  Benzema, ma il portiere del Basilea è pronto alla ribattuta, per sua  sfortuna sui piedi di James che bagna così il suo esordio europeo con il  Real. Il primo tempo si chiude con la rete del paraguayano Gonzalez,  che conclude a rete col sinistro una bella azione di contropiede, ma è  una magra consolazione per i rossoblù elvetici. Nella ripresa, sono gli  ospiti a cercare a lungo un gol che possa riaprire il match ma non vanno  oltre il palo colpito, dal limite, da Schar. Quasi per reagire alla  lesa maestà, il Real fa anche il quinto a dieci minuti dal termine:  mancava all’appello solo lui, Karim Benzema, che batte Vaclik con una  gran botta, fissando il 5-1 finale. LIVERPOOL-LUDOGORETS 2-1 Ottimo esordio nell’Europa dei grandi per i bulgari del Ludogorets, che  mettono paura al Liverpool per 92’ prima di arrendersi. Lanciato  nell’undici titolare da Brendan Rodgers, Balotelli si fa vedere già al  quarto di gara con un numero dei suoi al limite dell’area, il suo tiro  rimpallato libera Lallana che si fa ipnotizzare da Borjan. Diverse le  azioni personali dell’ex milanista, che strappa applausi al pubblico di  Anfield ma fatica a pungere. Le occasioni, quelle vere, capitano a  Lallana e Lovren a cavallo dei due tempi e poi a Manquillo, che spara  clamorosamente alto a tu per tu con Borjan. Il Ludo c’è e sfiora il gol  con Caiçara e Minev, occasioni inframmezzate dalla gran parata del loro  portiere sul colpo di testa del subentrato Borini. Anche Henderson ha  una chance di testa ma, pur solissimo, spedisce a lato. Serve un guizzo,  serve Supermario: minuto 81, Balo riceve palla dalla sinistra, e fa  tutto col destro, controllo ed esterno destro che batte Borjan e fa  esplodere Anfield. Sembra fatta ma al 90’ Abalo dribbla Mignolet ed  insacca, regalando un pari (che sembra meritatissimo al Ludogorets). La  doccia fredda, però, arriva due minuti dopo: Borjan esce in maniera  scomposta su Borini, il rigore è dubbio ma viene assegnato e Gerrard lo  trasforma. MONACO-BAYER LEVERKUSEN 1-0 La Champions League torna al Louis II di Montecarlo, dove mancava dalla  stagione 2005, ed è subito gioia per il Principe Alberto, accorso a  seguire il ritorno dei suoi beniamini nell’Europa che conta. Va detto  che, dopo una buona partenza dei padroni di casa, è il Bayer a fare la  partita. Le Aspirine vanno vicine al gol in più circostanze, soprattutto  con Bellarabi e Son (clamoroso l’errore del coreano in diagonale) ma è  la serata del Monaco. Il primo vero tiro in porta dei monegaschi arriva  all’ora di gioco ed è subito gol: torre di Berbatov per l’inserimento  centrale di Joao Moutinho, il suo tiro è deviato da Spahic e Leno non  può arrivarci. Il vantaggio consente ai padroni di casa di giocare con  meno pressione, anche perché il Bayer va spegnendosi, rischiando di  capitolare ancora per mano di Ferreira-Carrasco. Il 2-0 sarebbe stato  punizione davvero troppo severa per un Leverkusen che, ai punti, avrebbe  meritato almeno il pari. BENFICA-ZENIT 0-2 Il gran botto del gruppo C arriva da Lisbona, dove il Benfica si  sgretola sotto i colpi di uno Zenit bello e convincente. I lusitani  passano gran parte del match a difendersi dagli attacchi dei russi, che  già fanno suonare l’allarme dopo 2’ di gioco, quando Shatov manca di un  niente il pallone servitogli in area da Hulk. Le parti si invertono tre  minuti dopo, con il brasiliano che sigla il primo gol della Champions  League 2014/15, scavalcando Artur con un bel pallonetto. La reazione  delle Aquile è lasciata a Luisao, sempre pericoloso su calcio da fermo  (sfiorerà il gol nella ripresa). Le cose si mettono ancora meglio per lo  Zenit al 18’, quando Artur esce a valanga su Rondon, fuori area, e  viene espulso. Il 36enne Paulo Lopes viene battuto già quattro minuti  dopo, quando l’ex Witsel vanifica il suo volo su calcio d’angolo. Il  belga non esulta ma, di fatto, la partita finisce qui. Nella ripresa il  solito Luisao viene fermato da un miracolo di Lodyigin, ma è lo Zenit a  cercare il gol con maggiore insistenza: Hulk sfiora la doppietta, lo  ferma solo il palo sul suo diagonale di sinistro, ma anche Rondon va  vicino al 3-0. È un gol che non arriva ma lo Zenit non può lamentarsi:  tre punti così pesanti, a Lisbona, faranno sicuramente comodo nel  prosieguo del cammino. BORUSSIA DORTMUND-ARSENAL 2-0 Un Arsenal rinunciatario e poco determinato cade a Dortmund, dove si  era imposto lo scorso anno proprio nella fase a gironi. Il Borussia,  con Immobile nell’undici titolare, ci prova presto con Aubameyang e  Mkhitaryan (su azione propiziata da una fuga di Immobile) ma non riesce a  pungere. Un contropiede di Welbeck mette paura ai gialloneri ma, prima  del riposo, ci pensa Immobile: galoppata di cinquanta metri in  contropiede, da solo contro quattro difensori, non riesce a fermarlo  Gibbs né Koscielny riesce a rimpallare il suo destro ad incrociare, che  batte Szczesny e fa esplodere il Westfalenstadion. La ripresa comincia  con un Arsenal che appare più determinato eppure le ripartenze del  Borussia fanno ancora male: stavolta è Aubameyang che capitalizza la  sponda di Grosskreutz, supera fortunosamente Szczesny e insacca eludendo  il tentativo disperato di respinta di Koscielny. Immobile e Mkhitaryan  proveranno ancora ad aumentare il bottino del Borussia mentre l’Arsenal  si aggrappa al solito Welbeck, che ha una palla d’oro a disposizione ma  la spedisce alta. GALATASARAY-ANDERLECHT 1-1 Cesare Prandelli limita i danni alla sua prima uscita europea da  tecnico del Galatasaray, ma che fatica per i giallorossi di Istanbul. Il  calore dell’Ali Sami Yen non fa paura all’Anderlecht, che domina il  match per larghi tratti. Nel primo tempo, i biancomalva falliscono  grandi occasioni con Conté, Mitrovic e Deschacht, mentre il Gala non si  vede fino al 40’, quando Selçuk Inan manca il bersaglio di poco su  punizione. Ad inizio ripresa, la logica conseguenza è il vantaggio  dell’Anderlecht: Praet giostra nei pressi del vertice sinistro  dell’area, si accentra evitando SelLuk Inan e Veysel San per poi battere  Muslera con un destro teso, che sbatte sul palo interno prima di  insaccarsi. Lo svantaggio ha il merito di svegliare i giallorossi di  Istanbul, che sfiorano il pari con Felipe Melo ed Umut Bulut. Quando  tutto sembra perduto, allo scadere, Chedjou trova il fondo sul fronte  sinistro e scarica in mezzo per Burak Yilmaz, che batte Roef e fa  sospirare di sollievo i suoi tifosi. Argomenti calcio champions league Leggi i commenti I commenti dei lettori 
TORINO - "Il gol? Non mi mancava. Quando giochi con questa maglia conta dare tutto fino alla fine. Certamente sono contento del gol, ma quello che conta e mi rende felice è che la squadra ha vinto". Sono parole di Carlos Tevez autore della doppietta che stasera ha regalato alla Juventus la vittoria. L'argentino ha spiegato di non aver chiesto di giocare lontano dalla porta: "Si dice che giocando lontano dalla porta poi fatico ad andare al tiro. Non è andata così, sono arrivato bene al tiro poi segnando nell'occasione del primo gol". Infine un commento al girone dopo la sconfitta dell'Atletico in casa dell'Olympiacos: "Sappiamo che è molto difficile. L'esperienza dell'anno scorso ci sarà d'insegnamento. Si dice sui giornali che questo girone è facile, ma non è affatto così", ha concluso Tevez. ALLEGRI : "IN EUROPA MAI FACILE - "Di semplice in Europa non c'è più niente. Sapevamo di affrontare una squadra che si chiudeva molto bene. Nel primo tempo siamo stati un pò disordinati, mentre nel secondo tempo siamo stati più bravi nella gestione della palla e alla fine abbiamo sbagliato anche diversi gol. Sarà un girone molto equilibrato perchè l'Olympiacos ha battuto l'Atletico Madrid". Felice Allegri per i primi gol juventini di Tevez con la maglia della Juventus: "A Carlos ho chiesto di giocare tra le linee per allungare di più la loro difesa - ha spiegato Allegri -. Nel primo tempo non siamo riusciti a fruttare Lichtsteiner ed Evra, nel secondo tempo siamo andati meglio". Parlando della competizione, Allegri ha aggiunto: "Innanzitutto le partite in Europa sono completamente diverse, basta vedere anche il Liverpool che stasera ha fatto fatica - ha aggiunto il tecnico -. C'è più fisicità, gli avversari tendono sempre a giocare. Bisogna avere una buona velocità, altrimenti si fa fatica. Non ci dobbiamo fare prendere da ansie e dalla frenesia di far gol. I ragazzi stanno facendo discretamente bene ma credo che abbiano le qualità per fare ancora meglio". Per il momento il mister juventino si è praticamente affidato agli stessi uomini, ma in un secondo tempo servirà più turn-over come ha spiegato lo stesso Allegri. "Di partite importanti durante la preparazione noi ne abbiamo giocate poche - questa la motivazione -. In questo momento la squadra sta bene e più avanti ci sarà bisogno di tutto. Pereyra si è inserito molto bene, Evrà anche. Lo stesso Evra, Comun, Romulo. Avere giocatori che ti danno certezze è molto importante. Durante la stagione si va in fatica e sia quella fisica e mentale si possono pagare. Ecco perchè - ha concluso Allegri - abbiamo bisogno di tutti". Argomenti champions league juventus fc Leggi i commenti I commenti dei lettori 
Non c'è dubbio che la Juve si sia rinforzata. Con Morata, con Evra, con Pereyra, con lo stesso Romulo, che è entrato in campo negli ultimi minuti del debutto europeo. Ma la Juve di Champions ha soprattutto un Tevez in più: è lui l'uomo che serviva fortemente ai campioni d'Italia per lanciare la sfida nella manifestazione più importante e più prestigiosa. Tevez lo scorso anno è stato decisivo in Italia, con i suoi gol, le sue prodezze, i suoi assist al bacio. Ma in Europa si è visto poco, praticamente niente. Eppure era impensabile per un giocatore della sua classe, della sua esperienza, della sua capacità di andare incontro alle partite più complicate. E stavolta, nella nuova gestione di Allegri, si è visto finalmente il Tevez che serve alla Juve di Campions. Un campione motivatissimo, deciso a lasciare la sua firma, con un gol costruito splendidamente in coppia con Asamoah e con una punizione che ha chiuso il conto e la quattro giorni torinese nel migliore dei modi. Già, perché il 2-0 contro il Malmoe è stato il bis del 2-0 contro l'Udinese. L'Udinese.... Ricordate chi aveva sbloccato la partita? Naturalmente lui, sempre lui: Tevez. Allegri d'altronde lo aveva rimesso prontamente in piedi, dopo una settimana un po' complicata, con un leggero infortunio a tenere in allarme l'intero ambiente. Il tecnico però non si è posto il minimo dubbio, non ha pensato neppure per un attimo di poterlo preservare ed ha avuto ragione. Ora però si tratta di capire che succederà. Dopo la partita con l'Udinese, dopo la partita con il Malmoe, c'è immediatamente l'impegno di grande prestigio e di grande emozione per Allegri contro il Milan. E Max chiederà a Tevez di giocare la terza, serrata, partita in otto giorni? Sicuramente sì, perché oggi è semplicemente impossibile pensare di poter rinunciare ad un giocatore che rappresenta uno straordinario valore aggiunto. Tevez insomma è più forte del turnover, è più forte di qualsiasi tentazione. Non si può immaginare di poter fare a meno di un calciatore che ha ritrovato la vetrina internazionale. Forse sarà stata anche la delusione per l'esclusione al Mondiale - già: come sarebbe andata con lui in finale contro la Germania? - forse sarà stata la rabbia di volersi riprendere il ruolo che merita e che gli appartiene anche fuori dai confini del campionato, ma la Juve ha adesso il suo asso da calare in Champions. E con un Tevez così... Argomenti tackle 
None Leggi i commenti I commenti dei lettori 
