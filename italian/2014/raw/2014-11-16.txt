None Leggi i commenti I commenti dei lettori 
Si sono concluse con un arresto e quattro feriti le elezioni della comunità romena a Torino, chiamata a votare i propri rappresentanti in patria. In serata, infatti, si sono verificati incidenti davanti al consolato di via Ancona, sede dell'unico seggio elettorale. A scatenare le proteste è stato il fatto che non tutti coloro che erano in coda sarebbero riusciti a votare, vista la grande affluenza e tenuto conto del fatto che alle 20,30 si dovevano chiudere le urne. Per questo motivo una cinquantina delle circa 500 persone in attesa ha iniziato a fare pressioni sui cancelli. La polizia, che fin dal mattino aveva istituito uno speciale servizio d'ordine, ha cercato di contenere la protesta ma alla fine ha dovuto usare alcuni lacrimogeni per disperdere i più esagitati. La situazione sembrava rientrata ma poco dopo circa duecento persone sono tornate davanti agli uffici e hanno iniziato a lanciare bottiglie contro le forze dell'ordine e rovesciare in strada cassonetti della spazzatura. Anche in questo caso la polizia non ha caricato la folla e non ha usato i manganelli, ma ha disperso i manifestanti con i lacrimogeni. Nei disordini un romeno è stato arrestato per resistenza e altri due sono rimasti feriti in modo lieve. Due feriti, non gravi, anche tra i poliziotti. 
MILANO – La Croazia resta tabù per l'Italia che continua a non batterla dal '42. Costringe Conte al primo mezzo passo falso sulla panchina della nazionale e impedisce agli azzurri di andare in fuga nel proprio girone di qualificazione agli Europei. L'1-1 rimescola le carte visto che con la vittoria in Azerbaigian la Norvegia si è rifatta sotto, tornando a un solo punto dalla vetta. UN PUNTO CHE STA STRETTO ALLA CROAZIA - Il punto alla fine va comunque accettato di buon grado vista l'ottima partita della formazione di Kovac che, alla fine, avrebbe meritato anche qualcosa di più, sia per quando fatto vedere sotto il profilo del gioco che sul piano delle mere occasioni create. Conte può recriminare solo per le tante fondamentali assenze. Ha capito di non poter riuscire a ottenere un risultato migliore e, in corso d'opera, ha fatto di necessità virtù varando per la prima volta la difesa a quattro proprio per arginare meglio i tanti affondi, sempre più temibili, della Croazia. BENE CANDREVA, DELUDE BUFFON - L'Italia stavolta ha deluso sul piano del gioco. Senza Pirlo e Verratti è mancata sul piano del fosforo adattandosi a una prova esclusivamente di corsa e ripartenza che, considerate le non ottimali condizioni atletiche di alcuni giocatori, è riuscita solo ad intermittenza. Bene Candreva, sicuramente tra i più dinamici e propositivi, lodevole El Shaarawy che quando è entrato ha dato agli azzurri la scossa necessaria per tirarsi fuori dall'assedio sempre più insistente degli avversari. Ha deluso Buffon, incappato in una serata storta, ma non hanno brillato neppure De Rossi, Marchisio e l'esordiente Soriano, spesso messi in mezzo dai più talentuosi Rakitic, Perisic, Brozovic e Kovacic bravi, con l'aiuto degli stantuffi Srna e Pranijc a guadagnarsi la costante superiorità numerica in mediana. ITALIA RIMANEGGIATA - Costretto a rinunciare contemporaneamente a Bonucci, squalificato, e agli infortunati Astori e Ogbonna, Conte si è visto costretto a modificare la difesa chiedendo a Darmian il sacrificio di fare il centrale e a Ranocchia quello di recitare il ruolo di libero. A centrocampo, poi, vista l'assenza di Pirlo, Verratti e Florenzi, ha riproposto De Rossi in cabina di regia con Candreva interno e De Sciglio e Pasqual sulle fasce. Kovac ha risposto rispolverando l'undici tipo con Perisic e Olic preferiti a Kovacic e Kramaric nel duttile 4-2-3-1 di base. [[ge:rep-locali:repubblica:100726249]] CANDREVA GELA LA CROAZIA - L'Italia si è fatta sorprendere dalla partenza forte dei rivali e ha rischiato di andare sotto sulle conclusioni di Rakitic, Mandzukic, Vida e Modric. Salvatasi in qualche modo, la squadra azzurra è stata brava a replicare passando al primo affondo (11'): Zaza ha lavorato un bel pallone al limite e ha smarcato ai 22 mt Candreva che con una rasoiata a fil di palo ha bucato Subasic. PAPERA DI BUFFON, PERISIC RINGRAZIA - La Croazia non s'è abbattuta e dopo appena 4' ha pareggiato, con la complicità di Buffon: il portiere azzurro si è fatto sorprendere da un tiro forte ma centrale di Perisic dalla sinistra che gli è passato sotto al corpo. I contemporanei infortuni di Modric e Pasqual hanno costretto i due tecnici a ridisegnare le squadre prima della mezz'ora: Kovac ha deciso di abbassare Rakitic spedendo l'interista Kovacic a fare il trequartista mentre Conte ha fatto entrare Soriano mettendo Candreva a destra e dirottando De Sciglio sulla corsia opposta. RANOCCHIA SALVA LA PORTA AZZURRA - L'Italia ha continuato a faticare a fare gioco e ha rischiato di andare sotto prima dell'intervallo: su una nuova incertezza di Buffon, che pressato da Mandzukic ha respinto corto un cross dalla sinistra di Perisic, Ranocchia è stato bravo a farsi trovare al posto giusto, sventando sulla linea un colpo di testa di Olic a porta vuota. CONTE VARA IL 4-4-1-1 - Nella ripresa una conclusione da fuori di Zaza, che ha impegnato a terra Subasic, ha illuso i 65mila del Meazza che per mezz'ora, invece, hanno visto gli azzurri rinchiudersi nella propria trequarti, schiacciati dalle manovre avvolgenti della Croazia. Conte ha varato il 4-4-1-1 inserendo El Shaarawy, abbassando De Sciglio e mettendo Marchisio a sostegno di Zaza e l'Italia, se non altro, si è difesa meglio. EL SHAARAWY RIANIMA L'ITALIA - La Croazia ha impensierito Buffon solo con Kovacic e Rakitic poi, per fortuna, si è fatta coinvolgere dal lancio di fumogeni dei propri sostenitori che hanno costretto l'arbitro Kuipers al 76' a interrompere per un quarto d'ora la partita e mandare tutti negli spogliatoi. Al rientro l'Italia ha avuto più coraggio e solo l'attenta prova di Vida e Corluka hanno impedito a El Shaarawy di diventare protagonista con quattro conclusioni da fuori che avrebbero meritato maggior fortuna. Nel finale la Croazia si è risvegliata e ha di nuovo fatto correre un brivido a Buffon con un diagonale dal limite di Perisic che ha lambito il palo. TIFOSI CROATI PROTAGONISTI NEGATIVI - A margine della gara non si può non rimarcare il pessimo comportamento di alcuni tifosi croati che hanno rischiato di far perdere a tavolino la propria nazionale. Già protagonisti negativi nel pomeriggio per le vie di Milano, hanno dato un pessimo spettacolo anche sulle tribune prima fischiando l'inno di Mameli (fischi, per la verità, ricambiati anche da alcuni tifosi italiani al momento dell'inno croato) e poi con un doppio, pericoloso lancio di fumogeni, sia in campo (dopo il gol di Perisic e al 75') che sugli spalti. C'è voluto un pizzico di buon senso e il pronto intervento delle forze dell'ordine per far riprendere la partita. Ma a questo punto il rischio che la Uefa sanzioni la Croazia condannandola a giocare almeno una gara a porte chiuse è davvero alto. DICIASSETTE ARRESTI. Dopo la partita, alcuni tifosi croati sono stati bloccati dalla polizia nei pressi dello stadio Meazza, per aver lanciato fumogeni e altri oggetti alle forze dell'ordine, che hanno successivamente deciso per l'arresto di diciassette persone. [[ge:rep-locali:repubblica:100729376]] ITALIA-CROAZIA 1-1 (1-1) Italia (3-5-2): Buffon 5, Darmian 5, Ranocchia 6, Chiellini 6, De Sciglio 5.5, Candreva 7, De Rossi 5.5, Marchisio 5.5, Pasqual 5 (28′ pt Soriano 5), Zaza 6 (18′ st Pellè 6), Immobile 6 (7′ st El Shaarawy 6.5) (12 Sirigu, 22 Perin, 4 Moretti, 5 Rugani, 18 Parolo, 15 Bonaventura, 19 Bertolacci, 11 Cerci, 10 Giovinco). All.: Conte. Croazia (4-2-3-1): Subasic 6, Srna 6.5, Corluka 6.5, Vida 7, Pranijc 6.5, Modric 6.5 (28′ pt Kovacic 6.5), Brozovic 6.5 (38′ st Badelj sv), Perisic 7.5, Rakitic 7, Olic 6.5 (23′ st Kramaric sv), Mandzukic 6.5 (1 Vargic, 12 Kalinic, 2 Vrsaljko, 6 Lovren, 8 Halilovic, 13 Cop, 15 Jedvaj, 16 Sharbini, 22 Leovac). All.: Kovac. Arbitro: Kuipers (Ola) 7. Reti : nel pt 11′ Candreva, 15′ Perisic. Angoli : 5 a 0 per la Croazia. Ammoniti : Kovacic, Immobile, Perisic per gioco falloso Recupero : 4′ e 3′. Spettatori : 63.122 spettatori per 976.170 euro di incasso. Note : Dopo il gol dell'1-1 la partita è ripresa con 2′ di ritardo per il lancio di fumogeni e petardi in campo da parte dei tifosi croati. Per lo stesso motivo la partita è stata sospesa al 30′ della ripresa per oltre 10′, mentre nella curva da dove provenivano i fumogeni si verificavano scontri fra polizia e tifosi croati. Argomenti nazionale italia nazionale croazia Leggi i commenti I commenti dei lettori 
ROMA – E' il maltempo che ha colpito varie zone della Penisola a rovinare un po' il 'fine settimana lungò degli appassionati di Lega Pro, tra incontri rinviati, sospesi per impraticabilità di campo o comunque disputati su terreni pesanti, che non agevolano certo lo spettacolo. E così, soprattutto nel girone A, l'evolversi della situazione di classifica dopo il 13° turno (quindi a un terzo del cammino complessivo) risente delle gare rimandate a data da destinarsi per le condizioni meteo, in particolare davvero proibitive tra Piemonte e Lombardia, con tre incontri non giocati. ALESSANDRIA-BASSANO RINVIATA, REAL VICENZA STENDE NOVARA ED E' IN VETTA  - Monza-Torres, infatti, è stata rinviata dopo 30′ di gioco, mentre al 'Sinigaglià di Como l'arbitro Amoroso di Paola, dopo aver constatato che il pallone non rimbalzava sul terreno, ha deciso di rimandare i giocatori lariani e della Cremonese negli spogliatoi e rimandare il derby. A data da destinarsi anche Alessandria-Bassano, partita rinviata per motivi di sicurezza pubblica viste le esondazioni del Bormida in varie zone della città piemontese. Ad approfittare del rinvio del match dei veneti di Asta è quindi il Real Vicenza che vola momentaneamente al comando piegando il Novara con un 3-0 senza storia grazie a Bardelloni, Malagò e Bruno. Lo scivolone del Novara di Toscano, reduce da un poker di vittorie, favorisce il Pavia, che stende 3-0 il Giana Erminio e sale al terzo posto: dopo un'autorete di Perico sono Ferretti e Cogliati a mettere al sicuro il risultato  per la formazione di Maspero. COLPO AREZZO, SUCCESSI PER VENEZIA E MANTOVA  - Si riscatta l'Arezzo, che con le marcature di Dettori ed Erpen passa per 2-1 a Busto Arsizio contro la Pro Patria (non è sufficiente Serafini) che stecca dopo il debutto vincente iniziale di Aldo Monza. Continua la risalita del Venezia: la doppietta di Greco, con un gol per tempo, all'Albinoleffe (esordio amaro per il nuovo tecnico Roberto Bonazzi, subentrato ad Alessio Pala) vale la terza vittoria consecutiva dall'avvento di Serena in panchina. Se il confronto tutto lombardo Renate-Feralpisalò chiuderà il programma lunedì sera, dal canto suo il Mantova sfrutta l'impegno casalingo contro il fanalino di coda Pordenone per allontanarsi dalla zona calda della classifica con l'1-0 siglato dall'ex genoano Raggio Garibaldi. SUDTIROL, BUONA LA PRIMA PER SORMANI JR - Comincia con il piede giusto l'avventura di Adolfo Sormani alla guida del Sudtirol: il figlio del grande Angelo Benedicto Sormani, oriundo della nazionale italiana di calcio negli anni '60, conduce gli altoatesini al successo per 2-0 nello scontro diretto per la salvezza con il Lumezzane di Braghin con i gol del capocannoniere Fischnaller e di Lendric. Girone A, 13/a giornata: Monza-Torres sospesa per impraticabilità di campo, Unione Venezia-Albinoleffe 2-0, Real Vicenza-Novara 3-0, Como-Cremonese rinviata, Alessandria-Bassano rinviata, Mantova-Pordenone 1-0, Pro Patria-Arezzo 1-2, Pavia-Giana Erminio 3-0, Sudtirol-Lumezzane 2-0, Renate-Feralpisalò lunedì ore 20.45. Classifica: Real Vicenza 26 punti; Bassano* 25; Pavia 24; Monza* e Como* 23; Novara 22; Alessandria* 20; Arezzo e Unione Venezia 19; Feralpisalò* 17; Giana Erminio, Sudtirol e Torres* 16; Mantova 14; Renate* e Cremonese* 13; Pro Patria 11; AlbinoLeffe e Lumezzane 10; Pordenone 5. * = 1 partita in meno LA CAPOLISTA ASCOLI CHIAMA E IL PISA RISPONDE - Nel gruppo B non ha alcuna intenzione di rallentare la sua corsa di testa solitaria l'Ascoli, che cala il poker contro il Forlì (in dieci già al 27′ per il rosso a Reato) al 'Del Duca': per l'undici di Petrone (ottavo risultato utile di fila, 13 punti nelle ultime 5 gare) in gol nel primo tempo Perez, poi nella ripresa Chirico', quindi Mengoni e Carpani per il definitivo 4-0 che permette ai bianconeri di mantenere tre lunghezze di vantaggio sul Pisa. La corazzata nerazzurra risponde alla capolista sbancando il campo del Prato grazie al solito Arma, mentre la Spal viene inchiodata sullo 0-0 dall'Ancona ed è affiancata da altre tre compagini a quota 21. AQUILA E PISTOIESE CORSARE, HARAKIRI GROSSETO A PONTEDERA  - Si tratta delle abruzzesi Teramo (1-0 alla diretta concorrente Reggiana nel match deciso in avvio da Bucchi) e L'Aquila, che passa di misura sul campo del Santarcangelo grazie a Ceccarelli, e della Pistoiese di Cristiano Lucarelli, capace di espugnare Lucca con un gol al 93′ di Mungo (prima erano andati a segno Lo Sicco e Romeo). Un gradino più sotto si porta il Pontedera al termine di un finale di derby pazzesco col Grosseto: sotto di una rete all'88′, i padroni di casa segnano con Della e Luperini (in pieno recupero) e vincono 2-1 una sfida che i tifosi ricorderanno a lungo. Tra le toscane brusco stop per il Tuttocuoio, al tappeto a Gubbio con un sonoro 4-0: doppio Loviso, Mancosu e Regolanti per gli umbri di Acori. CELLINI POKER E CARRARESE STENDE PRO PIACENZA - Se il maltempo ha indotto a non disputare Savona-San Marino (debutto rimandato quindi per Fabrizio Tazzioli sulla panchina dei titani), la Pro Piacenza incassa l'ottava sconfitta di una stagione tutta in salita (anche per via della penalizzazione) subendo un pesante 4-0 sul campo della Carrarese e finendo il match in nove per le espulsioni di Rieti e Ignico. Grande protagonista Cellini, autore di tutti e quattro i gol dei marmiferi, con il portiere Alfonso ad evitare un passivo più pesante parando un rigore a Merini. Girone B, 13/a giornata: Ascoli-Forlì 4-0, Carrarese-Pro Piacenza 4-0, Teramo-Reggiana 1-0, Santarcangelo-L'Aquila 0-1, Gubbio-Tuttocuoio 4-0, Lucchese-Pistoiese domenica 1-2, Prato-Pisa 0-1, Spal-Ancona 0-0, Pontedera-Grosseto 2-1, Savona-San Marino rinviata. Classifica: Ascoli 26 punti; Pisa 23; L'Aquila, Pistoiese, Teramo e Spal 21; Pontedera 20; Reggiana e Tuttocuoio 19; Ancona 18; Grosseto 17; Gubbio e Prato 16; Forli', Carrarese e Savona* 15; Lucchese 12; Santarcangelo 9; San Marino* 8; Pro Piacenza (-8) 3. * = 1 partita in meno PAGANESE FRENA BENEVENTO, SALERNITANA IN SCIA  - E' una giornata pro Salernitana invece nel girone C, dove il Benevento acciuffa un sofferto pareggio (2-2) sul terreno della Paganese e i granata del patron Lotito si riportano dunque in scia alla capolista grazie all'affermazione di misura al 'Granillò con rete decisiva di Calil in un match caratterizzato anche dalle espulsioni di Tuia (fallo da ultimo uomo) da una parte e Rizzo (somma di ammonizioni) dall'altra. Una gara in cui i tifosi della curva sud della Reggina sono rimasti fuori dallo stadio per solidarietà con gli ultras salernitani per le restrizioni dell'Osservatorio nazionale del Ministero dell'Interno sulla tessera del tifoso. E al termine del match il tecnico Francesco Cozza si è presentato in sala stampa annunciando le proprie dimissioni dalla guida della formazione calabrese, ora ultima in classifica con appena 6 punti. L'undici di Menichini si porta invece a quota 28, appena una lunghezza sotto i giallorossi che al 'Torrè di Pagani deve recuperare due volte contro la scatenata truppa di Andrea Sottil, una delle compagini più in forma del momento. Calamai porta subito in vantaggio i padroni di casa, ripresi da un colpo di testa di Alfageme, poi prima dell'intervallo cartellini rossi all'estremo difensore azzurrostellato Casadei e a Celjak ristabilendo la parità numerica. Girardi rispinge avanti i locali, però il Benevento trova un contestatissimo calcio di rigore realizzato al 70′ da Eusepi che consente agli uomini di Fabio Brini di conservare l'imbattibilità. Tra le proteste vibranti dei padroni di casa l'arbitro espelle Bocchetti prima della realizzazione, ma anche in 9 contro dieci la Paganese regge e allunga a sei turni la propria striscia positiva. PARI INTERNI PER JUVE STABIA E LECCE, IL CATANZARO A SANDERRA - Chi non sfrutta appieno gli impegni casalinghi sono Juve Stabia e Lecce, entrambe costrette ad accontentarsi di un 2-2. Le "Vespe" guidate da Pancaro fanno i conti con il buon momento del Foggia, formazione in crescita di rendimento, che nonostante l'espulsione del portiere Narciso al 17' con Iemmello e Cavallaro ribalta il vantaggio iniziale di Ripa spaventando i campani, che ringraziano Di Carmine per il definitivo pari a un quarto d'ora. Mastica amaro invece la squadra salentina, a cui al "Via del Mare" non basta una doppietta di Doumbia nel primo tempo per centrare il poker di successi consecutivo e mettere sotto il Catanzaro, che rimonta con i gol di Ilari e Maiorano allo scadere dando una bella risposta di carattere a Massimo D'Urso, il vice dell'esonerato Francesco Moriero. Poi nella serata di domenica il club giallorosso ha comunicato di aver affidato a Stefano Sanderra la guida tecnica della prima squadra. Così a ridosso di Miccoli e compagni si riporta la Casertana di Gregucci, che ritrova i tre punti piegando 2-1 il Martina Franca, illuso da Magrassi ma poi messo in ginocchio nel giro di sette minuti da Alvino e Diakite. Se la Vigor Lamezia incassa tre schiaffi nel derby calabrese a Cosenza (Fornito, Caccetta e Cori firmano il tris dei locali per una vittoria preziosa come l'ossigeno) chiudendo anche in dieci per il rosso a Malerba nel recupero, risale il Matera, che regola il Savoia grazie alla doppietta di Mucciante e raggiunge Foggia e Vigor Lamezia a quota 21. RIPARTE LUPA ROMA, MESSINA 1-1 COL FANALINO AVERSA  - Torna al successo anche la Lupa Roma, che con un gol di Tajarol infligge all'Ischia la sesta sconfitta consecutiva. Raccoglie invece solo un punto il Messina al 'San Filippò contro il fanalino di coda Aversa Normanna (ancora a secco di vittorie), capace con De Vena  di replicare al vantaggio dei peloritani con Damonte. Infine non si fanno male Barletta e Melfi che con un nulla di fatto in Puglia compiono un passetto verso la tranquillità. Girone C, 13/a giornata: Reggina-Salernitana 0-1, Cosenza-Vigor Lamezia 3-0, Paganese-Benevento 1-1, Juve Stabia-Foggia 2-2, Messina-Aversa Normanna 1-1, Lecce-Catanzaro 2-2, Matera-Savoia 2-0, Lupa Roma-Ischia 1-0, Casertana-Martina Franca 2-1, Barletta-Melfi 0-0. Classifica: Benevento 29 punti; Salernitana 28; Juve Stabia 26; Lecce 25; Casertana 24; Vigor Lamezia, Foggia (-1) e Matera 21; Catanzaro e Lupa Roma 20; Paganese 16; Messina 14; Melfi 13; Barletta 12; Cosenza 11; Martina Franca 10; Savoia 8; Ischia 7; Reggina (-4) e Aversa Normanna 6. Argomenti lega pro Leggi i commenti I commenti dei lettori 
MILANO - L'Italia soffre e pareggia contro la Croazia. Per la prima volta nella gestione Conte non arriva il risultato pieno, ma in considerazione del valore dell'avversario, il ct archivia con soddisfazione la serata del Meazza: "E' stata una partita contro una squadra più rodata di noi, con  esperienza e qualità. Abbiamo fatto bene, dobbiamo migliorare ma c'è  grande voglia e ringrazio il pubblico per essere venuto così numeroso a  San Siro. Non era semplice, ci si è messo anche il problema di Pasqual, abbiamo fatto debuttare anche Soriano", commenta. Conte ha anche fatto un'analisi tattica: "La squadra può anche giocare con la difesa a quattro. Così abbiamo perso riferimenti e trame di gioco, ma è positivo ci sia stata la voglia di fare risultato". Tanti giovani, compreso El Shaarawy, sono ormai nell'orbita azzurra: "E' importante perchè abbiamo bisogno di tutti. E' tutta gente che si sta affacciando adesso in Nazionale, c'è necessità di gente nuova che porti tanto entusiasmo". "Dispiace, perchè il calcio, lo ripeto, è spettacolo", parlando degli incidenti e della sospensione temporanea della gara. Quanto alla 'papera' di Buffon che ha portato al pari dei croati: "Ho pensato solo che avevano pareggiato, peccato perchè quel gol ci ha messo ansia, ma poi siamo stati bravi a rimetterci in campo". A proposito degli incidenti, il ct croato Kovac è stato chiaro: "Abbiamo controllato la partita, abbiamo avuto le occasioni con Olic e Perisic per vincere. Ma quello che è successo ha cancellato tutto, il risultato resterà 1-1 ma scusateci, non ho parole, questo non è calcio. C'erano tanti bambini e queste cose che sono successe non hanno niente a che fare con lo sport. Il popolo croato è amichevole, ma quello che è successo è da dimenticare". "Il pareggio può andare bene, perchè loro ora sono di un livello pari al nostro, soprattutto pensando ai giocatori di cui possono disporre", commenta De Rossi in linea con quanto detto dal ct. "Sapevamo le loro qualità e sapevo che mi avrebbero marcato per 90 minuti a uomo, è stata una partita difficile, ma il pareggio è comunque un buon risultato. Dobbiamo lavorare sul possesso palla, ma queste sono dinamiche che si possono acquisire col tempo". Sulla sospensione per lancio di funogeni: "Non è stato bello quello che è successo. Sul campo è stata una partita regolare, anche perchè la gara è stata sospesa anche per gli altri. Ma negli stadi purtroppo entra di tutto, e non so perché". [[ge:rep-locali:repubblica:100726249]] Buon ritorno in azzurro per Stephan El Shaarawy: "Sono molto contento di essere tornato in Nazionale. Abbiamo giocato una buona partita e siamo soddisfatti della prestazione. Srna spingeva molto sul mio out, il ct mi ha chiesto di marcarlo quando attaccava. All'inizio abbiamo sofferto, poi siamo riusciti ad uscire creando anche qualche occasioni e peccato per il gol mancato. La Croazia è un'ottima squadra, ha sviluppato un gran gioco ma noi non ci siamo demoralizzati. Balotelli? Gli faccio un in bocca al lupo per l'infortunio e spero torni presto in Nazionale perchè è un grande giocatore". [[ge:rep-locali:repubblica:100729376]] Ha giocato uno spezzone di partita Graziano Pellè: "Ho cercato di aiutare la squadra ad alzare i ritmi perchè loro giravano palla molto bene. Il mio ingresso in campo però non è servito solo a tenere palla, è sottinteso che il compito di un attaccante sia fare gol e noi avevamo voglia di creare occasioni, lo avevamo anche fatto prima della sospensione del match ma dobbiamo fare di più". Argomenti nazionale italia qualificazioni euro 2016 antonio conte Leggi i commenti I commenti dei lettori 
“Al Piccolo ero lo studente peggiore, non frequentavo, sparivo, riapparivo. Ma Strehler, uno dei miei grandi maestri, anni dopo, quando mi vedeva diceva sempre: “lo devi dire a tutti che ti sei formato al Piccolo!”. Allora ne facevo troppe e tutte male. In più, per mantenermi appena arrivato dalla mia Parma, ero contabile alla Edison Volta, dove al mattino, sfuggivo ai rimbrotti del mio capo nascondendo dietro gli occhiali scuri per recuperare il sonno perso dietro agli spettacoli. Fu lì che conobbi Ermanno Olmi, anche lui impiegato nell’azienda, che nel ‘61 aveva già girato ‘Il posto’. Un giorno andai a chiedergli consiglio: ‘Cosa ci fai a Milano? Vai subito a Roma’ mi disse. In Italia ci sto pochissimo e non ho ancora visto ‘Torneranno i prati’, ma appena posso voglio assolutamente vederlo, sono sicuro che è un magnifico film”. Il Piccolo, Strehler, Olmi: è il Franco Nero che in pochi conoscono. E che per quasi mezzo secolo e 200 pellicole, per non parlare delle infinite produzioni tv (fra cui, nel 2012, un episodio di “Law & Order” come guest star per un personaggio molto simile a Dominique Strauss-Kahn), ha continuato a dividersi fra western-spaghetti, storie d’azione, horror, fantascienza, polizieschi di Corbucci (l’autore del 'Django' originale, idolatrato come si sa, insieme a Nero, da Tarantino), Tessari, Castellari, Fulci, Margheriti, Squitieri, i kolossal di guerra di Guy Hamilton e Bondarcijuk, i film di eccellenti autori come Petri, Lizzani, Damiani, Pietrangeli, Joshua Logan, Vancini, Agosti, Wetzl. Fino, sempre da protagonista, ai capolavori di maestri quali Huston, Buñuel, Fassbinder, Bellocchio o Chabrol. Anche se, tolto il 'Davide' del '68 per 'Il giorno della civetta' che Damiani girò da Sciascia, di premi non gliene son toccati o quasi. Ma si sa, anche se Nero è la quadratura dell'impossibile cerchio che allinea B-movie e cinema d'autore, di solito i belli non piacciono alla critica. L’ultima della lista è la bosniaca Jasmila Zdanic, solo quarant’anni ma Orso d’Oro a Berlino nel 2006 con 'Il segreto di Esma'. Il suo 'Love Island' ha appena aperto a Firenze il Balkan Florence Express Festival. Al quale Nero presta i suoi sfavillanti quasi 73 anni (arrivano il 23 novembre) che ne impreziscono la celebre maschile avvenenza, carismatica, mai macha e all’occorrenza sofferente, il rassicurante ma tormentato “cipiglio da valoroso” come recita la Garzantina, in una terza età di lusso, sempre vitale - basta provare a seguirlo nel suo torrenziale, appassionato eloquio per capirlo - ma più meditata e appagata di un tempo. Tratti ideali per il ruolo. Che film è ‘Love Island’? “Una commedia lesbo molto divertente, alla quale ho fornito alcune idee perché il copione non mi aveva convinto fino in fondo e i personaggi mi parevano un po’ incompiuti. È la storia di una giovane coppia in vacanza su un’isola croata, dove lei incinta incontra una donna in passato molto amata. Così si sviluppa un triangolo amoroso, nel bel mezzo del quale io sono il saggio della vicenda, ovvero il conte italiano proprietario dell’isola ”. Se la ricorda la prima volta? “Certo. Il cinema l’avevo incontrato nel ’62, quando, dopo ragioneria, studiavo economia alla Cattolica. Cercavano comparse per ‘Pelle viva’ di Giuseppe Fina, una storia di lotte operaie, e mi presero. Una sera, mentre preparava una scena sul metrò, Fina chiese: ‘chi vuole dire una bella battuta a Elsa Martinelli?’. Mi buttai senza pensarci, fu il mio primo ciak”. Cosa pensa cercassero in lei artigiani e maestri coi quali ha lavorato indifferentemente tutta la vita? “Mi han sempre definito tutti un “animale da cinema”. Certo, il fisico mi ha aiutato molto, ma credo che il buon rapporto che ho avuto con tutti i miei registi sia stato decisivo per la carriera: appena aprono bocca capisco subito cosa vogliono, e sa, spesso gli attori sono persone un po’ complicate. Sono fiero di aver lavorato con i maestri così come con Corbucci e gli altri: in Italia c’è sempre stata questa assurda differenza fra autori alla francese, quelli di serie A che il film lo pensavano e scrivevano anche, e quelli che dovevano solo dirigerlo. Ma i loro B-Movie hanno salvato il cinema italiano perché i produttori con quei film di genere facevano i soldi che poi potevano reinvestire nelle pellicole d’autore. Era però tutta l’industria del cinema ad essere completamente diversa. I tempi di produzione erano molto più lunghi, 12-15 settimane invece delle 3 di oggi e la qualità era di conseguenza molto più alta, le teniture duravano notevolmente di più, così come le sale che nell’81 erano 13mila divenute in breve, con le tv commerciali, 1700, mentre oggi abbiamo 3600 schermi, badi bene schermi non sale. Tutto è diventato consumismo e senza diritti d’antenna un film è impossibile farlo, Non se ne può più di tutte queste serie con preti e poliziotti ”. Di solito un attore cresce e alza l’asticella: lei no, nelle sue scelte sacro e profano han proceduto di pari passo fin da subito... “So bene di esser stato molto fortunato, un privilegiato che si è sempre divertito molto: sono stato nel posto giusto al momento giusto. Quando arrivai a Roma, a metà anni ’60, sopravvivevo con due lire in una stanzetta a un quinto piano senza ascensore facendo l’aiuto di un fotografo di via Margutta. Un giorno un suo collega che lavorava per De Laurentiis mi volle fare dei primi piani che finirono sul tavolo di John Huston, allora a Roma per ‘La Bibbia’. Pochi giorni dopo seppi che mi voleva vedere al Grand Hotel. Entrai nella sua stanza, zeppa di gente, aiuti, donne, addetti alla produzione, lui mi fece levare tutto tranne le mutandine, mi studiò ben bene e poi disse “ok, puoi andare”. Il ruolo di Abele non era lungo ma importante sì, e fu per me il miglior lancio possibile, giornali e riviste pubblicavano le mie foto e parlavano di me come dell’ultima scoperta di John Huston, si può immaginare... E in più volle essermi maestro: mi regalò i dischi dei grandi attori shakespeariani che recitavano il poeta e mi diede lezioni perché, disse, “avendo un fisico non italiano, puoi fare tutto ma devi imparare l’inglese sul serio, devi padroneggiarne il suono”. Poi, quando Joshua Logan stava cercando un Lancillotto per il suo ‘Camelot’, John gli fece il mio nome”. E che accadde? “La cosa mi fu riferita e mentre ero in Abruzzo con Fulci sul set di ‘Le colt cantarono e fu... tempo di un massacro’ gli chiesi se il giorno dopo lavoravo, Lucio mi disse che non aveva bisogno di me e mi buttai su un aereo per Londra, dal quale scesi anche un po’ brillo perché per l’emozione in volo avevo mandato giù un paio di bicchieri. Logan mi aspettava in albergo: ‘fisicamente vai benissimo ma non posso rischiare col tuo inglese, sai questo sarà il film più costoso della storia del cinema americano’. Me ne andai, arrivai alla porta e poi ci ripensai: ‘conosco l’inglese di Shakespeare, se vuole glielo faccio sentire’. Lo inchiodai per mezz’ora e mi diede la parte senza nessun altro provino. Un’altra grande fortuna è stata conoscere e stare con Vanessa Redgrave la più grande attrice di tutti i tempi. Siamo ancora molto legati, ci sentiamo tutte le settimane e ci vediamo molto spesso, sono orgoglioso di aver allevato i nostri ragazzi, Carlo, che fa lo sceneggiatore e il regista a  Londra, e Joely, mentre è ancora così forte il dolore per la morte di Natascia nel 2009 in un incidente di sci. Quello con Vanessa è ancora un grande amore, ed è grazie a lei che mi son state aperte le porte di tutti i più grandi attori inglesi, a partire da Laurence Olivier che un giorno mi disse: ‘hai un fisico bellissimo, che ti imporrebbe di fare sempre l’eroe e perciò farne uno solo all’anno, essendo sempre sicuro del suo potenziale commerciale, oppure scegliere di fare l’attore a tempo pieno e cambiare spesso film e parte: se fai l’eroe sarà una vita monotona, se invece farai l’attore a tempo pieno ti divertirai molto di più’”. 30 diverse nazionalità interpretate, contratti per altrettante cinematografie sono un bel record... “Un giorno un venditore americano di cinema mi chiese: ‘hai idea di quante persone ti conoscono nel mondo?’. ‘No’ risposi. ‘Tre miliardi’ fece lui. Non potevo crederci, non erano questioni che mi ero mai posto. Passo tutto l’anno in giro per il mondo, non solo per il mio lavoro d’attore e produttore, e di recente sono stato a Cuba per delle conferenze: ho scoperto che persino lì, dove davvero non immaginavo fosse possibile che sapessero chi sono, mi conoscono e mi amano”. Lei con Fassbinder ha fatto nientemeno che ‘Querelle de Brest’... “Dopo avermi mandato il copione, mi chiamò il suo aiuto: ‘c’è qui Fassbinder che le vuole parlare, glielo passo’. Passa un minuto, poi cinque e nessuno viene al telefono. ‘Mi sono sbagliato, ora ha da fare, ma spera molto che lei lavorerà con lui, in qualsiasi ruolo lei voglia’. Si trattava di un ruolo omosessuale e ci pensai un po’. Una volta a Berlino per le riprese chiesi all’aiuto cosa fosse successo durante la telefonata, mi rispose che Fassbinder aveva iniziato a sudare e continuato a bere il suo solito ginger ale con whisky perché non aveva coraggio di parlarmi. In seguito scoprii che a casa aveva una quantità di miei film che conosceva benissimo. All’inizio del set gli chiesi cosa voleva che facessi, se qualcosa non funziona te lo dico rispose: fino alla fine del film non mi fece mai una sola osservazione. Ma il ricordo che mi tocca di più è il nostro ultimo incontro. Un giorno ero al suo ristorante abituale e lui venne al mio tavolo. ‘Franco voglio che tu firmi un contratto con me per altri tre film, uno su Rosa Luxemburg, uno da ‘Le bleu du ciel’ di Bataille e uno da ‘Cocaina’ di Kracauer’. Si fece portare un pennarello e un tovagliolo dal cameriere, ci scrisse in due parole l’accordo e firmammo. Poco dopo purtroppo morì, la sua scomparsa fu una perdita terribile. ‘Querelle’ andò a Venezia nell’82, il grande Marcel Carné presiedeva la giuria e si batté con incredibile energia perché avesse il Leone d’Oro, ma era troppo trasgressivo e non ci fu nulla da fare”. Con Buñuel ha girato ‘Tristana’, un altro classico della storia del cinema... “Nero, dove sei Nero’ andava chiedendo sul set. Non mi ha mai chiamato Franco, ‘e chi è, il dittatore?’ spiegava ridendo. Una persona favolosa, un creativo formidabile, l’ho davvero adorato. Una volta a Toledo, durante la preparazione di una scena, d’un tratto divenne nervosissimo, era impossibile stargli accanto: aveva perso la sua borsa. Tutti pensammo che ci fossero dentro chissà quali preziosi appunti. Poi la borsa saltò fuori e lui se la strinse come contenesse il suo tesoro. Pensandosi non visto, si allontanò con la borsa finché, svoltato un angolo, si sedette su una panchina e ne tirò fuori un panino al prosciutto e una bottiglietta di coca cola contenente un liquido scuro, che però era vino. Addentò il panino con enorme piacere, e io che m’ero tenuto nascosto gli arrivai davanti. Quasi si mise a piangere e iniziò a supplicarmi, come un bambino colto a rubare la marmellata: ‘Nero ti prego, non dire nulla a nessuno ma io avevo una fame terribile, e se la troupe mi vede mangiare tutti vorranno mangiare e perderemo un sacco di tempo’. Mi voleva così bene che quando col suo fidatissimo Jean-Claude Carrière sceneggiò ‘Il monaco’, che in Spagna non poteva girare a causa della dittatura, lo vendette ai francesi, che per il mio ruolo pensavano a Omar Sharif o Peter O’Toole, con una clausola: se io non ero nel cast, il film non si faceva, così mi trovai sul set con Ado Kyrou. Ricordo un altro episodio con lui che ancora oggi mi fa sganasciare dalle risate. Per Conchita, parte cruciale di ‘Oscuro oggetto del desiderio’, la produzione francese aveva imposto Maria Schenider, fresca del successo di ‘Ultimo tango a Parigi’, ma a Buñuel non piaceva. Dopo due o tre giorni di riprese andò da lei e mise su una tale sceneggiata che riuscì a cacciarla senza offenderla. Per la parte di Conchita era molto indeciso fra Angela Molina e Carole Bouquet. Una mattina mi raccontò di non aver dormito roso da quel dilemma, che sciolse prendendole entrambe ed alternandole in quel ruolo, idea geniale che segnò profondamente quel classico. ‘Sì, le prendo tutte e due’, mi disse sghignazzando, ‘quando un uomo tiene in testa el coño (l’organo femminile, ndr) non c’è nulla da fare”. E in una vita tanto affollata lei ha sempre trovato posto anche per la musica... “Già da ragazzo il cinema mi faceva impazzire e da studente canticchiavo Sinatra, Perry Como e Pat Boome con gli Uragani nelle balere di Parma. In quegli anni due film mi colpirono: ‘Da qui all’eternità’ e ‘Look Back in Anger’, quello di Tony Richardson. In entrambi c’entra la tromba, nel primo la suona Montogmery Clift, nel secondo Richard Burton. Sono sempre stato un patito di quello strumento, però non ho mai potuto imparare a suonarlo davvero. Ma il blues e il jazz sono rimaste due grandi passioni, tant’è che ‘Forever Blues’, la mia sola regia che ho anche scritto e interpretato, è la storia di un trombettista dixieland all’ultima spiaggia che si ritrova grazie all’incontro con un ragazzino sull’orlo dell’autismo. In questo modo ho fuso il lavoro che faccio da decenni per i ragazzi del Villaggio Don Bosco a Tivoli col mio amore con la musica. Che mi porta inoltre spesso anche in giro con la big band del mio amico Lino Patruno: da poco a New Orleans abbiam suonato per il Columbus Day il nostro omaggio a Nick La Rocca, Joe Venuti e Louis Prima. Ci siamo inventati una via di mezzo fra concerto e reading teatrale, nella quale io più che cantarle sceneggio e recito, ovviamente in italiano quando siamo qua per far capire anche i testi, tanti classici del jazz d’una volta”. Argomenti buñuel 
ROMA - Al termine della sesta giornata della SuperLega di volley rimangono al comando in due: Modena e Lube Treia che passano rispettivamente a Piacenza e al PalaDesio contro Milano. A inseguire, con un solo punto in meno, la rinnovata Trento targata Stoytchev vincente nel big match a Ravenna. I romagnoli perdono, così, la testa della classifica. Passo in avanti di Latina che espugna Verona (primo ko in casa) e sale in graduatoria. Nell'anticipo di sabato torna al successo Molfetta, al tie break piega Monza. A Sansepolcro l'altro tie break della giornata con il primo successo dei padroni di casa dell'Altotevere contro la Tonazzo Padova. Invece Perugia trascorre la domenica in palestra al lavoro, sfruttando il turno di riposo imposto dal calendario, e sogna un'altra impresa europea mercoledì in Francia contro il Tours Vb. La Lube passa nettamente in casa della Revivre Milano (unica squadra ancora senza punti e set conquistati). La partita dura in pratica solo un set, il primo. Poi i campioni d'Italia dominano e chiudono il match in fretta per risparmiare energie in vista dell'impegno casalingo infrasettimanale di Champions league fissato per giovedì contro i francesi del Paris Volley. La capolista schianta l'ultima della classe sotto 15 muri vincenti complessivi (contro i tre dei meneghini) e sette ace (uno solo per la Revivre). Il migliore a muro un eccezionale Fei autore di quattro block vincenti, 10 punti totali e un ace. Il regista Baranowicz manda a segno tutto il potenziale offensivo della squadra con Kurek 12 punti, tre muri e un ace, Parodi formato gigante con 10 punti sessanta per cento in attacco e novanta per cento di positività in ricezione e i due centrali Podrascanin (8 punti, tre muri e tre ace) e Stankovic (9 punti, due muri e un ace). Tra gli uomini di Maranesi una segnalazione per Bencz che realizza 20 punti. Bella pallavolo nel trentesimo confronto tra Piacenza e Modena. La sfida Piacenza-Modena in realtà è combattuta dall'inizio alla fine. I canarini si aggiudicano il match grazie a una maggiore determinazione e spirito di gruppo. Ma anche grazie a battuta e attacco più incisivi: saranno sei gli ace a fine gara dei gialloblù (contro i quattro piacentini) con Bruno e Petric trascinatori dalla linea dei nove metri. Mentre la Copra vince il confronto contro la capolista solo a muro: otto i muri vincenti per Zlatanov e compagni contro i cinque modenesi. Ngapeth, eletto mvp a fine gara, è miglior realizzatore dei canarini: 18 i punti messi a segno (di cui un ace e due muri), ben assistito da Petric (14 punti) in grado di diventare una vera spina nel fianco dei padroni di casa nei suoi turni di battuta. Chiuderà in doppia cifra anche l'ex Vettori (10 punti, un ace). Tra le fila biancorosse, buona la prestazione di Zlatanov (12 punti, 2 muri), Le Roux (11 punti) e Kohut (8 punti un ace e 3 muri). Ora mente rivolta all'impegno di martedì sera nella massima competizione europea in Belgio contro il Roeselare. Il big match della giornata finisce nel carniere di Trento. Ravenna si arrende in tre set e solo nell'interminabile secondo parziale, finito 32-34 per i gialloblù, prova a mettere pressione alla squadra allenata da Stoytchev. La Diatec fa capire che potrà combattere per lo scudetto e sfodera 18 punti (quattro ace e due muri) di Kaziyski e 16 di un positivo Lanza, ormai elemento fondamentale dello scacchiere dolomitico. Sette dei dodici muri complessi, poi, portano la firma dei centrali: Birarelli 9 punti, quattro muri e due ace e Solè 9 punti e tre muri. I romagnoli con l'opposto Renan fermo ai box perdono di intensità offensiva e il palleggiatore Toniutti si affida a Jeliakov (14 punti), Cebulj (13 punti) e Mengozzi (12 punti). Latina passa a Verona e ottiene tre punti pesanti. La squadra pontina si affaccia nelle zone medio alte della classifica e respira un'altra aria. Merito di uno Starovic incontenibile autore di 27 punti, due ace e 66 per cento in fase offensiva. Prezioso a muro Van De Voorde autore di quattro block vincenti e 10 punti. Bene pure Tine Urnaut con 13 punti. I veneti conoscono il primo dispiacere interno e lasciano parecchi dubbi nella mente di coach Giani. Il sestetto di casa, infatti, entra in partita sono nel terzo parziale e deve fare i conti con diversi errori in fase offensiva. Nel complesso la squadra di casa ottiene nove muri contro i sei degli avversari e trova nei 19 punti di Gasparini ben cinque ace degli otto complessivi. Bravo Sam Deroo: 18 punti tre muri e due ace. Serve il quinto set per decretare il primo successo stagionale dell'Altotevere. Gli umbri, in rimonta, frenano le ambizioni di Padova reduce dalla bella vittoria di una settimana fa. Una partita equilibrata con i padroni di casa spinti da Dore Della Lunga (20 punti) e il giovane Randazzo (18 punti). Agli ospiti non bastano i 33 punti (quattro ace e due muri) di Giannotti, i 16 del rientrante Mattia Rosso e gli undici muri di squadra (sei realizzati da Mattei) per tornare in Veneto con un bottino maggiore. Emozioni fino al tie break vinto da Molfetta nella sfida contro la Vero Volley Monza. I pugliesi riassaporano il gusto della vittoria dopo due sconfitte di seguito. A dare una spinta alla formazione di casa i 24 punti di Kooistra e i 20 di Sket. Per i brianzoli primo punto nella SuperLega e qualche passo in avanti nella costruzione del gioco. Diaz con 21 punti è il top scorer dei lombardi, sostenuto da Galliani (17 punti) e Botto (15 punti). Risultati della sesta giornata  - Exprivia Molfetta-Vero Volley Monza 3-2, Copra Piacenza-Modena Volley 0-3, Calzedonia Verona-Top Volley Latina 1-3, Revivre Milano-Lube Treia 0-3, Cmc Ravenna-Energy T. I. Diatec Trentino 0-3, Altotevere Città di Castello Sansepolcro-Tonazzo Padova 3-2. Turno di riposo Sir Safety Perugia. Classifica  - Volley Modena, Lube Treia 15 punti, Energy T. I. Diatec Trentino 14, Cmc Ravenna 12, Sir Safety Perugia, Top Volley Latina 10, Copra Ardelia Piacenza, Exprivia Molfetta 9, Calzedonia Verona  6, Tonazzo Padova 4, Altotevere Città di Castello Sansepolcro 3, Vero Volley Monza 1, Revivre Milano 0. Argomenti volley volley superlega Leggi i commenti I commenti dei lettori 
