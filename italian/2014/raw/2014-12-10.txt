
E così la Roma è stata eliminata dalla Champions League e, bisogna dirlo, ha perso un'occasione incredibile per centrare la qualificazione. Sì, perché il Manchester visto all'Olimpico non era, con tutto il rispetto per chi ha giocato, il vero Manchester. Senza Aguero, senza Tourè, senza Kompany, e con Silva a un quarto di servizio, gli inglesi si sono presentati con una formazione rimaneggiatissima. La Roma non è riuscita ad approfittarne per il semplice motivo che non ha fatto la Roma, nel senso che non ha mai realmente provato a vincere. Solo un timido tentativo per una decina di minuti, poi la squadra di Garcia si è pericolosamente fatta schiacciare dal Manchester, che è andato in gol con un tiro da 25 metri di Nasri. Un gioiello, è vero, ma anche il prodotto di una supremazia territoriale che la Roma ha accettato, ha finito per subìre, senza credere realmente alla possibilità di far male. E non è un caso che una volta incassata la rete, la Roma sia andata per due volte vicino al pareggio. Come dire che bisognava 'giocare' sulla maggior debolezza di Pellegrini: quella difensiva. Invece di lasciare il campo e il palleggio ai rivali. Una scelta strategica evidentemente sbagliata. Gli inglesi, invece, avevano preparato al meglio la loro strategia. Aspettare il primo tempo e poi provarci realmente, perché a quel punto bisognava segnare, a costo anche di incassare una rete che non avrebbe cambiato nulla. Però la differenza è stata tutta qui: almeno per trequarti d'ora il Manchester ci ha provato davvero, la Roma invece ha solo timidamente pensato di poter fare sua la partita. Passa dunque il Manchester e se, alla composizione dei gironi, molti pensavano che sarebbe stata dura per la Roma, è vero che alla luce di ciò che si è visto e che è successo, la Roma deve avere molti rimpianti. La Roma in fondo ha vinto una sola partita del girone, quella del debutto, senza trovare altrui grandi guizzi. Il pareggio dell'andata in terra d'Inghilterra, sì, ma che andava in qualche modo certificato dalla partita di ritorno. Bellissima è stata la reazione di un pubblico fantastico, che ha salutato i giallorossi con cori, applausi e uno sventolio di bandiere. E' stata la nota più bella di una serata che però deve far riflettere la Roma, che in quattro giorni all'Olimpico ha incassato la bellezza di quattro gol. Il Manchester, anche con molte riserve, in questa serata di Champions ha fatto comunque il Manchester. La Roma, con tutti i titolari, parliamoci chiaro, non è stata la Roma. La Roma che sarebbe servita. Argomenti tackle as roma champions league 
ROMA - Chiusa la fase a gironi, la Champions si prepara al sorteggio di lunedì prossimo a Nyon (ore 12) che definirà il tabellone degli ottavi di finale. Le vincenti degli otto gironi sono teste di serie nel sorteggio e affronteranno le squadre che hanno chiuso i gruppi al secondo posto. La Juventus, unica italiana rimasta in corsa dopo l'eliminazione della Roma , spera in un'urna favorevole ma rischia di affrontare big del calibro di Real Madrid, Barcellona, Bayern Monaco e Chelsea. Monaco, Porto e Borussia Dortmund le avversarie sulla carta più abbordabili per la squadra di Allegri. NIENTE DERBY - Non possono incrociarsi negli ottavi squadre che si sono già affrontate nel girone o che appartengono alla stessa federazione. La Juve non potrà quindi pescara l'Atletico Madrid già affrontato nella fase a gironi. Dai quarti in avanti sorteggio libero. Le vincitrici, teste di serie, giocheranno l'andata degli ottavi di finale in trasferta il 17/18 e 25/26 febbraio, e il ritorno in casa il 10/11 e 17/18 marzo. VINCENTI GIRONI - Atletico Madrid, Real Madrid, Monaco, Borussia Dortmund, Bayern Monaco, Chelsea, Porto e Barcellona SECONDE CLASSIFICATE - Juventus, Basilea, Bayer Leverkusen, Arsenal, Shakhtar Donetsk, Psg, Manchester City e Schalke 04 Argomenti champions league Leggi i commenti I commenti dei lettori 
Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo 
ROMA - "Non ho nessun rimpianto”. Rudi Garcia prova a voltare immediatamente pagina dopo la sconfitta con il Manchester City che elimina la Roma dalla Champions relegandola all'Europa League. "Sapevamo che era una finale e che il City nonostante le assenze era una squadra forte, non per niente sono campioni d'Inghilterra. Per qualificarsi serviva anche fortuna, ma oggi la fortuna era dalla loro parte". DOBBIAMO IMPARARE A GIOCARE A QUESTI LIVELLI - Il tecnico francese spiega cosa è mancato ai giallorossi. "Nel primo quarto d'ora si poteva fare di più per conquistare la partita, segnare e far male all'avversario. Dovevamo essere più efficaci. Come dovevamo essere piu' efficaci sul gol di Nasri che non si doveva far tirare così facilmente. Quanto sono pesati gli ultimi due minuti di Mosca? Non hanno cambiato nulla. Oggi giocare per pareggiare sarebbe stato un suicidio. Dobbiamo imparare da questa sconfitta e migliorare, oltre ad avere giocatori di più alto livello per poter competere a questi livelli. Se vogliamo giocare la Champions del prossimo anno dobbiamo giocare un grande campionato ed essere pronti già da domenica. Cercherò di togliere questa delusione dalla testa dei miei giocatori e ci butteremo nel campionato che diventa l'obiettivo numero uno, anche se l'Europa League ormai è diventato una Coppa di alto livello". [[ge:rep-locali:repubblica:102589943]] NAINGGOLAN: C'E' GRANDE AMAREZZA - Radja Nainggolan è deluso: "E' una grande amarezza perché ci credevamo, perdere così fa male. Non siamo stati fortunati, abbiamo sprecato tante occasioni, è stata una partita difficile contro una grande squadra. Ora l'obiettivo principale diventa il campionato, proseguiamo per lo scudetto, ma onoreremo anche l'Europa League". LJAJIC: NON ABBIAMO AVUTO FORTUNA - Adem Ljajic ha poco da rimproverare alla squadra. "Abbiamo giocato bene. Nessuno avrebbe detto alla vigilia della Champions che avremmo lottato fino alla fine in questo girone. Abbiamo giocato tutte le partite bene tranne quella in casa contro il Bayern. E' mancata un po' di fortuna e siamo fuori. Stasera abbiamo creato molte occasioni e non abbiamo segnato e quando giochi contro queste squadre e non segni a un certo punto arriva il loro momento ed è arrivato. Loro hanno vinto noi no. Noi avevamo preparato la partita così, cercando di partire forti nei primi 15’ per poi coprirci e ripartire insieme e fino al gol l'avevamo fatto". BALDISSONI: NESSUN PASSO INDIETRO - "Questo non è un passo indietro. Non dobbiamo fare un dramma, speriamo che la città non ne faccia dopo essere usciti così" è l'analisi del dg Mauro Baldissoni. "Essersela giocata così fino all'ultimo in un girone difficile, anzi difficilissimo, e vedere che anche episodi hanno contato, ci può stare. Passo decisivo? Non ci manca quello, ma tanti piccoli passi - ha concluso Baldissoni - Siamo appena all'inizio, non si può negare che in questa prima fase la nuova dirigenza abbia fatto buone cose". PELLEGRINI: GIOCATA GRANDE PARTITA - "Soddisfatto più per gioco o per risultato? Di tutti e due. Prima del risultato perché abbiamo incontrato un avversario come la Roma in casa sua e abbiamo giocato una grande partita pur avendo tutta la colonna centrale della squadra fuori per infortunio, un trionfo". Così Manuel Pellegrini, allenatore del Manchester City, parla dopo la partita. "A parte l'inizio della partita in cui eravamo un po' bassi poi abbiamo giocato una buona partita sul piano offensivo". Argomenti as roma champions league rudi garcia Leggi i commenti I commenti dei lettori 
ROMA - La Roma fallisce lo spareggio con il City per restare in Champions ed è costretta a proseguire il proprio cammino in Europa League. Alla luce del 3-0 con cui il Bayern ha sbrigato la pratica CSKA nell'altra gara del girone, ai giallorossi sarebbe andato bene anche lo 0-0 per passare. Invece alla fine ha prevalso la maggiore esperienza e sicurezza della squadra di Pellegrini che con una perla di Nasri, dopo un'ora, ha sbloccato il risultato chiudendo poi la contesa con un perfetto inserimento di Zabaleta. ROMA TROPPO REMISSIVA - Al di là delle due-tre occasioni sciupate sullo 0-0 con Holebas e Gervinho, la Roma deve rimproverarsi soprattutto l'atteggiamento eccessivamente remissivo. Ha iniziato troppo presto a pensare allo 0-0, ha abbassato minuto dopo minuto il baricentro senza riuscire più a ripartire e, alla fine, è stata inevitabilmente punita. Il passaggio da squadra forte a squadra grande passa anche attraverso queste piccole cose. E Garcia farà bene a prenderne nota. GARCIA RINUNCIA A DE ROSSI - Per la gara del dentro o fuori, il tecnico francese ha deciso di lasciar fuori De Rossi affidandosi a Keita intermedio accanto a Pjanic e Nainggolan. Per il resto ha restituito un a maglia ai titolari lasciati a riposo contro il Sassuolo preferendo ancora una volta Yanga-Mbiwa ad Astori quale partner centrale di Manolas. Sul fronte opposto, Pellegrini, già costretto a rinunciare a Yaya Touré, Aguero e Kompany, ha deciso di fare a meno anche di Lampard e Jovetic lasciando Nasri a sostegno del recupero Dzeko e inserendo Fernando al fianco di Fernandinho in mediana. [[ge:rep-locali:repubblica:102589943]] HOLEBAS E MILNER, CHE OCCASIONI - La Roma è partita forte ma Holebas al 5' non ha approfittato di un lancio smarcante di Totti calciando di destro addosso ad Hart da posizione ravvicinata. Il City ha preferito sistemarsi meglio in campo e poi si è fatto vedere dalle parti di De Sanctis soprattutto con Milner che prima (20') ha chiamato in causa il portiere giallorosso con un destro da fuori e poi (40') lo ha costretto a uscire prontamente per chiudergli lo specchio su una verticalizzazione di Nasri. GERVINHO NON PUNGE IN CONTROPIEDE - I giallorossi non sono stati a guardare e per due volte (21' e 39') hanno ancora provato a spiazzare la difesa ospite con tagli in verticale per Gervinho che con un diagonale prima e un destro centrale poi non è riuscito a superare Hart. La notizia del vantaggio del Bayern sul CSKA al 18' ha acuito, col passare dei minuti, la tensione. La Roma ha provato maggiormente a gestire, il City ha faticato a pungere. E così si è andati all'intervallo sullo 0-0. GIOIELLO DI NASRI - Nella ripresa la Roma è apparsa sempre più prudente e contratta e ha quasi invitato il City ad attaccare. Gli inglesi hanno ringraziato e al primo tiro nello specchio sono passati: Nasri si è liberato ai 25 mt e con un gran destro dal limite ha mandato il pallone a baciare il palo alla destra di De Sanctis prima di infilarlo in rete. MANOLAS E DESTRO MANCANO L'1-1 - Risistemata da Garcia con il 4-2-3-1 con Pjanic avanzato, la Roma ha avuto una reazione d'orgoglio. Ma dopo aver sciupato una ghiotta occasione con Ljajic non è stata accompagnata neppure da un pizzico di fortuna. Prima il palo, su un colpo di testa di Manolas, poi un colpo di tacco del subentrato Destro, sventato sulla linea da Demichelis, le hanno impedito di rientrare in partita. ZABALETA CHIUDE I CONTI - E la squadra ha finito per rassegnarsi, incasSando, nel finale anche l'immeritato 0-2, realizzato da Zabaleta su assist dell'ispirato Nasri. E allora avanti in Europa League. Dove, dopotutto, sarà importante fare punti anche per risalire nel ranking Uefa. Solo così si eviterà di dover partire un'altra volta dalla quarta fascia nel prossimo sorteggio di Champions. ROMA-MANCHESTER CITY 0-2 (0-0) Roma (4-3-3): De Sanctis 6, Maicon 5.5 (33' st Florenzi s. v.), Manolas 6, Yanga-Mbiwa 6, Holebas 5.5, Keita 5.5, Pjanic 5, Nainggolan 6, Ljajic 5.5 (22' st Iturbe 5), Totti 5.5 (26' st Destro 6), Gervinho 5.5. (12 Curci, 6 Strootman, 16 De Rossi, 23 Astori). All.: Garcia 5. Manchester City (4-2-3-1): Hart 7, Zabaleta 7, Demichelis 6.5, Mangala 6.5, Clichy 7, Fernandinho 6.5, Fernando 7, Jesus Navas 6 (22' st David Silva 6), Nasri 7.5, Milner 6.5, Dzeko 6 (33' st Jovetic s. v.). (13 Caballero, 3 Sagna, 11 Kolarov, 18 Lampard, 38 Boyata). All.: Pellegrini. Arbitro : Mazic (Serbia) 6.5 Reti : nel st 15' Nasri, 41' Zabaleta. Angoli : 7-4 per la Roma. Recupero : 0 e 2'. Ammoniti : Yanga-Mbiwa e Dzeko per reciproche scorrettezze, Nasri per gioco falloso. Spettatori : 54.119 per un incasso di 3.118.165,00 euro. Argomenti as roma champions league manchester city Leggi i commenti I commenti dei lettori 
ROMA - L'Astana ha ottenuto dall'Uci la licenza World Tour 2015, fondamentale per poter correre le grandi corse a tappe. L'ha annunciato la stessa formazione kazaka attraverso il proprio sito internet. "L'Astana Pro Team è felice di annunciare di avere ricevuto la licenza World Tour 2015 e prenderà parte alle più importanti competizioni della stagione" si legge sul sito della squadra di Vinokourov che ha come uomo di punta Vincenzo Nibali, vincitore dell'ultimo Tour de France. "Grazie ai corridori, allo staff, alle famiglie, agli sponsor, agli amici ed ai tifosi per il sostegno". L'Uci ha concesso la licenza specificando che l'Astana resta comunque sotto la lente di ingrandimento della federazione per le ultime vicende doping che l'hanno vista coinvolta. Nel pomeriggio la federazione internazione aveva fatto sapere di voler approfondire le nuove rivelazioni in tema di doping che stanno agitando soprattutto l'Italia, avendo ad oggetto il medico inibito Michele Ferrari. Dopo aver appreso del presunto rapporto tra Ferrari e l'Astana, così come riportato oggi sulle pagine di un quotidiano sportivo, il presidente dell'Uci, Brian Cookson, ha chiesto alle autorità italiane di accedere alla documentazione del Tribunale di Padova, incaricato di esaminare il caso. L'Uci vuole esaminare più da vicino le rivelazioni sulla presunta vicinanza del 'dottor Mito' alla formazione kazaka. "E' importante vedere i documenti che riteniamo di grande interesse, senza concentrarci su quanto pubblicano i media. E così, abbiamo chiesto al Coni di condividerli con noi", ha detto Cookson. "Queste nuove rivelazioni stanno portando ad una riflessione. La precedente valutazione della Commissione aveva ignorato questi nuovi sviluppi", ha aggiunto il numero uno dell'Uci. Argomenti ciclismo ciclismo e doping astana Leggi i commenti I commenti dei lettori 
ROMA – Ci pensa il Bayern Monaco a ''salvare'' la Roma. In una serata amara in casa giallorossa per l’eliminazione dalla Champions, il successo dei bavaresi di Guardiola consente alla squadra di Garcia di consolarsi almeno con l'Europa League. Non fa sconti neppure il Chelsea che, già sicuro del primo posto nel gruppo G, batte lo Sporting Lisbona e permette allo Schalke di Di Matteo, vittorioso in trasferta con il Maribor, di conquistare il secondo posto. Nel gruppo F il Barcellona si impone sul Psg e si aggiudica il primato, mentre l'Ajax passeggia contro l’Apoel e mette in cassaforte l’accesso all'Europa League. Nessun problema neppure per l'Athletic Bilbao che si assicura il terzo posto battendo 2-0 in casa il Bate Borisov. GRUPPO E:  BAYERN IMPLACABILE, CSKA BATTUTO 3-0 – Che il Bayern giochi per vincere lo si capisce fin dalle prime battute di gioco. Il vantaggio arriva al 18’ su calcio di rigore, trasformato in modo impeccabile da Müller. Nella ripresa il Cska ci prova, ma i bavaresi sono sempre molto temibili con le loro brucianti ripartenze. Lewandowski colpisce un palo clamoroso e il risultato resta in bilico fino in fondo. Rode all’84’ mette al sicuro il punteggio e fa tirare un sospiro di sollievo ai tifosi della Roma, prima del gol a tempo scaduto di Götze che fissa il risultato sul definitivo 3-0. GRUPPO F:  BARCA PRIMO, AJAX IN EUROPA LEAGUE – Nella sfida del Camp Nou, che mette in palio il primato nel girone, i blaugrana stendono il Psg 3-1 con il tridente delle meraviglie tutto a segno. Ibrahimovic illude i francesi dopo pochi minuti, ma la prima frazione di gioco si chiude con la squadra di Luis Enrique in vantaggio, grazie a Messi e alla magia da fuori area di Neymar. Nella ripresa partecipa alla festa anche Suarez che corregge in rete, dopo il miracolo di Sirigu su Neymar, e realizza il suo primo gol al Camp Nou. Il Barcellona scavalca così il Psg e si presenta al sorteggio degli ottavi come prima classificata. L’Ajax, invece, si assicura l’accesso all’Europa League con un poker che non lascia scampo all’Apoel. Schöne porta avanti i lancieri su rigore nel primo tempo, con gli olandesi che dilagano nella ripresa. Ancora Schöne, questa volta su azione, Klaassen e Milik fissano il punteggio sul definitivo 4-0. GRUPPO G: SCHALKE CORSARO IN SLOVENIA E QUALIFICATO – Riesce il sorpasso allo Schalke 04 di Di Matteo nei confronti dello Sporting. I tedeschi battono il Maribor 1-0 e, con l’aiuto del Chelsea, scavalcano i portoghesi agguantando il secondo posto nel girone e la qualificazione agli ottavi di finale. Il Maribor inizia meglio, ma lo Schalke cresce con il passare dei minuti. Dopo un palo clamoroso di Huntelaar, il gol partita arriva nella ripresa con il tap-in vincente di Meyer, bravo a raccogliere una respinta corta di Handanovic. Il Chelsea, nonostante la certezza del primo posto, non fa sconti allo Sporting Lisbona, che così deve accontentarsi dell’Europa League. La squadra di Mourinho è già in vantaggio dopo otto minuti, grazie al calcio di rigore concesso per fallo su Filipe Luis e trasformato da Fabregas. Al 16’ arriva il raddoppio di Shurrle con un preciso destro rasoterra a incrociare. I portoghesi reagiscono nella ripresa e riaprono la gara con il gol di Silva al 50’, ma l’illusione dura pochi minuti e al 56’ Mikel devia in rete una punizione di Fabregas, fissando il punteggio sul definitivo 3-1. GRUPPO H: ATHLETIC BILBAO IN EUROPA LEAGUE - Nel girone H la partita di cartello si gioca a Bilbao, dove Athletic e Bate si contendono un posto in Europa League. I padroni di casa dominano già nel primo tempo, sfiorando il vantaggio più di una volta. Ai baschi basterebbe il pari, ma la squadra di Valverde cerca la vittoria che arriva grazie alle reti di San José, autore di un bel tiro al volo sugli sviluppi di un corner, e di Susaeta con un destro di prima intenzione su un cross basso dalla sinistra di Viguera. Del tutto ininfluente il pari per 1-1 tra Porto e Shakhtar. I portoghesi sono già sicuri del primato, gli ucraini non possono andare oltre il secondo posto. La squadra di Lucescu passa in vantaggio nel secondo tempo con il colpo di testa di Stepanenko, al quale replica Aboubakar all’87 con un potente tiro da fuori. TUTTE LE QUALIFICATE -  Queste le 16 squadre qualificate agli ottavi di finale di Champions League al termine della fase a gironi (nell'ordine, la prima e la seconda del girone) - Gruppo A: Atletico Madrid, Juventus - gruppo B: Real Madrid, Basilea - gruppo C: Monaco, Bayer Leverkusen - gruppo D: Borussia Dortmund, Arsenal - gruppo E: Bayern Monaco, Manchester City - gruppo F: Paris SG, Barcellona - gruppo G: Chelsea, Schalke - gruppo H: Porto, Shakhtar Donetsk. Argomenti champions league Leggi i commenti I commenti dei lettori 
None Leggi i commenti I commenti dei lettori 
Le riserve naturali siciliane gestite dalle associazioni ambientaliste sono ad un passo dalla chiusura con il conseguente rischio di abbandono di aree di interesse naturalistico ed il licenziamento di 90 dipendenti qualificati. La denuncia arriva dalla Fisascat Cisl. Le associazioni ambientaliste Legambiente, Wwf, Cai, Italia Nostra, Lipu, Gre, Rangers Italia e il Cutgana (Università di Catania) gestiscono per conto della Regione siciliana 27 riserve naturali, "tra le più interessanti e peculiari da un punto di vista ambientale nel panorama siciliano, dove in questi anni sono stati raggiunti importantissimi risultati nella conservazione, tutela e recupero ambientale oltre che nella divulgazione e nella promozione di una fruizione compatibile" spiegano dal sindacato. Oggi tutti questi risultati rischiano di essere vanificati a causa della mancata disponibilità delle risorse finanziarie necessarie per fa fronte al pagamento dei costi di gestione e del trattamento economico del personale. Malgrado, infatti, le garanzie ricevute si registra ad oggi un forte ritardo nell'accreditamento dei fondi 2014, essendo stati erogati solo il 36,1% di quelli previsti in convenzione. "Se la situazione non dovesse trovare una immediata soluzione - spiega la Fisascat Cisl -, le conseguenze sarebbero gravissime ed inaccettabili con il licenziamento di circa 90 operatori qualificati, la dismissione di presidi sul territorio, l'abbandono di importanti aree di interesse naturalistico". Per questo motivo è stato indetto per domani un sit-in del personale delle riserve naturali davanti l'assessorato regionale al Territorio ed Ambiente contestualmente all'incontro che l'assessore Maurizio Croce ha convocato per discutere della vertenza. Argomenti riserve naturali regione siciliana sicilia 
