ROMA - Ancora una sconfitta, la quinta consecutiva, per l'Italia del volley nella fase a gironi della World league. Non è sufficiente l'entusiasmo degli oltre ottomila tifosi accorsi all'Unipol Arena di Bologna e il ritorno sotto rete della formazione titolare per spingere gli azzurri del ct Mauro Berruto al successo. Il big match contro il Brasile finisce, con merito, nel carniere carioca 1-3 (16-25, 25-22, 19-25, 19-25). Si replica a Milano domenica alle ore 17, ultima sfida della fase preliminare prima della final six di Firenze. Il sestetto titolare azzurro si rivede sotto rete dopo circa un mese di solo palestra, ma è inevitabile notare qualche tossina accumulata e da smaltire e un ritmo partita ancora lontano. Il Brasile allenato dal ct Bernardinho ha più fame: vince e resta in corsa per un posto nella fase finale, in attesa di avere notizie dalla doppia sfida tra Polonia e Iran. L'Italia solo a tratti riesce a far vedere quel gioco volitivo e convincente dimostrato in avvio di competizione e coronato con sei entusiasmanti vittorie (di cui due proprio in sudamerica) consecutive. Berruto, sfruttando gare di questo tipo, conta di ridare fiducia e ritmo gara a Birarelli e soci. Obiettivo raggiungere la migliore condizione in breve tempo, vale a dire per la finale a Firenze in programma da mercoledì 16 a domenica 20. La nota lieta dell'Italia si chiama Ivan Zaytsev, capace di mettere sotto pressione la difesa avversaria sfoderando una prestazione da 30 punti e un ottimo 61 per cento in fase offensiva. Prestazione, però, non in grado di fermare lo strapotere verdeoro: bravi in ricezione, inarrestabili al centro della rete e con un Wallace (22 punti) in serata di grazia. Nel complesso il Brasile ha maggiori opzioni d'attacco con Sidao (13 punti), Lucas (13 punti) e Lucarelli (10 punti) tutte capaci di farsi trovare pronti quando vengono chiamati in causa dalla regia di Bruno. Primo set da dimenticare per gli azzurri. Il Brasile mette a nudo le difficoltà del sestetto tricolore in ricezione. Con palloni difficili da gestire Dragan Travica si affida spesso a Ivan Zaytsev, l'unico dei suoi attaccanti che dimostra di saper bucare la difesa avversaria. Al contrario Bruno può gestire un pacchetto di schiacciatori abbastanza ispirati, che non lasciano spazio agli azzurri. Il Brasile chiude in sciltezza. Tutta un'altra Italia nel secondo set, il braccio armato rimane sempre Ivan Zaytsev (stratosferico 82 per cento nel parziale), a tratti incontenibile. il Brasile non alza bandiera bianca, ma deve cedere. Nel terzo l'Italia torna discontinua, tra alti e bassi inevitabile ko. Più combattuto il set conclusivo, anche se nel momento decisivo è il Brasile ha far vedere le cose migliori. A fine gara Mauro Berruto non fa drammi: "Non sono preoccupato. Certo rispetto a quello che abbiamo fatto in Brasile a maggio, si tratta di un passo indietro. Però va presi in considerazione la loro forte motivazione, al Brasile servono i punti per qualificarsi. Comunque da parte nostra abbiamo commesso troppi errori. Per qaunto riguarda Zaytsev ha fatto una grande partita, ma da solo non può bastare contro una squadra come il Brasile. Ripeto non sono preoccupato, la nostra preparazione fisica è proiettata per portarci alla final six in piena forma. Quindi un leggero calo nella nostra condizione era previsto". Soddisfatto per aver tenuto in corsa il Brasile il ct Bernardo Rezende: "Non potevamo perdere, e questo significava una cosa e una cosa soltanto evitare gli stessi gravi errori di due mesi fa. Sono stati fatti miglioramenti, ma avremo bisogno ancora di altri passi in avanti domenica a Milano". Venerdì trasferimento a Milano, per il match al Forum (ancora una volta gremito in ogni settore). La situazione sarà sempre la stessa: il Brasile cerca ancora punti, l'Italia vuole tornare a vincere. Italia-Brasile 1-3 (16-25 25-22 19-25 19-25) Italia : Travica 2, Parodi 6, Piano 6, Zaytsev 30, Kovar 7, Birarelli 8. Libero: Rossini. Randazzo, Vettori, Lanza. Non entrati: Baranowicz, Buti. all. Berruto. Brasile : Sidao 13, Bruno 3, Murilo 7, Lucas 13, Wallace 22, Lucarelli 10, Libero: Mario junior. Vissotto 4, Lipe, Raphael 1. Non entrati: Eder, Edoardo. all. Bernardinho. Arbitri : Simonovic (Srb) e Zenovich (Rus) Note - Spettatori 8100. Durata set: 24, 32, 31, 26. Italia: bs 14, a 1, mv 5, er 9. Brasile: bs 14, a 4, mv 8, er 6. Risultati settimo e ultimo week end Pool A - Italia-Brasile 1-3. Venerdì: Polonia-Iran. Sabato: Polonia-Iran. Domenica : Italia-Brasile (Milano. Forum Assago ore 17). Classifica: Iran, Italia 19 punti, Brasile 14, Polonia 11. Argomenti volley italvolley Leggi i commenti I commenti dei lettori 

None Leggi i commenti I commenti dei lettori 
Due giovani di 19 e 18 anni sono stati fermati dagli agenti della Squadra mobile di perchè ritenuti responsabili dell'aggressione per scopo di rapina ai danni di Giacomo Gentile, di 27 anni, rimasto gravemente ferito nel tentativo di difendere lo scooter sul quale si trovava insieme con la fidanzata di ritorno da una cena. Il giovane fu colpito dai banditi anch'essi a bordo di una moto. I fermati, con precedenti di polizia, sono Mario Zambello, di 19 anni, e Salvatore Di Clemente, di 18. L'indagine è stata di tipo tradizionale, dato che non c'erano immagini dell'accaduto da sistemi di videosorveglianza della zona. Ma la vittima ha fornito una lucida descrizione dei suoi aggressori che ha indirizzato i poliziotti sulla criminalità della zona di piazza Mercato, poco lontano da dove si è consumata la tentata rapina. Gentile ha anche riconosciuto di persona in ospedale, al Loreto Mare dove è ricoverato, i due rapinatori. Non è ancora stata trovata la pistola utilizzata quella sera. Argomenti aggressione 
"In treno alla Notte Rosa" è lo slogan di questa edizione del "Capodanno della Riviera". Ma per i passeggeri del regionale 2075 in arrivo da Piacenza e diretto a Rimini le cose non sono andate così lisce. Il convoglio è giunto alle 20.35 alla stazione centrale di Bologna già strapieno, e ad attenderlo sul binario erano in centinaia. C'è stato un vero e proprio "assalto". Per fortuna il personale delle ferrovie era stato rinforzato in vista dell'afflusso straordinario di viaggiatori. E' toccato a loro convincere almeno 150 persone a scendere dal convoglio e attendere il successivo, o organizzarsi altrimenti. Il risultato è stato che il treno è ripartito da Bologna con un'ora di ritardo. Argomenti notte rosa ferrovie 
Vetrine ormai allestite e caccia all’affare di stagione. Al via  i saldi estivi in Puglia. Sino a lunedì 15 settembre sconti e ribassi nei negozi della regione. Grande attesa anche a Bari dove già da alcuni giorni i commercianti del centro stanno effettuando sconti e promozioni direttamente alla cassa attirando i clienti di fiducia con messaggini, passaparola e social network. I saldi previsti sono compresi tra il 20 e il 50 per cento e tra le associazioni di categoria c’è molta fiducia nel primo giorno di debutto anche alla luce del bonus ‘taglia Irpef’ da 80 euro varato dal governo Renzi. In allerta, come sempre le associazioni dei consumatori che invitano a “diffidare dei saldi che superano il 50 per cento” e a “monitorare i prezzi e i cartellini” prima dell’avvio. Tra le regole da ricordare la presenza, indispensabile, su ogni capo delle tre voci sul cartellino: prezzo iniziale, saldo applicato e saldo finale. I commercianti devono accettare anche pagamenti elettronici e non possono negare il cambio merci o l’utilizzo dei camerini per le prove di rito. Al lavoro anche la polizia municipale che sta monitorando in queste ore le vetrine e le gallerie dei centri commerciali per prevenire truffe o promozioni poco trasparenti. Segnalate su bari@repubblica.it tutte le irregolarità Nel capoluogo i negozi, soprattutto quelli del centro murattiano, resteranno aperti per l’occasione domenica 6 e 13 luglio. Secondo le prime stime la spesa media pro capite per questi saldi 2014 dovrebbe aggirarsi tra i 150-200 euro. Come sempre molto gettonati i marchi noti e i megastore. 
None Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
ROMA – Tra la Juventus e Alexis Sanchez c'è già un principio d'accordo: a rivelarlo, è il quotidiano online catalano Sport, secondo il quale l'attaccante cileno sarebbe il prossimo colpo dei campioni d'Italia. Resta da convincere il Barcellona, che chiede 30 milioni di euro contro i 20 che i bianconeri sono disposti a pagare: la chiave per portare Sanchez a Torino potrebbe essere Arturo Vidal, che piace molto a Luis Enrique. Intanto, la Juve ha liberato un posto in attacco, in attesa del Niño Maravilla: i bianconeri, infatti, hanno ceduto Mirko Vucinic all'Al Jazira, club di Abu Dhabi, per 6,3 milioni di euro. Al di là dell'incasso per la cessione, le casse bianconere sorridono per il taglio di uno stipendio da 6 milioni lordi all'anno. SUAREZ SEMPRE PIÙ VERSO BARCELLONA  - Tornando a Barcellona, ad agevolare la cessione di Sanchez potrebbe essere l'arrivo di Luis Suarez: per il Daily Mail, il matrimonio tra il Pistolero e il club catalano si farà entro la fine della settimana. Secondo il tabloid inglese, ci sarebbe stata un'accelerata dopo l'incontro di mercoledì fra l'amministratore delegato dei Reds, Ian Ayre, e i dirigenti blaugrana Raul Sanllehi, Toni Rossich e Jordi Mestre. A far pendere l'ago della bilancia verso una soluzione positiva dell'affare c'è anche il chiarimento arrivato dalla Fifa: Suarez, nonostante i 4 mesi di interdizione da qualsiasi attività calcistica, potrà comunque continuare ad allenarsi e sottoporsi a eventuali visite mediche funzionali al trasferimento a un'altra squadra. L'unico dubbio resta il prezzo, visto che il Liverpool non intende accettare contropartite tecniche. UNITED SCATENATO, PIACCIONO CUADRADO E DI MARIA  - In Premier resta molto attivo il Manchester United del neo-tecnico Louis Van Gaal: mentre il manager è impegnato in Brasile alla guida dell'Olanda, la società si muove per accontentare le sue richieste. Tra i nomi che piacciono all'allenatore olandese c'è quello di Juan Cuadrado: secondo il quotidiano tedesco Bild, anche i Red Devils sarebbero in corsa per l'esterno della Fiorentina, tanto da aver già avanzato un'offerta da 50 milioni di euro. Lo United si aggiunge a un folto gruppo di pretendenti che comprende Barcellona, Liverpool, Arsenal e Bayern, mentre nelle ultime ore si parla anche di un interessamento della Roma per il 26enne. Sempre per quanto riguarda le corsie esterne, al Manchester piace anche Di Maria: i Red Devils sembrano disposti a spendere fino a 40 milioni di euro per il suo cartellino, 10 in meno di quanti ne chiede il Real. SORPASSO ARSENAL PER SCHNEIDERLIN  - L'Arsenal, invece, prova a superare Tottenham e Napoli nella corsa a Morgan Schneiderlin: secondo il Daily Express, i Gunners starebbero preparando un'offerta da 25 milioni di euro per il 24enne centrocampista del Southampton. Se tale offerta si materializzasse, l'Arsenal sbaraglierebbe la concorrenza: il Napoli era arrivato a offrire 15 milioni ma i Saints, che hanno già ceduto i vari Lambert, Lallana e Shaw, non intendono privarsi di un'altra stella per meno dei 25 milioni che i Gunners sono pronti a spendere. HAKAN AL BAYER, L'ATLETICO PENSA A MANDZUKIC  - Il nazionale turco Hakan Calhanoglu cambia maglia ma non campionato: il centrocampista passa dall'Amburgo al Bayer Leverkusen, per una cifra intorno ai 14 milioni di euro. Protagonista di un'ottima stagione d'esordio nel massimo campionato tedesco, segnando 11 gol in 32 partite, il ventenne ha firmato un accordo quadriennale. Al suo posto, l'Amburgo ha preso Pierre-Michel Lasogga dall'Hertha Berlino. In Germania potrebbe pescare anche l'Atletico Madrid: Mario Mandzukic, infatti, è la nuova idea dei campioni di Spagna per rimpiazzare Diego Costa, ceduto al Chelsea. Il croato del Bayern Monaco sarebbe il "piano B" dei Colchoneros, se i 20 milioni offerti al Manchester City non dovessero bastare per aggiudicarsi Alvaro Negredo. NUNO SULLA PANCHINA DEL VALENCIA  - Si riempie una casella vuota, di quelle importanti, in Spagna: Nuno Espirito Santo è il nuovo allenatore del Valencia. Il 40enne tecnico portoghese ha firmato un contratto di un anno con opzione sulla stagione successiva. Nuno, che ha conquistato l'accesso in Europa League alla guida del Rio Ave, succede ad Antonio Pizzi, che lo scorso dicembre aveva rilevato Djukic. ABDENNOUR TUTTO DEL MONACO  - Operazione importante per il Monaco: la compagine del Principato Il Monaco ha ufficializzato l'ingaggio del difensore Aymen Abdennour. Il centrale tunisino è arrivato lo scorso gennaio a Montecarlo, in prestito dal Tolosa, ma adesso è un giocatore del Monaco a tutti gli effetti. Abdennour ha firmato un contratto valido fino al 2018. SFIDA INTER-NAPOLI PER CASEMIRO  - In Spagna, danno ormai per certo l'approdo in Italia di Casemiro: secondo Marca, il centrocampista brasiliano sarebbe in uscita dal Real Madrid, con l'Inter in pole position. Nerazzurri e Merengues non sarebbero in sintonia sulle modalità del trasferimento: i madridisti chiederebbero 10 milioni di euro per il cartellino, i nerazzurri lo vorrebbero con la formula del prestito con diritto di riscatto. Casemiro, 22 anni, piace molto anche al Napoli. MARQUINHO LASCIA LA A  - Un brasiliano è già sbarcato, invece, a Firenze: si tratta del trequartista Octavio, classe 1993, proveniente dal Botafogo. Anche l'Udinese si porta a casa una mezzapunta sudamericana: arriva a titolo definitivo, dall'Envigado, il colombiano Alexis Zapata. La Roma, dal canto suo, mette a segno due operazioni in uscita: il club giallorosso ha ufficializzato la cessione a titolo definitivo, per 2 milioni di euro, di Marco D'Alessandro all'Atalanta; va invece in prestito all'Ittihad, fino al 30 giugno 2015, per 1 milione, Marquinho, appena rientrato dal Verona. IL BOLOGNA INGAGGIA MATUZALEM - Il Bologna ingaggia per un anno Francelino Matuzalem garantendosi una pedina importante per il centrocampo felsineo. Lo comunica la società rossoblù con una nota sul proprio sito: "Il Bologna F.C. 1909 - si legge - comunica di avere ingaggiato il centrocampista Francelino Matuzalem per la stagione 2014-15". GAUTIERI ALLENERÀ IL LIVORNO  - Ufficiale, infine, l'arrivo di Carmine Gautieri sulla panchina del Livorno; lo ha reso noto la società amaranto informando di aver "raggiunto un accordo per la stagione 2014/2015″. Napoletano classe 1970, l'ex calciatore è stato allenatore del Varese nel campionato appena concluso. Argomenti calciomercato Leggi i commenti I commenti dei lettori 
