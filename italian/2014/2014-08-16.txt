VARSAVIA - Cristiano chiama, Mario e Marcos rispondono. La Fiorentina piazza il  colpo e si aggiudica l'amichevole di lusso contro il Real Madrid  campione d'Europa in carica e fresco vincitore della supercoppa europea, conquistata appena quattro giorni fa contro il Siviglia. E lo fa  proprio a Varsavia, allo Stadion Narodowy che ospiterà la prossima  finale di Europa League. E come contro il Siviglia anche in  quest'occasione ci pensa CR7 ad aprire le marcature: il portoghese segna  al 3' su assist di Di Maria. Tocco ravvicinato e Neto battuto. I viola  però non demordono e si rialzano immediatamente: prima agguantano il  pareggio con Mario Gomez con colpo di testa in tuffo su assist dalla  destra di Aquilani al 26'. [[ge:rep-locali:rep-firenze:93932368]] Poi  nel secondo tempo, a venti minuti dal termine, stendono i blancos con  un diagonale di Marcos Alonso (figlio e nipote d'arte) che beffa il neo  acquisto Keylor Navas. Nel finale Di Maria prova ad agguantare il  pareggio all'83' ma il suo pallonetto termina a lato alla sinistra di  Neto. I viola hanno anche l'occasione anche per il 3-1: Ilicic però  spedisce sul fondo una conclusione da posizione ravvicinata. E così  Montella può sorridere, batte in amichevole il prestigioso Real Madrid e  si coccola una squadra che per una sera può permettersi di fare a meno  anche di Cuadrado (rimasto a Firenze per questioni di calciomercato) e  Rossi (infortunato). Eppure Carlo Ancelotti aveva piazzato un tridente  da paura nel suo 4-3-3 da sogno: Ronaldo, Di Maria e James Rodriguez. La  Fiorentina invece rispondeva con un 4-3-1-2 con Borja Valero dietro le  due punte Gomez e Babacar. [[ge:rep-locali:repubblica:93947437]] Argomenti fiorentina serie a real madrid vincenzo montella Leggi i commenti I commenti dei lettori 
None Leggi i commenti I commenti dei lettori 
Sono ripartiti alle 21 di sabato su un altro treno i viaggiatori del regionale 34516 fermo per guasto sulla linea Salerno-Paola. Lo comunica una nota di Trenitalia.  La sosta prolungata, tra le stazioni di Omignano e PM Rutino, sulla linea Salerno  -  Paola, è avvenuta a causa di un guasto al locomotore 464, "evento raro perché nuovo e di ultima generazione". Le operazioni per trasbordare i viaggiatori del regionale sull'altro treno, si sono allungate più del necessario, a causa di difficoltà incontrate dai tecnici Trenitalia nell'agganciare il treno soccorritore. L'azienda comunica che i servizi per i viaggiatori (luce e aria condizionata) a bordo del treno guasto, fermo dalle 18 circa, "hanno funzionato per gran parte della sosta".  E che la sala operativa centrale di Trenitalia è rimasta sempre in contatto con il personale del treno per il coordinamento delle operazioni di soccorso. Dalle 18 alle 21 altri 12 convogli di Trenitalia hanno registrato ritardi medi di 70 minuti, con punte di 180 per un InterCity avendo circolato sull'unico binario operativo tra Vallo della Lucania e Agropoli. Trenitalia si scusa con i viaggiatori per il disagio. Non l'unico dell'estate, in verità. E' ancora bloccata la linea ferroviaria tra Torre Annunziata e Napoli dopo il parziale cedimento di una muratura all'altezza di Villa d'Elboeuf a Portici. Uno scandalo che dura da mesi, indegno di un paese civile. Per andare nel Cilento bisogna effettuare un cambio nella stazione di Salerno, non ci sono più convogli diretti. Argomenti treno fermo trenitalia 

BERLINO – L’operazione Europei è ufficialmente iniziata per la Nazionale italiana di nuoto, giunta nella capitale tedesca in due gruppi; da Roma all’orario previsto delle 13.45, da Pisa con un abbondante ritardo. Per gli azzurri nel pomeriggio una leggera seduta di scioglimento alla piscina removibile da 4.500 posti situata all’interno del Velodrom, che ospiterà da lunedì esclusivamente le gare di nuoto con batterie a dieci corsie e semifinali e finali ad otto (il regolamento prevede la possibilità di iscrivere un massimo di quattro atleti per Paese in batteria, ma di schierarne poi solo due in semifinale e finale). NIENTE DORSO PER LA PELLEGRINI – Il capo delegazione Marco Bonifazi e il direttore tecnico Cesare Butini hanno partecipato alla riunione tecnica, nel corso della quale – d’accordo con atleti, tecnici federali e sociali – hanno cancellato le iscrizioni di Lisa Fissneider nei 100 rana, di Federica Pellegrini nei 200 dorso, di Marco Belotti e Damiano Lestingi nei 200 stile libero, di Gregorio Paltrinieri nei 400 stile libero e di Luca Pizzini nei 50 rana. Già in precedenza non erano state confermate le iscrizioni di Giulia De Ascentis nei 200 misti e di Christopher Ciccarese nei 50 dorso, mentre erano state aggiunte quelle di Alessia Polieri nei 200 misti e di Federico Turrini nei 200 dorso. IL DT BUTINI: “L’ITALIA PUNTA ALLA DOPPIA CIFRA” – “Lo stato della squadra è buono" ha sottolineato il dt Butini. Nel corso della stagione abbiamo dato priorità ai meeting internazionali rispetto ai raduni, che comunque hanno contemplato due sessioni in altura. L’umore è alto, così come la concentrazione che ha contraddistinto l’avvicinamento agli europei al centro federale di Ostia, dove abbiamo avuto spazi acqua e palestra a disposizione senza limitazioni. Abbiamo una squadra numerosa, integrata con tanti atleti giovani. Molti di loro si erano già qualificati ai campionati assoluti primaverili di aprile e hanno potuto finalizzare con calma la preparazione. Altri sono stati gradualmente inseriti. Ritengo che non sarebbe corretto realizzare un paragone con Debrecen 2012 perché si è trattato di un campionato europeo atipico, a due mesi dalle Olimpiadi di Londra. L’obiettivo è comunque raggiungere la doppia cifra. Spero di trarre molteplici spunti dai campionati e di ricevere risposte positive dalle staffette. L’auspicio è di poterne schierare sei nelle prossime finali mondiali che testimonierebbero l’alto livello del movimento”. FEDERICA: “PRIME GARE PREPARATE DAVVERO DOPO LONDRA” - Riflettori puntati, ovviamente, su Federica Pellegrini, campionessa in carica dei 200 stile libero. “In avvicinamento Philippe Lucas mi ha fatto nuotare molto a delfino per alleggerire la testa e conservare forza nelle spalle – spiega la stella del nuoto italiano -. Queste sono le prime gare che ho preparato davvero dopo le Olimpiadi di Londra e rappresentano l’inizio di due anni da vivere in progressione fino ai Giochi di Rio de Janeiro. Le mie motivazioni continuano ad essere alte perché amo questo sport e amo allenarmi. Non parlerò mai di tempi e posizioni, ma in ogni gara cerco qualcosa. La rinuncia al dorso è stata una scelta tecnica effettuata dopo il Settecolli e mirata a preparare esclusivamente lo stile libero. Sono contenta di iniziare con la staffetta e che i 200 stile libero siano in calendario prima dei 400. Il rapporto con Lucas migliora e diventa sempre più bello. Al termine degli europei tracceremo un bilancio e i 400 potrei anche non nuotarli più in gare serie. La squadra è unita come non mai negli ultimi due anni e spero che tutti ottengano il massimo risultato possibile. Magari in una delle staffette miste potrei nuotare con Filippo, sarebbe bello”. MAGNINI: “VORREI SFIDARE I GIOVANI MOSTRI CON LA MIA TESTA ESPERTA” – Eccolo allora il pesarese. “Serve tanta velocità. Mi piace che s’inizierà subito con la 4×100 stile libero – afferma ‘Magno’ -. Penso possa far bene e credo che sia la più forte staffetta italiana e purtroppo quella che ha raccolto meno rispetto alle potenzialità. Mi piacerebbe aiutare Dotto, Orsi e Leonardi ad ottenere un risultato importante. Spero di far bene anche se migliorare i personali a 32 anni sarebbe stratosferico ed è sinceramente molto difficile. Nei 200 stile libero Agnell e Biedermann chiudono un po’ la gara. I 100 stile libero li considero più strani, ma mi piacerebbe affrontare in finale giovani mostri con la mia testa esperta. Sono sereno e voglioso. Ho modulato l’allenamento in relazione alla mia età. Svolgo il doppio solo da gennaio due volte alla settimana. Sono contento di essere tornato capitano. Sono il più grande d’età e siamo tornati alle tradizioni”. PALTRINIERI: “MI ASPETTO PIU’ DAI 1500 CHE DAGLI 800″ – Battuta finale con il fondista Gregorio Paltrinieri. “Mi aspetto più dai 1500 che dagli 800 ma l’obiettivo non cambia e preferisco non dirlo per scaramanzia. Sono felice di essere arrivato finalmente a Berlino. Vedo il traguardo stagionale avvicinarsi e la tensione scema col passare dei giorni. Ora bisogna star calmi, concentrati e pronti a dare il massimo. Fisicamente mi sento bene – conclude Paltrinieri – e sono ben preparato”. Argomenti europei nuoto 2014 federica pellegrini Leggi i commenti I commenti dei lettori 
WASHINGTON - Non si fermano le violenze a Ferguson, e scatta il coprifuoco. Il sobborgo di St.Louis, nel Missouri, è teatro per giorni di incidenti tra abitanti e le forze dell'ordine dopo l'uccisione di un giovane afroamericano di 18 anni, Michael Brown. Nelle prime ore del mattino, dopo una notte di scontri, nella quale è rimasto ferito un poliziotto, veicoli blindati e agenti delle forze dell'ordine in tenuta antisommossa con fucili stile militare, sono tornati in strada, dopo il saccheggio di diversi negozi. Gli scontri sono scoppiati dopo che più di una ventina di persone hanno bloccato parte di una strada vicino al negozio dove, in base alle riprese a circuito chiuso, un ragazzo afroamericano, che assomiglierebbe a Brown, ha rubato dei sigari ed intimidito il proprietario. Poco dopo è tornata la calma nelle strade. Il governatore del Missouri Jay Nixon ha ordinato il coprifuoco da mezzanotte alle cinque del mattino. "Non consentiremo a un piccolo gruppo di saccheggiatori di tenere in ostaggio la città". "Non è una misura per far tacere la gente di Ferguson, nè la gente di questa regione o altrove, ma serve a contenere coloro che con le loro azioni danneggiano la voce della gente", ha detto Nixon. Le autorità insistono sull'accuratezza dell'inchiesta: 40 agenti dell'Fbi sono impegnati in un'indagine "porta a porta", alla ricerca di nuovi particolari sull'omicidio. Incidenti anche nella notte tra venerdì e sabato, poche ore dopo che era stato svelato il nome del poliziotto che ha ucciso Brown, Darren Wilson, e la pubblicazione di un video in cui si vede un ragazzo afroamericano, rubare dei sigari in un negozio. La polizia sostiene si tratti di Brown che avrebbe portato via senza pagare una confezione dal valore di 49 dollari. Lo storico leader americano per i diritti civili, il reverendo nero Jesse Jackson, e il co-fondatore di Twitter Jack Dorset si sono uniti ai manifestanti sulle strade di St.Louis. Circa 200 persone hanno manifestato e alcune di loro hanno saccheggiato una serie di negozi, tra i quali quello del furto di sigari. I dimostranti hanno fatto irruzione nel minimarket dove la polizia sostiene che Brown abbia compiuto una rapina la mattina del giorno in cui è stato ucciso. Il capitano della polizia stradale del Missouri, Ron Johnson, riferisce che a quel punto alcuni hanno cominciato a lanciare sassi e altri oggetti contro la polizia e gli agenti hanno risposto con l'uso di lacrimogeni. Nelle strade le forze dell'ordine in tenuta anti-sommossa hanno ordinato alla folla di disperdersi. Alcuni manifestanti hanno lanciato bottiglie, mentre altri cantavano: "Non sparate". Le forze speciali si sono rivolte ai manifestanti chiedendo di "lasciare le strade". [[ge:rep-locali:repubblica:93897124]] 
None Leggi i commenti I commenti dei lettori 
È appena uscita una delle cinque classifiche che contano per valutare le migliori università nel mondo. È l'Academic ranking of world universities , prodotto dall'Università Jiao Tong di Shanghai (Cina). Dice, come le altre quattro, che gli Stati Uniti hanno i migliori atenei: sedici sui primi diciotto in questo caso, e da dodici anni guida Harvard. Dice anche che le altre due università "non Usa" valutate nelle prime dieci sono Cambridge e Oxford (Regno Unito). E che nei "top cento" 52 sono nordamericane, 4 canadesi, 37 europee, 4 australiane e 3 giapponesi. Tra le prime cento università, non ce n'è una italiana. E questa non è una buona notizia. Nel ranking di Shanghai non siamo tra i primi cento dal 2006, quando La Sapienza di Roma, il terzo ateneo europeo per grandezza, era centesima. Non abbiamo nostre accademie neppure tra i primi centocinquanta posti quest'anno, ed è una notizia peggiore visto che fino all'anno scorso ne avevamo due in fascia due: La Sapienza (che ci stava dal 2006) e Pisa (dal 2004). In verità le cose  -  secondo la fotografia del ranking cinese, il precursore delle classifiche universitarie globali, un punto di riferimento per i ricercatori nel mondo  - non sono così nere. Anzi, Shanghai ranking ci suggerisce un recupero italiano dopo i due anni più bui: il 2012 e il 2013. Vediamo perché. L'uscita dai top 100 e, successivamente, dai top 150 è ascrivibile alla crisi che da dieci anni (l'era Frati, quattro anni da vicerettore, sei da rettore) sta vivendo la più importante università italiana: La Sapienza. Siamo alla vigilia di elezioni importanti, che già dicono  - a prescindere dalle scelte  -  una cosa fondamentale: Luigi Frati non sarà più il rettore, didattica, ricerca, credibilità degli esami e dei percorsi sotto la Minerva non potranno che migliorare. Nel 2003 La Sapienza era la settantesima università al mondo, secondo l'Academic ranking. Grazie alla decrescita qualitativa del primo ateneo d'Italia, siamo usciti dall'eccellenza mondiale. Altre università, però, mostrano segni di ripresa, performance in crescita. Innanzitutto, nell'intero ranking (cinquecento posizioni) quest'anno entrano ventun università italiane. Erano diciannove l'anno scorso, il peggiore, venti nel 2012. Un'inversione di tendenza? Possibile. Se non abbiamo rappresentanti italiane tra le prime centocinquanta, se ne contano sei nelle prime duecento posizioni. L'anno scorso erano solo quattro. Dei sei atenei indicati tra il 151° e il 200° posto, due salgono (Bologna e Torino), due si confermano (Milano e Padova), due scendono (La Sapienza e Pisa, appunto). Per l'Alma Mater bolognese questa è la migliore performance degli ultimi sei anni, per Torino la migliore dell'intera serie (iniziata nel 2002). Ancora, su ventun università nove confermano la posizione, sette la migliorano e cinque la peggiorano. Salgono Milano Bicocca (mai così in alto) e Roma Tor Vergata. Entrano gli atenei di Trieste (mancava dal 2006), Cagliari (dal 2008), Parma (miglior performance da quando esiste la classifica). Il Politecnico di Milano, restando nella sua fascia, offre il punteggio più alto in dodici anni. Scendono Genova (un crollo) e Perugia. Esce dai "500" il Politecnico di Torino. Restano fuori Bari e Siena. Nel 2004 il Shanghai ranking contava ventitré università italiane in classifica (due in più di oggi), La Sapienza tra le prime cento e Milano e Pisa tra le prime centocinquanta. Dieci anni dopo non siamo lontani. In Europa, e in Italia, sono forti le discussioni sui metodi adottati, di impronta anglosassone, per offrire questi punteggi e queste graduatorie. Il Shanghai ranking si forma con un venti per cento del punteggio assegnato ai premi Nobel e ai medagliati nelle singole discipline provenienti dallo staff dell'università in esame. Un altro venti si assegna grazie ai ricercatori più citati in ventun materie scelte, ancora un venti per cento per i lavori pubblicati su Nature e Science, infine venti per cento per i lavori citati in due indici (Science citation e Social science citation) rintracciabili su un database internazionalmente riconosciuto. Valgono il dieci per cento per la loro università gli "alunni" che hanno ottenuto un Nobel o una medaglia nella loro disciplina e un dieci per cento finale le performance dei singoli accademici. C'è una seconda classifica che conferma la ripresa delle valutazioni nel mondo dei nostri istituti accademici. Se i "precursori cinesi" offrono ranking da dodici anni, il londinese Times Higher education di Thomson Reuters paragona le facoltà del mondo da quattro stagioni, ma è altrettanto seguito e pesato. Per Thomson Reuters  -  ultima classifica stilata il 2 ottobre 2013  -  l'Università di Harvard viaggia tra il secondo e il quarto posto cedendo la leadership mondiale al California institute of technology. In questa valutazione restiamo fuori dai primi duecento posti (non ci siamo mai stati, comunque, in alcuna delle quattro stagioni), pur tuttavia nell'ultima conta l'Università di Trento ha fatto un balzo di tre fasce diventando l'ateneo italiano "con più reputazione": tra il 201° e il 225° posto assegnato e un punteggio alto nelle "citazioni" (71,5 su 100) e nel profilo internazionale (54,7). Tra le ragioni del successo di Trento, sostiene Thomson Reuters, ci sono i professori onorari Mikhail Gorbaciov e il Dalai Lama e l'offerta di master e PhD in inglese. Nel ranking londinese sono quindici le università tra le prime 400, erano quattordici l'anno scorso, tredici nel 2012. Nove di queste sono in crescita (la Bicocca di Milano, Trieste e Torino viaggiano tra il 226° e il 250° posto), cinque si confermano e solo una è in fase negativa: Modena, uscita dalla graduatoria. La redazione di Red Lion Square per stilare le classifiche si serve di 13 performance raggruppate in cinque aree: l'insegnamento-apprendimento (vale il 30 per cento), il volume, la qualità e i risultati della ricerca (30 per cento), l'influenza delle ricerche, che poi sono le citazioni e valgono un altro 30 per cento, il profilo internazionale di tutto l'ateneo (7,5 per cento) e la capacità di innovazione industriale della sua ricerca (2,5 per cento). Il Cwur (Center for world university rankings di Jedda, Arabia Saudita) nel report 2014 posiziona 24 università italiane nei primi 500 posti: qui la Sapienza è 91ª, ma perde ventinove posizioni rispetto all'anno prima. Il Qs world university rankings (Londra) nel 2013 ha inserito, invece, sedici università italiane tra le prime 500. Bologna è 188 ª, otto posizioni davanti alla Sapienza, il Politecnico di Milano 230° e la Statale di Milano 235ª. Trento, tra i primi 225 per la Thomson, qui è solo 441°. Infine, il National Taiwan university ranking (2013): La Sapienza 83ª, Milano 94°, Bologna 118ª, poi Torino, Napoli e Pisa. Ventinove atenei nella top 500 con Trento che qui è al 494° posto. Argomenti università 
