None Leggi i commenti I commenti dei lettori 
TORINO – La Juve dei record non poteva fallire l’appuntamento con il primato assoluto di vittorie interne di fila: batte 2-1 il Parma e arriva a quota 15 staccando anche il Torino 1975-76. Un altro intarsio prezioso all’interno di una stagione che verrà ricordata a lungo negli annali. Una vittoria meritata arrivata, però, con qualche patema di troppo. Specie dopo aver chiuso in scioltezza il primo tempo sul 2-0. GIALLO NEL FINALE – La squadra di Conte ha tremato due volte nel finale quando uno dei tanti ex di turno, Molinaro, è andato vicino alla doppietta impegnando severamente Buffon e poi, sulla susseguente respinta, Bonucci ha rischiato grosso intervenendo da dietro in maniera scomposta su Parolo, pronto al tap-in da due passi. Un episodio sul quale Banti ha preferito, con più di un dubbio, sorvolare. [[ge:rep-locali:repubblica:81992810]] UNA VITTORIA MERITATA – Giallo a parte, non si può non riconoscere che la squadra bianconera ha, ancora una volta, vinto con grande personalità esaltando la classe e la forza dei suoi grandi solisti. E’ facilmente andata sul 2-0, trascinata dal solito Tevez e poi, anche dopo il 2-1, ha mantenuto costantemente l’iniziativa, sciupando almeno altre due limpide occasioni per chiudere anzitempo i conti, con Llorente e con lo stesso centravanti argentino. Insomma, il 2-2 sarebbe stato una beffa. PARMA SCONFITTO MA A TESTA ALTA – Il Parma esce dal campo a testa alta, orgoglioso di aver lottato fino in fondo per evitare di capitolare dopo 17 risultati utili. E’ stato bravo a non mollare dopo aver chiuso male il primo tempo. Ha avuto la forza di riaprire la sfida e, nel finale, ha comunque cercato fino in fondo l’impresa malgrado Amauri l’abbia costretto a giocare con l’handicap di un uomo in meno per una sciocca gomitata ai danni di Chiellini. Oggettivamente di più era difficile chiedere ai ducali. CONTE NON FA SCONTI – Determinatissimo a non lasciare neppure le briciole sul piatto, Conte ha schierato la migliore formazione possibile, eccezion fatta per l’infortunato Barzagli. E questo in barba agli imminenti impegni con Napoli e Lione. Donadoni, dal canto suo, ha provato ad opporsi modificando il 4-3-3 in 3-5-2 con Felipe preferito  a Cassani in difesa, Obi al posto di Acquah a centrocampo e Biabiany e Molinaro a presidiare le fasce. TEVEZ, UNO-DUE MICIDIALE – La Juve ha lasciato sfogare i ducali in avvio ma dopo aver corso un pericolo (destro ravvicinato di Molinaro addosso a Buffon su cross dalla destra di Lucarelli), ha alzato i ritmi e in 7’ ha piazzato un uno-due micidiale che ha steso il Parma: tutto merito di Tevez che si è inventato al 25’ l’1-0 con una bella accelerazione che ha lasciato sul posto Paletta e ha beffato Mirante e poi, al 32’, ha ideato e poi concluso l’azione del 2-0, riprendendo una corta respinta del portiere gialloblu su un diagonale di Vidal. MOLINARO RIAPRE LA SFIDA – Il Parma ha atteso la ripresa per rialzarsi. E alla prima occasione, al 62’, è riuscito a tornare in partita. Merito di Molinaro che, riprendendo una corta respinta di Caceres su un cross del subentrato Cassani, ha trafitto Buffon con un gran sinistro di controbalzo da fuori area. Neppure il tempo di esultare che i gialloblu si sono ritrovati in 10, traditi da Amauri che ha sferrato un colpo allo zigomo con il gomito a Chiellini. TEVEZ, NIENTE NAPOLI – Donadoni ha cercato comunque di pareggiare rimodellando la squadra con il 4-3-2, inserendo prima Acquah e poi Schelotto ma la Juve non ha tremato, mantenendo l’iniziativa. La pecca dei bianconeri è stata quella di non riuscire, con Llorente, Quagliarella e, infine, Tevez a chiudere i conti. Ha tenuto vivo il Parma che, alla seconda azione della ripresa, all’89’, per poco non ha pareggiato con la suddetta duplice occasione capitata a Molinaro e a Parolo. Conte tira, così, un sospiro di sollievo. L’unica amarezza arriva dal pensiero che contro il Napoli non avrà Tevez che, diffidato, ha rimediato un’ammonizione evitabile. Poco male, visti i 14 punti di vantaggio sulla Roma: lo ritroverà più fresco contro il Lione. JUVENTUS-PARMA 2-1 (2-0) Juventus (3-5-2): Buffon 6.5, Caceres 6, Bonucci 6.5, Chiellini 6.5, Lichtsteiner 6 (25’ st Isla 6.5), Vidal 6.5, Pirlo 6 (22’ st Marchisio 6.5), Pogba 6.5, Asamoah 6.5, Tevez 7.5, Llorente 5.5 (29’ st Quagliarella sv). (30 Storari 34 Rubinho 9 Vucinic 18 Osvaldo 20 Padoin 38 Mattiello 42 Penna). All.: Conte. Parma (3-5-2): Mirante 5,5, Lucarelli 6 (16’ st Cassani 6.5) Paletta 6, Felipe 6.5, Biabiany 6, Parolo 6, Marchionni 6 (34’ st Schelotto sv), Obi 6 (16’st Acquah 5.5), Molinaro 6.5, Amauri 4.5, Cassano 5.5. (1 Pavarini 91 Bajza 8 Galloppa 9 Cerri 17 Palladino 18 Gobbi 22 Jankovic 26 Mauri 50 Sall). All.: Donadoni 6. Arbitro : Banti 5.5. Reti : nel pt 25’ e 32’ Tevez; nel st 17’ Molinaro. Angoli : 6-3 per la Juventus. Recupero : 0’ e 5′. Note : spettatori 38.785 (abbonati 27.583), incasso 1 milione 374.549. Espulsi : 19’ st Amauri, per una gomitata in faccia a Chiellini. Ammoniti : Asamoah, Tevez, Obi, Cassani ed Acquah per gioco scorretto. Argomenti serie a parma calcio juventus fc Leggi i commenti I commenti dei lettori 
FIRENZE – Tre giorni fa al San Paolo la Fiorentina era tornata a sognare un posto in Champions, oggi al Franchi i viola devono tornare con i piedi per terra sconfitti dal Milan per 2-0. Lo stesso Vincenzo Montella non nasconde un po' di delusione e ammette: "Probabilmente la classifica rispecchia l'andamento del nostro campionato, però manca molto: vogliamo consolidare il quarto posto e finire ai nostri livelli". [[ge:rep-locali:repubblica:82067501]] CALO NERVOSO E FISICO  - Nelle parole di Montella c'è anche un po' di amarezza per gli infortuni di molti giocatori, tra cui Rossi, Gomez, Vargas e, da oggi, Pasqual. Amarezza che si trasforma in rimpianto quando un attaccante come Matri non riesce a concretizzre le occasioni avute. "I rimpianti per gli infortuni di Gomez e Rossi ci sarebbero anche se Matri facesse gol: mi spiace per Alessandro, perché si crea le occasioni ma in questo momento non riesce a concretizzarle, ma queste situazioni fanno parte del calcio. Le partite spesso si decidono sulle palle inattive e in questo frangente il Milan è stato più bravo di noi: la nostra manovra non era velocissima, siamo forse un po' in calo a livello nervoso e fisico". [[ge:rep-locali:repubblica:81993486]] Argomenti fiorentina serie a vincenzo montella Leggi i commenti I commenti dei lettori 
di FRANCESCO CARCI CATANIA - Il Napoli cala il poker al Massimino di Catania battendo 4-2 al Massimino gli etnei di Maran. Protagonista del successo l'attaccante colombiano Duvan Zapata, autore fin qui di una stagione con tante ombre e pochi luci, che tuttavia non fa rimpiangere Higuain, lasciato in panchina da Benitez, realizzando una doppietta. Di Callejon e Henrique le altre reti per gli azzurri. I padroni di casa si svegliano troppo tardi, segnano nella ripresa Monzon e Gyomber, ma pesa un primo tempo disastroso. BENITEZ LANCIA ZAPATA - Assenze pesanti in entrambe le squadre. Maran sostituisce lo squalificato Bergessio con Keko, supportato da Barrientos. Lodi come sempre dirige il centrocampo. Benitez lascia a riposo Higuain e schiera Duvan Zapata centravanti. Turnover anche a centrocampo, con Jorginho e Dzemaili titolari davanti alla difesa. IL COLOMBIANO RIPAGA LA FIDUCIA - Dopo 10 minuti di grande atleticità, con un Keko molto ispirato, il Napoli mette subito le mani sulla partita. E lo fa con l'uomo che non ti aspetti, proprio Duvan Zapata schierato al posto di Higuain. Al 16′ infatti i campani sbloccano il punteggio: scambio veloce Hamsik-Callejon e cross al centro per l'attaccante colombiano, completamente smarcato, molto lesto ad insaccare. Il Catania reagisce subito, ma con poca precisione: al 21′ Monzon da buona posizione non riusce a concludere verso la porta di Reina. Ancora siciliani insidiosi un minuto dopo con la traversa su gran tiro in area di Keko. Al 25′ però arriva il raddoppio del Napoli: perfetto contropiede con Insigne che serve Callejon, l'ex Real Madrid non ha problemi a siglare il 2-0. Al 27′ Barrientos da due passi alzava troppo la mira. Napoli concreto e spavaldo in contropiede, Catania poco preciso sottoporta. Al 38′ diagonale di Barrientos con Peruzzi anticipato in extremis dall'intervento di Reveillere. E gli etnei si sciolgono. Al 40′ infatti ecco il tris del Napoli: grandissimo gol del brasiliano Henrique con tiro al volo da posizione defilata sulla destra, Andujar resto fermo sulla fucilata dell'ex Palmerais. Siciliani storditi e al 43′ arriva il poker sull'ennesimo contropiede firmato da Zapata, ben servito da Callejon. [[ge:rep-locali:repubblica:81993742]] ORGOGLIO CATANIA, MA E' TROPPO TARDI - Nella ripresa Maran inserisce subito due nuove pedine, Petkovic e l'esperto Plasil al posto di Legrottaglie e Rinaudo, tornando al 4-3-3. Al 5′ Keko a tu per tu con Reina calcia fuori da buona posizione. E' la prova che è un altro Catania. Al 7′ i siciliani accorciano infatti le distanze: schema su punizione con Lodi che, invece di buttare in mezzo il pallone, lo offre a Plasil, sul tiro del ceco para Reina e sulla respinta arriva per primo Monzon per l'1-4. Il Napoli rallenta e il Catania prova a creare insidie alla difesa di Benitez. Al 18′ Keko, il migliore dei suoi, sfiora la traversa con un pallonetto che per poco beffa Reina. Al 20′ primo cambio per il Napoli: fuori Hamsik, in ripresa rispetto alle ultime uscite, e al suo posto il croato Radosevic. Al 30′ la sedonda rete per gli etnei: angolo dalla destra e preciso colpo di testa di Gyomber con palla in fondo al sacco. Troppo relax per il Napoli, anche se è troppo tardi per il Catania. A cinque minuti dal termine Higuain prende il posto di Zapata. L'ex Real Madrid prova a firmare la quinta rete napoletana, ma Andujar non si fa sorprendere. La reazione d'orgoglio del Catania non evita i fischi del pubblico al triplice fischio dell'arbitro, per il Napoli sono tre punti d'oro. In classifica la squadra di Maran resta ultima a 20 punti, il Napoli sempre terzo a 61. Nel prossimo turno, difficile trasferta a Udine per gli etnei, big match contro la Juventus al San Paolo per i ragazzi di Benitez. CATANIA-NAPOLI 2-4 (0-4) CATANIA (3-5-1-1) - Andujar 5,5; Gyomber 6, Legrottaglie 5 (1′ st Petkovic 5.5), Bellusci 5.5; Peruzzi 5.5 (38′ st Fedato 6), Izco 5, Lodi 5,5, Rinaudo 5 (1′ st Plasil 6), Monzon 6; Barrientos 5.5; Keko 6.5. In panchina: Leto, Capuano, Biraghi, Pablo Alvarez, Boateng, Ficara. Allenatore: Maran. NAPOLI (4-2-3-1) - Reina 6; Henrique 6.5 (15′ st Albiol 6), Fernandez 6,5, Britos 6, Reveillere 6,5; Dzemaili 6, Jorginho 6; Callejon 7, Hamsik 6,5 (20′ st Radosevic 6), Insigne 7; Zapata 7.5(34′ st Higuain sv). In panchina: Toni Doblas, Colombo, Bariti, Inler, Pandev. Allenatore: Benitez. Arbitro Massa di Imperia Reti Zapata AL 15′, Callejon al 24′, Henrique al 40′, Zapata al 42′, Monzon al 52′, Gyomber al 76′ Ammonito Keko Angoli 6-0 per il Catania Recupero 0′ e 3′ Argomenti ssc napoli catania calcio serie a Leggi i commenti I commenti dei lettori 
CAGLIARI – Il Cagliari usa la testa per riassaporare il gusto del successo e tenersi così lontano dalla zona calda della classifica.  In una serata piovosa (a tratti) un’incornata di Nenè poco dopo la mezz’ora del primo tempo al Sant’Elia regala infatti tre punti pesantissimi ai sardi, per scacciare anche i fantasmi e le paure dopo qualche passaggio a vuoto, mandando al contempo al tappeto per la quarta volta consecutiva il Verona, costretto a rimanere così a quota 40, mentre i rossoblù salgono a 32 punti (+ 8 dalla terzultima). SUCCESSO PREZIOSO PER IL CAGLIARI, VERONA AL 4° KO DI FILA – Un’affermazione giusta, perché gli uomini di Diego Lopez hanno cercato la vittoria con più convinzione degli avversari, troppi remissivi (nonostante i tanti cambi di formazione operati da Andrea Mandorlini), specie nella prima frazione in cui mai hanno chiamato in causa il portiere locale Avramov, con Luca Toni troppo isolato in avanti. I ritmi sono bassi, la paura frena un po’ le due contendenti e così l’unica conclusione degna di nota è un diagonale di Ekdal da fuori area che Rafael devia in angolo. A metà frazione è Eriksson con un cross dalla trequarti a pescare l’inserimento di Nenè, che si inserisce tra i due centrali veronesi e di testa manda di poco alto. [[ge:rep-locali:repubblica:81993857]] I CENTRALI GIALLOBLU’ SBAGLIANO, NENE’ NON PERDONA – Una sorta di prova generale del gol, che arriva al 32′: cross di Pisano dalla destra, Marques si fa sorprendere e stavolta Nene’ di testa non perdona Rafael, insaccando con un mix di potenza e precisione. Un minuto dopo arriva al reazione del Verona, con un tiro da fuori area di Marquinho deviato da Rossettini che per poco non beffa Avramov (palla di poco a lato). Ma e’ sempre il Cagliari a fare la partita, e al 42′ è di nuovo Nenè a poter firmare la doppietta, ma il brasiliano tira addosso al connazionale Rafael dopo uno scambio con Ibraimi. IBARBO COLPISCE IL PALO, TARDIVA LA REAZIONE DELL’HELLAS – In avvio di ripresa il tecnico di casa inserisce Ibarbo, e pochi secondi dopo il colombiano sfiora il 2-0 colpendo il palo con un diagonale. Lo stesso attaccante al 19′ semina il panico nell’area veronese, ma dopo una serie di dribbling vincenti spreca tutto sparando alto da pochi metri. Il Verona si scuote al 22′, con Toni che mette un bel pallone in mezzo, e per i padroni di casa e’ fondamentale il salvataggio di Eriksson. Gli ingressi di Romulo e Iturbe (forse tardivi) danno piu’ vivacita’ all’Hellas, che chiude in crescendo, senza però riuscire ad evitare la quarta battuta d’arresto di fila. E la squadra del presidente Cellino (a lungo osannato dai tifosi) può tirare un bel respiro di sollievo. CAGLIARI – VERONA  1-0 (1-0) CAGLIARI (4-3-2-1): Avramov 6; Pisano 6.5, Rossettini 6.5, Astori 6.5,  Avelar 6; Vecino 6, Ekdal 6.5, Eriksson 6.5; Ibraimi 6 (25’ st Cossu 5.5), Cabrera 5.5 (9’ st Ibarbo 6); Nenè 7 (33’ st Pinilla 5.5). (1 Silvestri, 4 Tabanelli, 19 Oikonomou, 24 Perico). All.: Lopez 6.5. HELLAS VERONA (4-3-3): Rafael 6.5; Gonzalez 5.5 (27’ st Romulo 6), Marques 5, Maietta 5, Agostini 5.5; Sala 5, Cirigliano 5.5, Marquinho 5; Jankovic 5.5 (37’ st Rabusic sv), Toni 5.5, Martinho 6 (12’ st Iturbe 5.5). (12 Nicolas, 3 Albertazzi, 4 Pillud, 8 Cacia, 10 Hallfredsson, 17 Donsah, 18 Moras, 29 Cacciatore). All.: Mandorlini 5.5. ARBITRO: Pinzani di Empoli 6.5. MARCATORI : nel pt 32’ Nenè (C). AMMONITI: Eriksson (C ), Avelar (C ), Pinilla (C ), Sala (V), Ekdal (C ) e Romulo (V) per gioco falloso. ANGOLI: 9-5 per il Cagliari. RECUPERO: pt 0’, st 4’. SPETTATORI: 4.900. Leggi i commenti I commenti dei lettori 
FIRENZE – Verrebbe da scrivere “Clamoroso al Franchi” se non fosse che a sbancare il tempio della Fiorentina non è una cenerentola del campionato, ma il Milan di Clarence Seedorf, squadra dal passato glorioso e dal presente ombroso. A Firenze finisce a sorpresa 2-0 per il diavolo che regge l’urto nei momenti di maggiore pressione viola e stende la Fiorentina con un gol per tempo. Un successo che affonda le speranze toscane di raggiungere il terzo posto e che riporta un po’ di sereno nell’ambiente Milan che già aveva avuto modo di dimenticare le quattro sconfitte consecutive tra campionato e Champions con il pareggio di domenica scorsa all’Olimpico contro la Lazio. [[ge:rep-locali:repubblica:81993486]] SQUADRA E SEEDORF TORNANO A SORRIDERE – Nessuno ci avrebbe scommesso un solo euro sulla vittoria del Milan a San Siro eppure così è stato. I quattro giorni di ritiro a Roma hanno prodotto un pareggio e una vittoria che riporta il sereno attorno alla squadra e, soprattutto, attorno a Seedorf, quanto mai in bilico. Oggi si è vista una vera e propria maturità da parte della squadra che, dopo qualche minuto di titubanza, ha iniziato a mettere la testa fuori dal guscio mandando in affanno l’undici di Montella. Ottima la fase difensiva dove, per la prima volta dalla gestione Seedorf, la squadra non si è stancata andando ad aggredire gli avversari sin dal limite dell’area di rigore, ma ha risparmiato energie aspettando con tutti gli effettivi nella propria metà campo chiudendo ogni singolo spazio e costringendo i viola a giocare solo sulle fasce. Ora il vero banco di prova sarà domenica a San Siro contro il Chievo, dove ai rossoneri viene chiesto concentrazione e continuità di risultati. INFORTUNI E CONFUSIONE BLOCCANO I VIOLA - Una vera e propria mazzata, invece, per la Fiorentina che, dopo aver riaccarezzato il sogno di avvicinare il Napoli al terzo posto con la vittoria del San Paolo, si ritrova tre giorni dopo a guardarsi le spalle dal possibile assalto dell’Inter impegnata domani con l’Udinese. Montella può recriminare come al solito per gli infortuni che stanno caratterizzando la stagione viola. Nei giorni scorsi il tecnico ha perso nuovamente Gomez e, con Vargas fermo ai box, l’aeroplanino ha dovuto rinunciare dopo pochi minuti al capitano Pasqual. Un ko che ha sicuramente influito sul tipo di gara impostata dalla Fiorentina che si è ritrovata di colpo senza terzini di spinta sulla corsia di destra. C’è poi un po’ di Neto nei due gol del Milan, nati entrambi da due calci di punizione. Errori dei singoli a parte, la squadra oggi non è apparsa lucidissima e lo stesso Matri si è mostrato vistosamente nervoso. Domenica contro la Samp bisogna rialzare la testa. IL MATCH - Al Franchi si vede un buon Milan nel primo tempo con la Fiorentina che parte forte e ha subito l’opportunità di andare in vantaggio con l’ex Matri, ma il colpo di testa dell’attaccante viola è impreciso. Al 23′, però, il diavolo passa in vantaggio sugli sviluppi di un calcio di punizione con Neto che respinge corto e centralmente il pallone calciato da Balotelli, Mexes di testa raccoglie e infila a porta vuota. Pochi minuti più tardi i rossoneri ci provano con Muntari, il tiro è forte, ma centrale e l’estremo difensore viola devia in angolo. Stessa sorte per il destro di Taarabat al 38′. Nella ripresa la spinta viola produce subito due palle gol di fila, clamorosa quella che capita sulla testa di Matri che, come nel primo tempo, manda a lato da posizione interessante. Al 19′ il Milan raddoppia con una punizione millimetrica di Balotelli che dal limite infila Neto sotto il sette. Con due reti da recuperare i viola provano in tutti i modi a bucare il muro di maglie rossonere, ma gli ospiti si difendono con le unghie e con i denti e con un Mexes che prende per mano la difesa e la conduce al capolinea come ai tempi migliori. Il triplice fischio di Orsato dice che la Fiorentina non riesce a battere il Milan al Franchi dal 2005. FIORENTINA-MILAN 0-2 (0-1) FIORENTINA (4-3-3): Neto 5; Tomovic 6 (23′st Wolski 5) Savic 5.5, Gonzalo 6, Pasqual sv (18′pt Roncaglia 5.5); Ambrosini 5.5, Borja Valero 5.5, Fernandez 5.5; Cuadrado 5.5, Matri 5, Joaquin 5 (34′ Matos sv). In panchina: Rosati, Lupatelli, Diakite, Bakic, Aquilani, Ilicic, Matos, Venuti, Fazzi. Allenatore: Montella MILAN (4-2-3-1): Abbiati 6; Mexes 7, Rami 6, Bonera 6, Constant 6; De Jong 6.5, Muntari 6; Kaka’ 5.5, Honda 5.5, Taraabt 6 (34′st Birsa sv); Balotelli 6.5 (44′st Zaccardo sv). In panchina: Amelia, Gabriel, Robinho, Pazzini, Saponara, Birsa, Essien, Zapata, Cristante, Silvestre, Emanuelson. Allenatore: Seedorf ARBITRO: Orsato di Schio RETE: 23′pt Mexes; 19′st Balotelli NOTE: serata fredda, terreno in buone condizioni, spettatori 40.000. Ammoniti: Balotelli, Ambrosini, Constant, Roncaglia, Mexes, Bonera, Mexes, Rodriguez. Angoli: 10-3 per la FIORENTINA. Recupero: 1′; 3′. Argomenti serie a fiorentina milan ac Leggi i commenti I commenti dei lettori 
REGGIO EMILIA – Chi si aspettava una Samp sazia, dopo la scorpacciata di gol contro il Verona, è stato smentito: i blucerchiati hanno imparato la lezione impartita da mister Mihajlovic, complicando ulteriormente la corsa-salvezza del Sassuolo di Di Francesco. Il tecnico neroverde può consolarsi per la prova generosa dei suoi, che reagiscono al gol lampo di Sansone e trovano il momentaneo pari con Longhi, ma cedono alla distanza. Di Stefano Okaka, rivitalizzato dalla cura Mihajlovic, il gol che decide il match per la Samp e porta a cinque i punti di ritardo dei neroverdi dalla quartultima piazza, che vale la permanenza in A. 18’’ PER IL PRIMO VANTAGGIO DORIANO – Il tecnico serbo sorprende adottando un massiccio turnover: nell’undici iniziale mancano Gastaldello, Palombo, Eder e Gabbiadini oltre a Maxi Lopez, tutti relegati in panchina. La scelta di puntare sulle motivazioni delle cosiddette seconde linee paga fin da subito: bastano 18 secondi all’ex Gianluca Sansone per bucare Pegolo. Non si fermano qui i liguri, perché Okaka andrà vicino al gol per tre volte nei successivi dieci minuti. Poco dopo il quarto d’ora, però, i neroverdi riequilibrano le sorti dell’incontro, con un gol in sospetta posizione di offside di Alessandro Longhi, al suo primo centro in Serie A. [[ge:rep-locali:repubblica:81994182]] OKAKA IN GRANDE SPOLVERO – Dopo l’1-1 la partita si incattivisce e ne fa le spese Cannavaro, che alza bandiera bianca dopo un duro contrasto con Obiang. Prima del riposo, però, la palla-gol più nitida è ancora di marca Samp, con la punizione di Renan che si stampa sul palo, seguita un minuto dopo da una splendida rovesciata di Okaka arginata da Pegolo. Non cambia l’inerzia dell’incontro nella ripresa, perché i blucerchiati non intendono mollare nulla: Pegolo strappa applausi per un doppio intervento su Bjarnason e Renan, poi devia sulla traversa il missile terra-aria di Regini. Per riportare avanti i suoi, Mihajlovic gioca la carta Eder: il brasiliano trova il varco giusto per Okaka, che vanifica l’uscita del portiere emiliano con un tocco a scavalcare. LA SAMP CHIUDE IN 10 – Resta un quarto di gara da giocare, nel quale la Samp si chiude a riccio e lascia poco spazio alle iniziative, pur prevedibili, del Sassuolo. Sono, anzi, i liguri ad andare più vicini al terzo gol, sulla combinazione tra i due subentrati Gabbiadini ed Eder. Di Francesco chiude con quattro punte, con gli inserimenti di Sanabria e Masucci, e può giovarsi anche della superiorità numerica nei minuti finali (espulso Regini, per doppia ammonizione, all’88’), ma i neroverdi non vanno oltre un tiro da fuori di Missiroli, deviato in angolo da Da Costa. Finisce tra i fischi del Mapei Stadium, che stridono con la gioia dei tanti sostenitori blucerchiati, per una salvezza ormai sicura. SASSUOLO-SAMPDORIA 1-2 (1-1) SASSUOLO (4-3-3): Pegolo 6,5, Gazzola 5, Cannavaro 6 (40′ pt Mendes 5.5), Ariaudo 5,5, Longhi 6.5; Chibsah 6 (28′ st Sanabria sv), Magnanelli 5, Missiroli 5,5; Berardi 5.5, Zaza 5, Floccari 5 (11′ s.t. Masucci 5,5). (1 Pomini, 99 Polito, 20 Bianco, 26 Terranova, 86 Ziegler, 16 Biondini, 87 Rosi, 70 Farias, 95 Gliozzi). All. Di Francesco SAMPDORIA (4-3-3): Da Costa 6,5, De Silvestri 6, Mustafi 6,5, Costa 6 (38′ s.t. Gastaldello sv), Regini 5,5; Bjarnason 6, Obiang 6, Renan 6,5; Wszolek 5,5 (14′ st Eder 6,5), Okaka 7, Sansone 6,5 (24′ st Gabbiadini 6). (30 Fiorillo, 95 Falcone, 4 Salamon, 6 M. Rodriguez, 7 Maxi Lopez, 13 Berardi, 17 Palombo, 21 Soriano, 44 Fornasier). All. Mihajlovic ARBITRO : Irrati di Pistoia RETI : nel pt 1′ Sansone, 16′ Longhi; nel st 21′ Okaka ANGOLI : 6-1 per il Sassuolo RECUPERO : 3′ e 3′ ESPULSO : Regini al 43′ st per doppia ammonizione AMMONITI : Cannavaro, per gioco scorretto SPETTATORI : 9.050. Leggi i commenti I commenti dei lettori 
CATANIA - La vittoria che ci voleva per il Napoli. Il 4-2 al Catania serve èer riavvicinarsi alla Roma e per preparare al meglio la super sfida di domenica prossima al San Paolo contro la Juventus. Il tecnico Benitez elogia i suoi ragazzi: "La squadra ha fatto bene in attacco, un po' meno in difesa quando dovevamo gestire il vantaggio. Ma loro sul 4-0 hanoo mostrato mostrato carattere". IL TURNOVER HA FUNZIONATO - Benitez spiega le scelte della formazione, su tutte l'esclusione dal primo minuto di Higuian, rimpiazzato comunque al meglio da Duvan Zapata: "Volevamo dare un po' di respiro a quei calciatori che giocano tante partite  -  dice ai microfoni di Sky Sport -. Fare cambi in difesa o in un altro reparto non 'e facile ma bisogna farlo". [[ge:rep-locali:repubblica:81993742]] ELOGI A HAMSIK E HENRIQUE - Il tecnico spagnolo parla poi della prestazione di Hamsik: "E' un giocatore importante per noi. La squadra gioca bene quando Hamsik si fa vedere nella manovra. Oggi ha fatto un buon lavoro  -  spiega Benitez  -  quando la squadra era in fase di possesso e bene anche senza la palla. Corre e aiuta i compagni. Lo abbiamo cambiato perché il punteggio lo permetteva". Elogi anche a Henrique, autore del terzo (bellissimo)gol: "Ha giocato come centrocampista centrale, terzino e difensore centrale che è il suo ruolo. Dal punto di vista tattico è attento e sta imparando molto. Ha qualità per gestire la gara in un ruolo o in altro", conclude Benitez. CALLEJON: "VINCIAMOLE TUTTE" - Autore di un gol e un assist, a fine gara parla Callejon, che parla della partita e fissa l'obiettivo per il finale di stagione: "Il nostro primo tempo è stato perfetto. Nella ripresa il Catania è uscito bene, con maggiore forza. Noi eravamo un po' stanchi ma abbiamo vinto, sono arrivati i tre punti  -  dice l'ex attaccante del Real Madrid -. ggiungere la Roma in classifica? Lavoriamo per questo. E' difficile arrivare secondi ma vogliamo vincere ogni partita", conclude Callejon. Leggi i commenti I commenti dei lettori 
Aveva detto di crederci ancora, alla Champions. Vincere queste due  partite (col Milan e con la Sampdoria, domenica) per cercare di  avvicinarsi al Napoli. Invece, per Montella e la Fiorentina, la corsa  rischia di chiudersi qua. "Adesso è molto difficile, ma vogliamo  continuare sul nostro cammino. Gli obiettivi non cambiano. Cercheremo di  difendere il quarto posto, cercando di approfittare di eventuali passi  falsi di chi ci sta davanti". L'illusione del San Paolo, però, sembra  essersi già spenta. Anche perché la Fiorentina vista stasera non lascia  ben sperare. Anzi. "Non abbiamo giocato una bella partita, anche se il  risultato è stato deciso da due episodi e con un po' di furbizia in più  potevamo ottenere qualcosa in più". Il problema, secondo l'aeroplanino, è  molto semplice. "Siamo stanchi, soprattutto mentalmente. La frase di  ieri sul terzo posto voleva essere anche una forzatura, per cercare di  motivare la squadra perché tanti ragazzi avrebbero bisogno di staccare  la spina. Purtroppo - aggiunge il tecnico - non me lo posso permettere".  Troppi infortuni, troppi problemi. Eppure la stagione è ancora lunga.  Otto gare di campionato e, soprattutto, la finale di Coppa Italia. "Non  sono preoccupato - conclude Vincenzino - ma c'è da lavorare". Appunto. 
GENOVA - Aveva chiesto la settimana perfetta, Reja. Fino a questo momento ha trovato un solo punto in due partite. E se il pareggio con il Milan aveva lasciato comunque la consapevolezza di aver meritato qualcosa in più, contro il Genoa a Marassi è arrivata una sconfitta pesante (0-2) che abbassa ulteriormente le chance di raggiungere un posto in Europa: "Domenica con il Parma sarà la nostra ultima spiaggia - ammette sconsolato l'allenatore - perché se non vinciamo compromettiamo fortemente le ultime piccole possibilità che ci restano di arrivare in zona Europa League. Dobbiamo vincere per cercare di avvicinarci un po', ci sono ancora  tanti punti a disposizione, ma quando ti capitano le opportunità si devono cogliere e noi non ci siamo riusciti. Quindi siamo in ritardo". [[ge:rep-locali:repubblica:81993744]] REJA: "OCCASIONE BUTTATA, MA CI MANCA UN RIGORE" - Qualche recriminazione la Lazio ce l'ha per il penalty non concesso per fallo di Centurion su Mauri tre minuti prima il gol del vantaggio di Gilardino: "Era rigore e questo mi fa un po' incavolare perché era una partita molto importante. Anche su Keita c'era rigore in casa con l'Atalanta con Peruzzo come arbitro. Forse non è fortunato con noi". Ma il tecnico goriziano probabilmente dovrà anche rivedere alcune sue scelte. Tra tutte quelle di presentarsi a Genova senza una punta di ruolo nell'undici titolare, con l'esperimento di Mauri "falso nueve": "Postiga era lontano dai campi da due mesi, Mauri ha fatto una grande prova tra le linee. Per questo è sceso lui in campo dal primo minuto". Nel primo tempo effettivamente la Lazio ha giocato una buona gara, ma l'assenza di un vero attaccante si è fatta sentire: "Ero molto soddisfatto di come stavamo in campo e di come li abbiamo messi in difficoltà ribattendo palla su palla. Ci credevo perché avevamo chiuso il Genoa molto bene. Guardiamo avanti e puntiamo a recuperare domenica, abbiamo il dovere di crederci e fare il massimo fino in fondo. Adesso il Genoa ha vinto ed è facile dire che ci ha creato qualche problema, si è sbilanciato di più e speravo di trarre da questo sbilanciamento un vantaggio, siamo ripartiti sulle corsie laterali, ma non siamo mai arrivati in porta". MAURI: "INUTILE PENSARE AGLI ALTRI SE POI NON VINCIAMO NOI" - Torna sull'episodio del calcio di rigore non concesso anche il diretto interessato Stefano Mauri: "Ho sentito il suo piede che schiacciava il mio, la palla ce l'avevo io e sono caduto. A dir la verità non so se lui abbia toccato la palla o meno. Mi hanno detto di no, però l'arbitro non l'ha concesso. Non dobbiamo guardare a queste cose, ma pensare solo a noi e ai gol che subiamo. Uno è arrivato da una ripartenza da calcio d'angolo, cosa che ci succede un po' troppo spesso e su questo dobbiamo migliorare. Da adesso dobbiamo pensare soltanto a noi, è inutile guardare gli altri se poi noi non facciamo punti. Già da domenica dobbiamo cercare di portare a casa l'intera posta in palio e inanellare una striscia positiva di 3 vittorie consecutive". Argomenti serie a ss lazio edy reja stefano mauri Leggi i commenti I commenti dei lettori 
