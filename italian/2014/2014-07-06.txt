C'è un ingegnere che progetta da 35 anni la metropolitana di Napoli. Antonello de Risi, direttore tecnico per le progettazioni delle opere civili, ha passato una vita nel sottosuolo, collaborando con architetti di fama internazionale e archeologi per realizzare, in particolare, i metrò-museo. Foto alla mano, l'ingegnere illustra oggi le ultime novità del cantiere di piazza Municipio che è lo scavo archeologico urbano più vasto d'Europa degli ultimi 50 anni. Il sito, a lavori conclusi, ospiterà la stazione della linea1 e quella della linea 6. Il primo traguardo si raggiungerà a Natale con l'inaugurazione della  piazza superiore davanti a Palazzo San Giacomo dove sarà collocata la fontana che oggi si trova in via Medina; e con l'apertura di un'uscita del metrò in via Medina e di un'uscita provvisoria davanti all'Hotel de Londres. Successivamente saranno aperte un'uscita in via Depretis, una nel porto e un ascensore che dall'arco del Maschio Angioino condurrà nel metrò attraverso la parte archeologica. Fino ad arrivare - a fine 2016 - al completamento della piazza pedonalizzata e delle stazioni. [[ge:rep-locali:rep-napoli:90884010]] L'architetto Alvaro Siza ha avviato il progetto del metrò di piazza Municipio partendo dallo studio delle incisioni antiche e delle viste, e lo ha poi adeguato ai reperti che man mano riaffioravano dal sottosuolo. Diverse le curiosità. Durante lo scavo immerso nel traffico cittadino, è stato impegnato l'azoto liquido disponibile in tutta Europa per congelare l'area circostante. "Il progetto ha inseguito la storia - spiega de Risi - I cosiddetti "impedimenti", ossia i ritrovamenti, sono stati trasformati in occasioni per contaminare la parte storica e quella moderna. L'arte, l'archeologia e l'architettura hanno trasformato un'opera di ingegneria". La vocazione di piazza Municipio "è e sarà quella di collegare la città al mare, si creerà quindi una sorta di cannocchiale dalla Stazione Marittima a San Martino". Chi arriva dal mare vedrà una vasta area pedonalizzata e, al centro, una lunga feritoia con un lucernario. Dall'alto sarà visibile anche tutta l'area archeologica. Al di sotto della piazza, da un lato ci saranno i tapis roulant, dall'altro i locali tecnici e, accanto, un corridoio di 10 metri per 150 con in mostra i reperti custoditi oggi in 5 depositi di Piscinola. Non è ancora certo se le due navi di epoca romane ritrovate nel cantiere della linea 1 saranno esposte, anche perché sono pronte per il restauro ma non c'è ancora un finanziamento. Sarà invece visitabile la banchina con area termale rinvenuta nel cantiere della linea 6. Il muro vicereale ritrovato farà da quinta alla stazione al di sotto dell'area museale, il torrione dell'Incoronata occuperà la parte verso palazzo San Giacomo. La parte aragonese aveva distrutto in parte lo strato di epoca angioina a cui risalgono i resti affrescati di un palazzo appartenuto alla famiglia Del Balzo. Al di sotto della parte angioina sono stati ritrovati blocchi di tufo di epoca ellenistica e romana, ambienti termali con i segni del fondo marino. E' stato recuperato anche il ponte levatoio del castello che sarà collocato nel corridoio dei reperti. I cantieri del metrò procederanno in contemporanea. Si continua a lavorare anche in piazza Garibaldi dove nell'immediato saranno apportate alcune modifiche per evitare l'allagamento della Stazione nei giorni di pioggia: sarà raddoppiata l'area captante, applicato un grigliato e chiuso in parte il lucernario. Argomenti napoli 
None Leggi i commenti I commenti dei lettori 
Il Mare Nostrum, il Mediterraneo, è sempre più loro: le meduse. Che nascono nel blu profondo, in corrispondenza dei canyon marini, e spesso scelgono per la riproduzione il golfo di Pozzuoli, quello di Salerno o le Eolie per poi seguire il regime correntizio, e disperdersi ovunque. Anche se storicamente snobbano la costa laziale dove gli avvistamenti sono rari, salvo le belle isole pontine. L'estate si apre con "una grande proliferazione della medusa Pelagia nel Mediterraneo occidentale, mentre in Alto Adriatico è tornata dopo quasi un secolo la Drymonema dalmatinum, la medusa più grande del Mediterraneo con un cappello di circa 80 cm" segnala Ferdinando Boero, biologo marino dell'Università del Salento e Cnr-Ismar, nel sottolineare una novità che arriva dall'uomo: dall'Elba alla Puglia gli stabilimenti si stanno attrezzando con reti anti-medusa. Dal monitoraggio fatto anche attraverso le segnalazioni dei cittadini e dei pescatori, precisa Boero che è il coordinatore del progetto Ue Coconet e ricercatore Perseus, emerge che "la Pelagia quest'anno si è riprodotta tantissimo e le correnti possono spingere queste specie marine urticanti, tipiche del Mediterraneo e dal caratteristico bordo violaceo, sul mar Ligure, il Tirreno e lo Ionio. In Alto Adriatico non ci sono, ma lì è tornata - continua il biologo marino dell'Università del Salento e Cnr-Ismar - la Drymonema dalmatinum, una specie descritta per la prima volta nel 1880, poi riavvistata solo nel 1940, e poi più nulla per decenni. Di questo maxi animale marino sono tre gli avvistamenti nell'ultima settimana: al largo di Lignano, poi a Pirano e un altro, di 80 cm di diametro, spiaggiato a Muggia.  E' una specie rarissima, e ci sono pochissime segnalazioni. Probabilmente mangia meduse. Ed è parente di Cyanea capillata, la medusa criniera di leone che vive nel mare del Nord e in Atlantico. Queste grandi meduse mangiano altre meduse, ed è lo stesso proliferare delle specie urticanti a favorire la crescita dei mangiameduse come le tartarughe marine, i pesci luna e, ora, anche Drymonema.  Nel golfo di Venezia - continua Boero - c'è stata invece da novembre a marzo una specie aliena, la Benovici, molto probabilmente portata dall'acqua di zavorra delle navi ma ora è sparita; forse non è riuscita ad acclimatarsi. A fior d'acqua invece, sul Mar Ligure, Toscana, Sardegna, Lazio e Campania le colonie di Velella Velella, polpi galleggianti carnivori che quando spiaggiano rendono la riva blu. Ce ne sono a miliardi, non sono meduse e l'unico rischio per queste che vengono chiamate 'le barchette di San Pietro' è per la pesca perchè mangiano le uova galleggianti dei pesci. ". L'esperto studioso di meduse guarda con favore la risposta pratica attuata dagli imprenditori del turismo balneare, da Castellaneta Marina nel tarantino alle Eolie col progetto Med-Jellyrisk coordinato da Stefano Piraino dell'università del Salento, e auspica sia "l'installazione di reti anti-medusa nelle spiagge libere, sia misure di sostegno, come avviene per le calamità naturali, a quegli esercenti degli stabilimenti che devono fare un investimento non irrilevante" per spegnere l'allarme dei bagnanti rispetto a queste specie marine urticanti. E se le crisi possono diventare opportunità, secondo Boero non andrebbe sottovalutata l'idea dell'avvio un turismo per le meduse. "Sono specie non aggressive, e viste a debita distanza con una maschera uno spettacolo a mare aperto tra i più affascinanti: sono animali bellissimi" afferma. Affascinanti anche gli scenari tecnologici di monitoraggio dell'ecosistema marino: stiamo studiano con Issia del Cnr e Ismar sensori remoti per gli 8400 km di coste italiane, come droni volanti e sottomarini, annuncia infine Boero. Argomenti meduse campania 
RIO DE JANEIRO - E' braccio di ferro tra la Fifa e la federazione brasiliana. Per la conferenza stampa della vigilia di Brasile-Germania allo stadio Minerao, la Cbf ha infatti annunciato la partecipazione del tecnico Scolari e del capitano Thiago Silva, che saranno accompagnati da Paiva. Ma la presenza del difensore, che non potrà giocare in quanto squalificato, e quella del portavoce Paiva, appaiono un attacco alla Fifa. Ciò probabilmente perchè l'ente calcistico internazionale aveva fatto trapelare forte irritazione per l'appello contro il secondo cartellino giallo, e quindi la squalifica, per il capitano del team di casa. Qualcuno ha anche ipotizzato delle pressioni della federazione del Brasile sulla Fifa anche in relazione alla scelta dell'arbitro, e che la Cbf avrebbe provato a 'ricusare' l'inglese Webb nel caso di designazione. I brasiliani hanno deciso di comportarsi così perchè le regole della Fifa impongono per le conferenze stampa della vigilia la presenza del tecnico e del capitano o di un calciatore che giocherà all'indomani, ma se questa regola non viene ottemperata non c'è sanzione. Ecco quindi che la delegazione del team di casa, a sua volta molto irritata anche per la vicenda di Paiva (4 turni per un pugno a Pinilla vengono ritenuti una punizione eccessiva), ha deciso di provocare. Il funzionario Fifa Alain Leblang ha commentato dicendo che "si può fare poco contro queste forme di protesta", ricordando anche quando, alla vigilia di Colombia-Uruguay il ct della Celeste Oscar Tabarez, molto irritato per la lunga squalifica di Suarez, si presentò in sala stampa, ma solo per leggere una breve dichiarazione scritta e poi andarsene. Anche in quel caso non vennero presi provvedimenti. Argomenti nazionale brasile mondiali di calcio 2014 thiago silva 
Oltre 12mila presenze a Pompei, quasi 28 mila per il Colosseo, oltre 2000 all'Archeologico di Napoli, 2 mila a Castel Sant'Angelo dove c'è stata la fila tutta la mattina, mentre si aspetta oltre un'ora e mezza per entrare agli Uffizi che registrano un +34,62%, in 1.250 hanno visto la Galleria Nazionale d'Arte Moderna di Roma, 1.520 gli Scavi di Ercolano, 4.573 contro i 1.380 della prima domenica di luglio di un anno fa la Reggia di Caserta. E' un debutto da boom quello che si configura per la prima domenica gratis di musei, monumenti e siti archeologici dello Stato, che ha visto segnare un +65,91% in media al Polo museale fiorentino con un vero e proprio boom alla Galleria Palatina (+196,23%), alle Cappelle medicee (+189,63%), al giardino di Boboli (+147,82). Bene anche il museo del Bargello (+132,70%) mentre la Galleria degli Uffizi ha segnato +34,62%. La novità, invece, non porta molti visitatori in più alla Galleria dell'Accademia (+1,90%). "Una bellissima giornata di festa", commenta soddisfatto il ministro Dario Franceschini, che ora attende i dati definitivi dai quali, a dispetto delle temperature torride che un pò tutta Italia hanno segnato la giornata di festa, ci si aspetta un ulteriore incremento se non addirittura un raddoppio di presenze rispetto alla normalità. Numeri in qualche modo attesi, spiega il ministro, "che siamo certi aumenteranno con il passare dei mesi, quando questo appuntamento fisso si sarà consolidato nelle abitudini delle famiglie". Istituita con un decreto ministeriale, insieme con i venerdì ad orario prolungato e le notti bianche - che dal 2014 si faranno almeno due volte all'anno - la domenica a porte aperte riguarda tutti i circa 420 musei e luoghi della cultura statale. L'obiettivo "è valorizzare il grande patrimonio artistico italiano", ripete da settimane il ministro. Che naturalmente punta a coinvolgere i turisti, facendo in modo che all'estero si parli sempre di più delle meraviglie italiane, ma guarda anche al pubblico 'locale': "assieme ai turisti - dice- ci aspettiamo tanti italiani attratti dalla novità e convinti a scoprire magari il museo sotto casa". Come sia andata da questo punto di vista lo si vedrà nei prossimi giorni, ma Franceschini assicura che il successo dell'iniziativa ha toccato oggi anche i musei più piccoli "con percentuali di crescita a due cifre". Con i nuovi orari sono arrivati intanto i nuovi prezzi per i biglietti. Il decreto ministeriale che ha permesso aperture prolungate al venerdì nei maggiori musei e siti italiani (al debutto la sera del 4 luglio erano 26 ma diventeranno almeno 70 già dalle prossime settimane) e una domenica gratuita al mese, prevede la gratuità riservata agli under 18 e sconti per giovani fino ai 25, mentre perdono i privilegi riservati gli over 65. Una scelta "più equa e in linea con l'Europa", rivendica Franceschini, che il 17 luglio porterà a Pompei i commissari europei Androulla Vassiliou e Johannes Hahn  anche per verificare l'andamento dei cantieri messi in campo con i 105 milioni della Ue ("stiamo lavorando per rispettare i tempi") mentre il 24 settembre alla Reggia di Venaria ospiterà la riunione dei ministri europei della cultura. La rivoluzione, assicura, è cominciata. A completarla, ricorda il responsabile del Mibact, ci sono poi le novità previste dal dl cultura e turismo, in questi giorni all'esame della Camera, come i proventi della bigliettazione, che per la prima volta rimarranno nelle casse dei musei e la possibilità di introdurre per le grandi realtà la figura del manager. Intanto, grazie all'accordo firmato con i sindacati, sono al momento risolti i problemi del Colosseo. Il ministro, che tempo fa aveva bacchettato proprio i custodi dell'Anfiteatro Flavio (qui oggi 27.859 visitatori, ieri erano stati 17.949; domenica scorsa, 29 giugno, 21.822) perchè non permettevano l'apertura, e che dopo le ultime assemblee di Pompei aveva anticipato di lavorare ad una norma per includere i musei nei servizi pubblici essenziali e prevedere quindi la precettazione adesso ringrazia tutti. "Stiamo lavorando con poche risorse", sottolinea, rinviando ancora una volta al dl cultura nel quale, insieme con l'Art Bonus, sono previsti per il settore meccanismi di mobilità e assunzioni. Argomenti musei gratis pompei 
Grave episodio di violenza a Felino, dove un 18enne per ore ha tenuto in ostaggio la ex compagna e la figlia di lei sotto la minaccia di un coltello. È successo in piena notte in un condominio di via Sette Fratelli Cervi. Fortunatamente la vicenda non ha avuto un tragico epilogo: la giovane donna e la ragazzina sono riuscite a fuggire con l'aiuto dei carabinieri e il sequestratore, un salsese originario di Santo Domingo, è stato arrestato. Roberto Valente, già noto in paese per episodi di stalking contro l'ex compagna, tra sabato e domenica ha fatto irruzione armato nell'appartamento della donna, 34enne di Felino madre di una ragazzina di 12 anni avuta da una precedente relazione e del bimbo piccolo del 18enne nato l'anno scorso. Violando l'ordine restrittivo di nn avvicinamento alla ex, il ragazzo si è arrampicato fino al balcone del terzo piano utilizzando una grondaia. Il suo intento, costringere la 34enne a rimettersi insieme a lui. Di fronte all'ennesimo rifiuto, ha tenuto la famiglia sotto sequestro fino alla tarda mattinata di domenica, finché la ragazzina non è riuscita a scappare dai vicini e a dare l'allarme. Sul posto si sono precipitati i carabinieri in tenuta antiproiettile, vigili del fuoco e ambulanze. La donna è riuscita a chiudersi su un balcone e a mettersi in salvo raggiungendo quello del condominio a fianco, aiutata da due carabinieri. Il sequestratore è rimasto barricato, quindi dopo una tesa trattativa ha lasciato il condominio e si è consegnato alle forze dell'ordine. È stato trattenuto nella caserma dei carabinieri di Salsomaggiore e posto in stato di arresto per i reati di sequestro di persona, violazione di domicilio, minacce, lesioni, porto abusivo di arma da taglio, violenza privata, resistenza e minacce a pubblico ufficiale. In più, il giovane dovrà rispondere della violazione del divieto di avvicinamento all'ex compagna. È detenuto nel carcere di via Burla. Non era la prima volta che il giovane si rendeva responsabile di atti persecutori contro l'ex compagna. Già due settimane fa, dopo aver dato in escandescenze presso la sede dei servizi sociali di Felino, ha tentato di raggiungere l'appartamento della donna. Quella volta, la polizia municipale riuscì a fermarlo. SVILUPPI GIUDIZIARI - Mercoledì il ragazzo ha preferito avvalersi della facoltà di non rispondere. In mattinata ha incontrato il gip Maria Cristina Sarli nel carcere di via Burla, dove è recluso per i gravi reati di sequestro di persona, violenza privata, lesioni, porto abusivo di arma da taglio e resistenza e minacce a pubblico ufficiale. Verbalizzata la volontà del 18enne di non sottoporsi all'interrogatorio di garanzia, il giudice ha convalidato l'arresto e ha disposto la custodia cautelare in carcere. L'avvocato difensore Roberto Filocamo, del foro di Bologna, spiega che il giovane è "sotto shock". La scelta di non rispondere è dettata dall'esigenza di riflettere su quel che è accaduto, al di fuori del clamore suscitato: "E' una vicenda molto delicata che secondo noi presenta un profilo non univoco, come invece è stato presentato" dichiara il legale. (m. c. p.) Argomenti sequestro 
