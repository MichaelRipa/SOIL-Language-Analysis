Anche Villa Episcopio finisce alla fondazione Ravello, guidata dal presidente dei deputati di Forza Italia Renato Brunetta. Stesso destino toccherà anche all'Auditorium Oscar Niemeyer, ancora oggi gestito dal Comune di Ravello. Dopo le polemiche dello scorso anno per un finanziamento di 4 milioni disposto dalla giunta regionale a favore della fondazione presieduta da Brunetta, e dopo i 3 milioni e 370 mila euro di fondi Fesr concessi pochi giorni fa dalla Regione alla stessa fondazione per i lavori di valorizzazione e restauro di Villa Rufolo, la giunta di Stefano Caldoro rompe gli indugi e affida all'ente presieduto da Brunetta un altro gioiello della costiere amalfitana. Una proposta avanzata dall'assessore al Demanio Ermanno Russo, d'intesa con quello al Turismo Pasquale Sommese. Una decisione che riaccende le polemiche mentre è in pieno svolgimento la stagione musicale. Con l'ex sindaco di Ravello, Salvatore Di Martino, oggi consigliere comunale di minoranza, che attacca il primo cittadino Paolo Vuilleumier e si dimette per protesa dal consiglio di indirizzo della fondazione. E con un altro ex sindaco, Salvatore Sorrentino, che in una lettera indirizzata al sito ilvescovado. it parla di "rapina effettuata dalla Regione durante le solite ferie ferragostane". Non solo Villa Episcopio finisce alla fondazione presieduta da Renato Brunetta. La giunta regionale nella delibera dell'8 agosto, pubblicata l'altroieri, si spinge a "invitare il Comune di Ravello a dare attuazione agli impegni assunti", chiedendo così all'amministrazione comunale di accelerare il passaggio di consegne dell'Auditorium alla fondazione. Un'accelerata che non ha convinto i consiglieri di minoranza, come Salvatore Ulisse Di Palma che denuncia "una svendita dei gioielli di famiglia". Il sindaco Vuilleumier respinge tutte le accuse e si chiede per quale motivo l'opposizione scopra ora, a un anno di distanza, quanto già previsto in un protocollo d'intesa sottoscritto da Regione, Comune e fondazione del 3 giugno 2013, con il quale i tre enti decidevano "una gestione integrata" di Villa Rufolo, Villa Episcopio e Auditorium. Un pezzo di storia d'Italia è entrato così nella disponibilità della fondazione Ravello. Fu a Villa Episcopio, residenza estiva di casa Savoia, che il 17 febbraio 1944 giurò il primo governo dell'Italia liberata, affidato al maresciallo Badoglio. Qui, Vittorio Emanuele III due mesi dopo, era il 12 aprile, firmò l'abdicazione a favore del figlio Umberto. Nei prossimi giorni partiranno lavori di ristrutturazione e restauro per 3 miliardi, finanziati dalla Regione, proprietaria del complesso. Nel 2006 la villa fu venduta a un privato, il sindaco Paolo Imperato spinse per esercitare la prelazione, e la giunta regionale di Antonio Bassolino un anno dopo trovò i soldi, 6 miliardi di lire, riuscendo così ad acquisire l'edificio al patrimonio regionale. L'idea era di destinare la villa, nell'ambito del progetto "Ravello città della musica", a rappresentanza istituzionale, percorsi museali, iniziative culturali e formative, nell'ottica di trasformarla in un contenitore per promuovere l'immagine del Comune di Ravello e della Campania nel mondo. Un progetto finalizzato a realizzare una scuola di formazione musicale e a grandi eventi. Obiettivi che ora dovrebbero essere perseguiti e attuati dall'ente che dal dicembre 2011 è presieduto dall'ex ministro Brunetta. Il capogruppo forzista prosegue il lavoro già avviato da amministratori degli ultimi dieci anni e punta a mettere a sistema i tre monumenti, un progetto cui sta lavorando il direttore della fondazione, l'ex sindaco Secondo Amalfitano. Un progetto al quale la Regione nel 2013 ha destinato un finanziamento di 4 milioni di euro nell'ambito delle nuovi iniziative del Piano azione coesione. Ma c'è chi ricorda come la scelta marginalizzi il Comune e rafforzi la fondazione. Fino a sollevare dubbi sulla fattibilità dell'operazione, tanto che il consigliere Di Martino ha scritto una lettera al presidente Caldoro e all'assessore al Turismo Pasquale Sommese. Ora spetta al direttore generale per le risorse strumentali della Regione fissare l'importo del canone che la fondazione dovrà versare alla Regione per la concessione del bene, per una durata di tre anni Argomenti ravello renato brunetta 
Prime regate ad Halifax (Canada) per il Mondiale delle classi paralimpiche High Liner IFDS World Championship. In gara le tre classi per Rio 2016: 2.4, Skud e Sonar. I tre equipaggi azzurri, i loro tecnici e le prospettove della nostra squadra. Gualandris e Zanetti (Skud) subito in testa! Vela paralimpica, si fa sempre più sul serio. Rio si avvicina, ai Giochi i programmi olimpico e paralimpico saranno sovrapposti, le medaglie hanno lo stesso valore. A che punto è la rincorsa italiana in un settore nel quale siamo partiti decisamente in ritardo? Ce lo dirà (tra le altre cose) il Mondiale canadese. DAY 1 OTTIMO INIZIO PER GLI AZZURRI GUALANDRIS-ZANETTI (SKUD), IN TESTA Giornata intensa, quella vissuta ieri dagli equipaggi impegnati nell’evento di punta della stagione - appuntamento molto importante perché oltre ai titoli Mondiali, è qui che sarà assegnato il primo 50 per cento dei posti per le nazioni in vista dei Giochi di Rio de Janeiro 2016 – caratterizzata da un bel vento tra i 10 e i 15 nodi e da una continua alternanza di nuvole e sole sul campo di regata. Alle 13 lo start della prima prova del giorno: nel 2.4 sono necessarie una serie di tre partenze per poter dare finalmente il via alla regata, con l’azzurro Antonio Squizzato che viene però squalificato per bandiera nera. Nello Skud 18 invece Marco Gualandris e Marta Zanettisono subito nelle posizioni di testa e chiudono in terza posizione, a conferma del loro valore, mentre il Sonar di Cristiano D’Agaro, Gian Bachisio Pira e Fabrizio Solazzo conclude la regata con un buon sesto posto. La seconda prova è caratterizzata dalla bellissima vittoria di Gualandris-Zanetti, che mettono in riga la flotta degli Skud 18 e chiudono la giornata con un ottimo score di 3-1, che li porta subito al comando della classifica provvisoria assieme agli australiani Fitzgibbon-Tesch. Antonio Squizzato è invece 19mo nei 2.4 (35mo nella generale che ha nel tedesco Kroeger il leader dopo due prove) e D’Agaro-Pira-Solazzo (Sonar) sono 14mi, risultato che li porta ad occupare la nona posizione in classifica (in testa gli inglesi Robertson-Stodel-Thomas). Per oggi sono in programma altre due prove per ogni classe, con inizio delle regate previsto per le ore 13. Le classifiche complete QUI APERTURA UFFICIALE E ASPETTATIVE Sarà lo statunitense Gary Jobson, velista dal passato glorioso, noto commentatore tv e attuale Vice Presidente dell’ISAF, la federazione mondiale della vela, ad aprire ufficialmente domani, alle ore 18, gli High Liner IFDS World Championships, i Campionati Mondiali delle Classi Paralimpiche in programma ad Halifax, in Canada, fino al prossimo 24 agosto. Alla cerimonia d’inaugurazione saranno presenti i 176 atleti, con i rispettivi coach in rappresentanza delle varie squadre nazionali, iscritti a questo appuntamento clou della stagione della vela paralimpica, prima regata di qualificazione per le Paralimpiadi di Rio de Janeiro 2016, dove verrà assegnato il primo 50 per cento dei posti per le nazioni (per il restante 50 per cento si dovranno attendere i prossimi IFDS World Championships, in programma a Melbourne, in Australia, nel 2015). Poi, da martedì, spazio alle competizioni, con le tre classi paralimpiche – 2.4, Sonar e Skud – distribuite nei tre campi di regata allestiti dall’organizzazione nelle fredde acque di Halifax, la capitale della Nuova Scozia. Ci sarà, al completo, anche la squadra italiana, capitanata dal team leader della spedizione, il Consigliere federale Rodolfo Bergamaschi, e formata da tre equipaggi: Antonio Squizzato (2.4, seguito dal Tecnico federale Filippo Maretti), Marco Gualandris e Marta Zanotti (Skud, seguiti dal Tecnico federale Giulio Comboni) e Cristiano D’Agaro, Gian Bachisio Pira e Fabrizio Solazzo (Sonar, seguiti Tecnico federale e DT dell'Attività Paralimpica della FIV Beppe Devoti). Gli azzurri, per l’occasione, saranno supportati da Volkswagen Veicoli Commerciali. Il programma prevede sei giorni di regate per tutte le classi, con un massimo di due prove al giorno, fino a domenica 24, ultima giornata dedicata alle competizioni in cui sarà disputata, sempre che il programma non subisca cambiamenti dovuti alle condizioni meteo, soltanto una regata cui seguiranno le premiazioni, con l’assegnazione delle ambite medaglie Mondiali. “Chiaramente è l’evento più importante della stagione e ci siamo preparati bene per affrontarlo nel migliore dei modi”, ha dichiarato Beppe Devoti. “Il lotto dei partecipanti è ampio e il livello alto, ci sono almeno una decina di nazioni molto competitive in tutte e tre le classi, quindi non sarà facile qualificare l’Italia, ma è il nostro obiettivo. I ragazzi quest’anno nelle altre regate sono andati bene, a partire dall’evento EUROSAF di Medemblik: c’è una crescita tangibile di tutti e vogliamo proseguire su questa strada”. Leggi i commenti I commenti dei lettori 
NAPOLI - Benitez archivia il pari con luci e ombre contro il Bilbao e vede positivo in vista della gara di ritorno vede spiragli di qualificazione alla fase a gironi di Champions: "Abbiamo visto la partita che avevamo previsto, loro sono una squadra intensa e che lavora bene. Nei primi minuti potevamo fare due gol e dopo loro sono venuti fuori con la loro intensità". "Nel secondo tempo però la squadra ha reagito, abbiamo creato tanto e per come è finita è andata bene", ha aggiunto il tecnico iberico che è fiducioso: "Non è questione di percentuali, loro andranno in campo per vincere e pure noi. Dobbiamo fare gol per andare avanti, io ho fiducia. Non sarà facile, loro sono forti ma abbiamo dimostrato creando 4-5 occasioni che possiamo fare gol contro di loro". [[ge:rep-locali:repubblica:94108139]] Sulle parole di rabbia di Higuain dopo la partita: "E' arrabbiato come tutti noi, ci aspettavamo una partita difficile ma da vincere. Meglio così, la seconda la farà ancora meglio". Poi il tecnico iberico tranquillizza tutti su Insigne, uscito tra i fischi del San Paolo e autore di un gesto polemico verso i tifosi: "Lorenzo è napoletano, voleva vincere. Lui sente la pressione, vuole dimostrare il suo valore e non è facile". Infine due considerazioni sui singoli, in particolare Gargano e Britos. "Gargano è stato uno dei migliori, ha giocato perché è più avanti fisicamente rispetto a Inler e ad altri. Britos non è un terzino, ma nel secondo tempo è andato meglio. Ci stiamo lavorando", Come detto, è apparso nervoso nel post partita Higuain, autore di un gol strepitoso: "Non ho molta voglia di parlare, voglio riposare e pensare alla prossima partita. Dobbiamo andare a Bilbao per vincere. Il Napoli deve farlo, perchè ha la squadra per questo". Argomenti ssc napoli champions league rafael benitez Leggi i commenti I commenti dei lettori 
ROMA - Oltre a Napoli-Athletic Bilbao si giocavano altri 4 spareggi per l'accesso diretto alla fase ai gironi della Champions League. Tutto rinviato alla sfida di ritorno per l'Arsenal di Wenger, bloccato 0-0 sul campo del Besiktas. Fattore campo decisivo per la Steaua Bucarest, che vince nel finale 1-0 contro il Ludogorets. Bene il Salisburgo contro il Malmo e il Bayer Leverkusen, corsato a Copenaghen. IL BESIKTAS STOPPA L'ARSENAL - Sulla carta non era una trasferta facile per i Gunners di Wenger sul campo caldissimo del Besiktas. E infatti a Istanbul i londinesi si sono trovati in difficoltà, non riuscendo a sfondare la porta di Zengin. Anzi, nei minuti finali l'Arsenal ha giocato anche in inferiorità numerica per l'espulsione per doppia ammonizione del centrocampista Ramsey. Tutto rinviato, dunque, alla sfida che si giocherà la settimana prossima all'Emirates Stadium. Partita di ritorno più soft, invece, per il Bayer Leverkusen, che ha vinto 3-2 sul campo del Copenaghen. Subito rete dei tedeschi con il centravanti Kiessling, pareggio e vantaggio danese con Jorgensen e Amartey, prima delle realizzazioni di Ballarabi e Son. FATTORE CAMPO PER SALISBURGO E STEAUA - Sfruttano al meglio il vantaggio di giocare tra le mure amiche il Salisburgo e la Steaua Bucarest, anche se non si può dire che la qualificazione sia al sicuro per gli austriaci e i rumeni. Il Salisburgo supera 2-1 il Malmoe, reti di Schiemer e Soriano per i padroni di casa, gol nel finale di Forsberg per gli svedesi, che lascia la qualificazione molto aperta. Minuti finali decisivi anche a Bucarest, dove la Steaua grazie alla rete all'88′ di Alexandru Chipciu supera 1-0 i bulgari del Ludogorets. Tutto aperto comunque, appuntamento alla settimana prossima. Argomenti champions league Leggi i commenti I commenti dei lettori 
Finisce 1-1 Napoli-Athletic Bilbao, andata dei play-off di Champions League. Al San Paolo passano in vantaggio i baschi con la rete di Muniain al 41' del primo tempo. Nella ripresa, al 23', il pareggio di Higuain con una straordinaria rete, che fissa il risultato sull'1-1. Mercoledì 27 il ritorno al San Mames di Bilbao. Dopo un primo tempo spento e lo svantaggio, gli azzurri reagiscono, pareggiano e giocando un grande calcio sfiorano più volte la vittoria. Ma gli spagnoli escono imbattuti dallo stadio, sotto gli occhi del nuovo commissario tecnico della Nazionale, Antonio Conte, seduto in tribuna accanto al presidente De Laurentiis. LA CRONACA DELLA PARTITA Partita difficile doveva essere e partita difficile è stata. Nell'andata del playoff di Champions League il Napoli non va oltre l'1-1 in casa contro l'Athletic Bilbao che si conferma squadra tosta come evidenziato al momento del sorteggio e costringe i campani ad andarsi a giocare la qualificazione nel 'catinò del San Mames tra una settimana. Di fronte a una formazione più avanti nella preparazione (la Liga comincia questo weekend), i padroni di casa soffrono tremendamente nel primo tempo, nonostante il buon inizio, vanno sotto, ma riescono a reagire nella ripresa e sfiorare addirittura il successo nel finale. La zampata di Higuain, autore di un eurogol a metà ripresa, suona la sveglia al Napoli, che con l'atteggiamento dell'ultimo quarto d'ora potrà strappare un pass per l'accesso alla fase ai gironi di Champions che ad oggi rimane ancora in bilico. La squadra di Benitez, spinta dagli oltre 50mila del San Paolo, parte bene e si rende pericolosa fin dalle prime battute con Hamsik, che prima di testa impatta male su cross di Higuain dalla destra, poi calcia un paio di metri a lato con un rasoterra mancino. La prima vera occasionissima capita però sui piedi di Insigne, che svirgola il pallone a tu per tu con il portiere vanificando un'ottima opportunità. Al quarto d'ora sulla punizione tagliata di Insigne Higuain non arriva per un soffio sulla sfera. Con il passare dei minuti gli ospiti riescono a prendere le contromisure e cominciano a farsi vedere dalle parti di Rafael. Al 27' su calcio d'angolo Laporte anticipa tutti. La sua incornata spaventa il San Paolo ma finisce di poco lontana dall'incrocio dei paoli. Il Napoli soffre sulle palle alte, e al 31' rischia di nuovo. Aduriz su un cross dalla destra colpisce troppo debolmente dalla destra facilitando l'intervento di Rafael. I partenopei appaiono meno brillanti rispetto all'avvio, e dieci minuti dopo vanno sotto. De Marcos affonda sulla fascia destra, mette in mezzo un rasoterra a centro area che viene raccolto da Muniain, che ha tutto il tempo per controllare e battere a rete con un rasoterra non forte ma preciso quanto basta per trafiggere Rafael. Anche in avvio di ripresa il Napoli non riesce a scuotersi. Al 5' anzi è nuovamente la formazione di Valverde ad andare vicina al raddoppio. Il tiro di Rico infatti si trasforma in un assist per Aduriz che per poco non indirizza la sfera verso la porta. Benitez si gioca la carta Mertens al posto di uno spento Insigne, fischiato dal pubblico napoletano. L'esterno non apprezza il trattamento riservato e tornando in panchina getta via la maglia. I padroni di casa non sembrano poter impensierire l'Athletic, almeno fino al 22'. Higuain, bestia nera del Bilbao fin dai tempi del Real Madrid, fa tutto da solo: stop al volo, dribbling sula destra a superare due difensori e rasoterra a incrociare che non lascia scampo a Iraizoz per l'1-1. La rete ha il merito di svegliare il Napoli, che si trasforma totalmente nei venti minuti finali. Al 25' Callejon, imbeccato da Hamsik, non trova la porta da buona posizione. Benitez si accorge delle difficoltà degli spagnoli e si gioca anche la carta Michu, che al 34' colpisce a lato di testa dopo una bella iniziativa di Maggio. L'ex Swansea sbaglia invece tutto due minuti dopo tentando un improbabile passaggio verso Callejon anziché calciare a botta sicura poco fuori dall'area piccola. Il Napoli continua a spingere alla ricerca della vittoria, e al 38' Iraizoz deve fare gli straordinari per togliere dall'incrocio il tiro a giro di Mertens dall'out mancino. Gli ospiti sono alle corde e sembrano poter capitolare da un momento all'altro: al 40' Mertens fa il vuoto sulla sinistra, entra in area e mette la palla al centro per Higuain che colpisce a botta sicura. Prodigiosa la risposta d'istinto di Iraizoz. Un minuto dopo su una disattenzione dei baschi il 'Pipità ha un'altra opportunità, ma l'argentino calcia alto da due passi. Nel finale le due squadre, lunghissime, si gettano in attacco, ma il risultato non cambia più e rinvia il discorso qualificazione alla gara di ritorno in un San Mames che si annuncia bollente. Argomenti napoli 
PARIGI - Nonostante Thiago Motta non abbia presentato formale denuncia contro Brandao, la procura di Parigi ha stabilito di aprire un'indagine sull'attaccante brasiliano del Bastia accusato di "violenza volontaria". Secondo la radio "Europe 1", il giocatore del Psg è stato ascoltato oggi dalla Polizia della capitale francese su quanto accaduto sabato al termine della gara di Ligue 1 Psg-Bastia, vinta da Ibrahimovic e compagni per 2-0. Brandao ha colpito, negli spogliatoi del Parco dei Principi, al termine della sfida, il centrocampista azzurro con una testata violenta provocando la rottura del setto nasale all'ex Inter. Argomenti calcio francese paris saint germain ligue 1 brandao thiago motta Leggi i commenti I commenti dei lettori 
None Leggi i commenti I commenti dei lettori 
NAPOLI – Non è il risultato migliore, soprattutto dovendo affrontare il match di ritorno su un campo bollente come quello del San Mames, ma l'1-1 ottenuto dal Napoli contro l'Athletic Bilbao può essere letto comunque in maniera positiva. Subita la doccia fredda del gol di Iker Muniain, poco prima dell'intervallo, la squadra di Rafa Benitez ha mostrato carattere e determinazione nella ripresa, trovando un pareggio che tiene in vita i partenopei. La firma è del solito Higuain, che firma un gol che è sintesi di grande tecnica, forza fisica e lucidità, in un momento in cui tenere i nervi saldi era davvero difficile. MUNIAIN GELA IL SAN PAOLO -  Di fronte al neo-ct azzurro Antonio Conte, seduto al fianco di Aurelio De Laurentiis, il Napoli parte con il piede premuto sull'acceleratore. Con la sorpresa Gargano al posto di Inler, gli azzurri mettono paura all'Athletic in più di una circostanza, soprattutto con Hamsik ed Insigne (clamoroso il suo errore sull'ispirato lancio in verticale di Jorginho). Passata la paura, la squadra basca prende le misure agli azzurri e si avvicina con sempre maggior pericolosità alla porta di Rafael, facendolo tremare con Laporte ed impegnandolo con Aduriz. Quando mancano poco più di tre minuti all'intervallo, il Bilbao pesca il jolly: fuga di De Marcos sulla destra, scarico verso il limite dell'area dove Muniain si trova smarcato e ha tutto il tempo per prendere la mira e battere Rafael. [[ge:rep-locali:repubblica:94109379]] INSIGNE POLEMICO  - Abbattuti prima del riposo, gli azzurri tornano in campo arrabbiati ma manca loro ancora qualcosa, tanto che è Aduriz a sfiorare il raddoppio. Benitez sceglie di rinunciare ad Insigne in favore di Mertens ma, al momento del cambio, il ragazzo di Frattamaggiore reagisce in maniera polemica ai fischi del San Paolo, rischiando di aprire un nuovo caso. [[ge:rep-locali:repubblica:94108139]] MERTENS ROVESCIA IL MATCH  - La mossa di Rafa, d'altro canto, funziona: il Napoli cambia marcia e, ai tre quarti di gara, trova il pari. Il pallone di Hamsik per Higuain non è comodo da addomesticare, il Pipita controlla al limite, porta a spasso Balenziaga e fulmina Iraizoz con un gran diagonale. Il gol galvanizza il Napoli che comincia a spingere senza sosta, quasi annichilendo un Athletic che si difende come può: è determinante il portiere Iraizoz sulla bordata di Mertens da fuori e sul tiro a botta sicura di Higuain (ben servito proprio dal belga). Non ci sono solo i meriti del portiere, perché Callejon riesce a metterlo a sedere in contropiede ma poi spedisce clamorosamente a lato. Il risultato non cambia più, si deciderà tutto nel catino del San Mames: servirà lo spirito visto negli ultimi venti minuti perché la Champions non sfugga dalle mani degli azzurri. NAPOLI-ATHLETIC BILBAO (0-1) NAPOLI (4-2-3-1): Rafael; Maggio, Albiol, Koulibaly, Britos; Gargano, Jorginho; Callejon, Hamsik (33′ st Michu), Insigne (14′ st Mertens); Higuain. (45 Andujar, 31 Ghoulam, 16 Mesto, 88 Inler, 91 Zapata). All.: Benitez ATHLETIC BILBAO (4-2-3-1): Iraizoz; De Marcos, Gurpegui, Laporte, Balenziaga; Mikel Rico, Iturraspe (44′ st Erik Moran); Susaeta (34′ st Ibai Gomez), Benat (30′ st San Jose'), Muniain; Aduriz (13 Iago, 15 Iraola, 16 Xabier Etxeita, 29 Unai Lopez, 22 Guillermo). All. Valverde ARBITRO : Jonas Eriksson (Svezia) RETI : nel pt 41′ Muniain; nel st 22′ Higuain ANGOLI : 6-5 per il Napoli RECUPERO : 1′ e 4′ AMMONITI : Jorginho e Iturraspe per gioco scorretto. Balenziaga comportamento antiregolamentare SPETTATORI : 45.000. Argomenti champions league ssc napoli Leggi i commenti I commenti dei lettori 
DAMASCO - Orribile atto degli jihadisti dello Stato islamico, che controlla ampie zone di Iraq e Siria . In un video dal titolo "Messaggio all'America", hanno mostrato la decapitazione del giornalista James Foley, 40enne freelance di Boston, rapito il 22 novembre del 2012 in Siria. Nelle immagini si vede Foley in ginocchio con una tuta arancione, come quella indossata dai prigionieri di Guantanamo con alle spalle un uomo vestito di nero. Poco dopo, si vede il corpo di Foley con la testa insanguinata poggiata in grembo. [[ge:rep-locali:repubblica:94116393]] Il video. Prima delle immagini della decapitazione, si leggono delle scritte in arabo ed inglese spiegare che questa è la prima risposta promessa a Barack Obama per i raid aerei degli ultimi giorni contro Is. Raid che hanno portato gli Usa, "su una superficie scivolosa verso un nuovo fronte di guerra contro i musulmani. Qualsiasi tuo tentativo, Obama, di negare le libertà e la sicurezza ai musulmani sotto il califfato islamico (il regime imposto da Is in parte di Iraq e Siria a fine giugno, ndr ) porterà alla carneficina della tua gente". [[ge:rep-locali:repubblica:94112741]] Nel video, lo stesso Foley si rivolge ai propri cari accusando gli Usa e Obama di essere responsabili della sua morte. Dopo, il guerrigliero  al suo fianco, che con un coltello taglia la testa a Foley, avverte che anche un secondo americano è nelle loro mani. Presentato come Steven Joel Sotloff, corrispondente di Time, disperso dall'agosto del 2013 in Libia, è indicato come la prossima vittima: "Dipende dalle prossime decisioni di Obama". Youtube e Twitter hanno già rimosso le immagini. La Casa Bianca . La Casa Bianca ha in mattinata (ora americana) confermato l'autenticità del video: "Gli Stati Uniti sono inorriditi - ha detto Caitlin Hayden, la portavoce del Consiglio nazionale di sicurezza - per la brutale uccisione di un innocente giornalista americano. Esprimiamo le nostre più sincere condoglianze alla famiglia e agli amici". Il presidente americano Barack Obama è stato informato del video dell'Isis sulla decapitazione del giornalista mentre era sull'Air Force One, di ritorno a Martha's Vineyard, dopo essere rientrato a Washington per due giorni. Gli Stati Uniti hanno risposto con i fatti, prima che con le parole, all'atto degli jihadisti: nuovi bombardamenti Usa sono infatti in corso nell'Iraq settentrionale. La famiglia del giornalista. Anche la famiglia del giornalista ha confermato la morte del reporter. In un post sul sito istituito quando Foley fu rapito e sul profilo Facebook, la madre, Diane Foley ha scritto: "Non siamo mai stati così tanto orgogliosi di nostro figlio. Ha dato la sua vita per raccontare al mondo le sofferenze del popolo siriano". Diane Foley ha rivolto un accorato appello ai militanti islamisti: "Vi imploro di lasciare in vita gli altri ostaggi. Come mio figlio, sono innocenti. Non hanno alcun potere di incidere sulle politiche americane per l'Iraq, la Siria o per qualsiasi altra parte del mondo. Non abbiamo nulla da rimproverare a nostro figlio per quello che ha fatto in questi anni". [[ge:rep-locali:repubblica:94118233]] "Ringraziamo Jim per tutta la gioia che ci ha dato. E' stato uno straordinario figlio, fratello, giornalista e persona", afferma ancora sua madre, che chiude il suo messaggio chiedendo "per favore, rispettate la nostra privacy nei prossimi giorni, mentre piangiamo per Jim", scrive in un messaggio postato sulla pagina Facebook intitolata 'Free James Foley'. [[ge:rep-locali:repubblica:94115101]] Il rapimento nel 2012 . Foley è stato rapito il 22 novembre 2012. Fino al giorno prima aveva inviato reportage e video dal nordovest della Siria, teatro di violenti scontri tra ribelli e regime di Damasco. Secondo le ricostruzioni, sarebbe stato prelevato nelle vicinanze di Taftanaz, insieme al suo autista e al suo traduttore, che sono poi stati rilasciati. Reporter di guerra esperto, Foley aveva già coperto i conflitti in Afghanistan e Libia. Nell'aprile 2011 era già stato vittima di un rapimento nell'est della Libia, ad opera di un gruppo di sostenitori del regime di Gheddafi. Con lui erano stati prelevati altri due giornalisti, l'americana Clare Gillis e lo spagnolo Manu Brabo, mentre un quarto, il sudafricano Anton Hammerl, era stato ucciso. I tre avevano passato 44 giorni in prigionia prima di essere liberati. Lo stesso reporter aveva raccontato più volte questa sua difficile  esperienza, affermando però che non gli aveva fatto perdere la  determinazione a seguire gli eventi nelle zone di guerra. Durante un  dibattito in una scuola di giornalismo in Usa, Foley aveva anche  raccontato i primi momenti successivi alla liberazione: "Potevo fare una  telefonata, una sola e l'ho fatta subito ai miei genitori". Argomenti isis - stato islamico jihad islamica reporter siria libia stati uniti - usa barack obama james foley steven joel sotloff 
