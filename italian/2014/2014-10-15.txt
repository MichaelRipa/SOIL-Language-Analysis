IN PRIMO PIANO TRIO JAZZ ALLA VALLISA Trio Jazz, semplicemente. Perché l’essenza, il jazz, è quello che unisce tre musicisti lontani chilometri e tradizioni, vissuto e provenienze. Tre musicisti, Ermal Rodi, Stefan Shultze e Camillo Pace di altrettante nazionalità, Germania, Albania, Italia,  ma che in una serata, a Bari, porteranno verso comune meta il loro gusto per la scoperta di suoni e culture, praticando l’arte della musica come incontro. Il concerto del Trio Jazz è in programma stasera alle 20,30 nell’auditorium diocesano Vallisa (ingresso libero e info 345.235.80.25) e a organizzarlo sono l’Acit, l’associazione culturale italo-tedesca di Bari, il Goethe-Institut Italia, il Deutschzentrum Tirana e il consolato onorario della Germania di Bari. “In scena un trio inedito –spiegano gli organizzatori –il cui concerto vuole creare legami ideali tra le cultre e la musica dei tre paesi e nel quale il jazz si fonde e unisce con le musiche popolari dei paesi di origine degli artisti”. LOOP FESTIVAL Chi ha avuto modo di vederli esibirsi dal vivo durante l’estate sa di aver assistito a un concerto indimenticabile. Gli Arcade Fire sanno infiammare gli animi come pochi, e perciò si meritano una serata del Loop festival: la rassegna organizzata da Pool magazine in collaborazione con Apulia film commission dà appuntamento alle 21 al Cineporto di Bari per parlare del fenomeno della corposa band guidata da Win Butler con la moglie Régine Chassagne e il fratello William, e del loro essere riusciti a fare dell’indie rock un’espressione riduttiva, considerato l’ampio respiro della loro musica. Ad accompagnare gli spettatori nel loro universo poliedrico ci saranno Michele Casella e Luca Pacilio, vicedirettore del magazine “Gli spietati” e autore del libro di prossima uscita “Il video nell’era di Youtube. Cento videomaker per il nuovo millennio”. Ingresso libero. Info loopfestival.it. BLUEBIRD BUKOWSKI Sabato, l’apprezzato debutto. Ora, un lungo weekend di repliche che prende il via già stasera. Al Nuovo Teatro Abeliano torna in scena la prima opera della nuova stagione, “BlueBird Bukowski”. Alle 21 sul palco uno spettacolo nato da una sfida affascinante: quella di restituire contemporaneità alla poesia e all’opera di uno degli autori più ‘maledetti’ dell’ultimo secolo ma anche quella di mettersi in gioco pienamente. Il protagonista è infatti Vito Signorile - attore, regista, fondatore del Gruppo Abeliano -, che ha scelto di far rivivere su di sé il grande Bukowski, affidando la drammaturgia a un giovane autore, Riccardo Spagnulo, attore egli stesso (candidato premio UBU come miglior attore under 30 e migliore novità italiana), e la regia a un altro talento under 35, Licia Lanera, che già conta su importanti riconoscimenti e si impone per la sua poetica allo stesso tempo sacrale e dissacrante. Info 080.542.76.78. OPEN DANCE Con una performance di danza urbana in piazza Sant’Oronzo riparte “Open dance”, la rassegna organizzata dai Cantieri Koreja di Lecce. L’appuntamento è dalle 18 alle 20,30 davanti al Palazzo del Seggio (Sedile) di Lecce, con “In motion, il corpo esplora il sui essere, muovendosi”, realizzata da Rossana Abritta, Livia Massarelli, Giulia Nicoletti, tre danzatrici  che hanno partecipato al Campus Uni-Tanz Lecce 2014. In motion è una proposta coreografica che mette al centro l’individuo e il suo movimento, concepito come necessità: tre corpi, essenze diverse, in realtà legate dalla costante e comune volontà di esprimere, indagare e relazionarsi. Domani, invece, atteso ritorno a Lecce per la compagnia Aldes/Roberto Castello di Lucca, in scena con un’anteprima nazionale: “In girum imus nocte (et consumimur igni)” (Andiamo in giro la notte e siamo consumati dal fuoco). Info 0832.24.20.00 IL FUTURO DELLE LETTERE Secondo l’Anagrafe nazionale degli studenti, per l’anno accademico 2013-2014 gli immatricolati in Lettere all’Università di Bari sono stati 283. Quelli in Giurisprudenza 1.012, in Scienze economiche 467. Il divario è evidente: le facoltà umanistiche non vengono percepite come la strada migliore, per garantirsi un facile ingresso nel mondo del lavoro. Ma quali le cause e quali le conseguenze di un esodo così massiccio verso le discipline scientifiche? “Il futuro delle Lettere” è l’incontro organizzato oggi alle 15 all’ex Palazzo delle Poste di Bari dallo stesso Ateneo con Laterza editori: per comprendere le reali prospettive di quanti si ostinano a fare della letteratura una scelta di vita, degli orizzonti della ricerca e delle opportunità lavorative. Il dibattito sarà introdotto dal rettore Antonio Felice Uricchio e da Alessandro Laterza, amministratore delegato della casa editrice, la prima domanda da porsi è “Lauree umanistiche: una fabbrica di disoccupati?” e proverà a rispondere Andrea Cammelli, presidente del consorzio Almalaurea. A seguire l’intervento di Andrea Gavosto (direttore della Fondazione Agnelli) su quanto università e scuola possano davvero considerarsi due mondi separati. Andra Bonaccorsi, componente del direttivo Anvur (Agenzia nazionale di valutazione del sistema universitario e della ricerca) risponderà al quesito “La valutazione della ricerca in area umanistica: sommersi o salvati?”. La chiusura spetta a Marco Mancini, capo dipartimento Università e ricerca per il Miur. Modera Stefano Bronzini, del dipartimento di Lettere lingue arti italianistica e culture comparate. Cinema LA RELIGIEUSE Nell'ambito della manifestazione "Hommage à Denis Diderot", alle 18 nella sede del Cinéclub Lumière a Bari è in programma la proiezione del film di Jacques Rivette, "La religieuse". Ingresso libero. WE ARE LEGION Alle 21 l’ex Caserma Rossani di Bari ospita la proiezione di "We are legion. The story of the hacktivists", film del 2012 diretto da Brian Knappenberger. Ingresso a offerta libera. CINEFORUM AMNESTY Alla mediateca regionale di Bari alle 18.30, comincia il cineforum sui diritti umani proposto da Amnesty International e che prevede la proiezione del film “Un condannato a morte è fuggito” di Robert Bresson. Info mediatecapuglia.it VANGELO SECONDO PASOLINI Il regista barese Gennaro Nunziante si confronta con il  critico cinematografico Gianni Canova su Pasolini, una delle figure che ha ispirato il suo percorso artistico. L’appuntamento è all'ex convento dei Domenicani di Ruvo (ore 18, ingresso libero) per “Il Vangelo di Pasolini. Volti, luoghi e suoni della Murgia a 50 anni dal film”. Info www.vangelopasolinimurgia.it LE LEON DU DESERT Al cineporto di Foggia, alle 20,30 è in programma la proiezione di Le leon du desert. Ingresso libero. MAX FEST Al teatro comunale (piazza Garibaldi), alle 20 è in programma la proiezione dei corti selezionati per l'assegnazione del Premio Max. Info maxfest.it CIAK D’AUTORE Alle 21 al teatro Socrate di Castellana Grotte è in programma Ciak d’autore - le mini rassegne dedicati ai grandi nomi della storia del cinema. Info ://www.cinemateatrosocrate.com ORIGINAL VERSION Prosegue al multicinema Galleria di Bari «Original Version», la rassegna di film in lingua originale con sottotitoli in italiano. Il film in programma, alle 16 - 18.30 - 21 è la commedia «Barbecue», regia di Eric Lavaine. Info: 080.521.45.63. Libri RESPIRI DI PIETRA Nell’ex convento delle Clarisse di Copertino, alle 19 è in programma la presentazione del libro “Respiri di Pietra” alla presenza, assieme all’autore Leonardo Bertolucci, di Edoardo Winspeare e Maurizio Nocera. Ingresso libero. BUCK FESTIVAL Tra la Pinacoteca 9cento, l’Università, il Palazzetto dell’arte e il Teatro dei limoni è in programma una ricca giornata di appuntamenti al Buck festival, la rassegna di letteratura per i bambini. Info buckfestival.it Teatro GIOCONDO Al teatro Bravò di Bari alle 21 va in scena Giocondo -  spettacolo teatrale sulla poesia giocosa italiana. Info bravoff.com L’ORLANDO FURIOSO Al  Teatro Di Cagno di Bari, alle 21 va in scena l’appuntamento con L'Orlando furioso, proposto dalla compagnia Calandra. Info 080.502.74.39. LA LUPA Nuovo titolo per la stagione del teatro Duse, a Bari: alle 21 è di scena “La lupa”, affiancato a “Cavalleria rusticana”. Regia di Alfredo Vasco. Info 080.504.69.79. KISMET Si arricchisce di un nuovo spazio l'offerta formativa firmata Kismet per la stagione 2014/2015: da novembre infatti non sarà solo lo spazio di strada san Giorgio martire ad ospitare i laboratori teatrali, ma anche il nuovo spazio dell'Officina degli esordi di Bari. Info teatrokismet@teatrokismet.it IL LETTO OVALE All’auditorium Tarentum di Taranto, alle 21 è in programma l’appuntamento con “Il letto ovale", portato in scena dal gruppo teatrale Amici nostri di Castellana grotte. Info auditoriumtarentum.it ZELIG LAB All’Open Source Circolo Arci di Bisceglie, alle 21  è in programma l’appuntamento con Zelig lab on the road Puglia. Info 329.261.91.24. Musica OLIMPIA SIMONE DUO Al Mad di Bari, alle 21,30 è in programma l’appuntamento con  Olimpia Simone duo e a seguire Fix it Television. Info 345.932.39.13. THE JACKSON CLAN Alle 22 al Vinarius di Monopoli è in programma l’appuntamento con The Jackson clan - Michael Jackson Tribute Band. Ingresso libero. ACCADEMIA DEI SERENATI Alle 18,45 nella chiesa Santa Maria della Croce  a Casarano è in programma il concerto dell’ ensemble "Accademia dei Serenati". Info 0832.34.42.67. MARTINO VINILE DJSET Al Tavli di Bari, in strada Angiola, alle 21 è in programma The So(ul) Dictionary con Antonio Martino vinile djset. Ingresso libero. THE CORAL BRASS Il Birrbante di Bari ospita alle 21,30 l’appuntamento con The coral brass - Ensemble d'ottoni. Info 080.924.99.53. BARI BLUES CONNECTION L'eKoinè ri-pub di Bari ospita alle 21,30 un concerto del Bari Blues Connection, progetto nato nel 2010 dall'incontro tra Claudio De Pascale (voce, chitarra) e Davide Penta (chitarra, voce). Ingresso libero. Incontri BORGHI MEDITERRANEO A Cisternino è in programma la conferenza Internazionale per la costituzione della Rete"I Borghi più Belli" nei Paesi del Mediterraneo. Oggi è prevista l’accoglienza degli ospiti e la visita guidata nel centro cittadino. Info borghimediterraneo.com ARTE E CULTURA Nell'ambito del ciclo di incontri "Vent'anni nel mondo dell'arte e della cultura", alle 19 la sede dell'associazione culturale Vera Arte a Bari ospita una tavola rotonda sul tema "Critica d'arte: emozione o mestiere". Intervengono i critici Marilena di Tursi, Antonella Marino e Annalisa Tessarolo. Ingresso libero. ALLATTAMENTO Alle 19 nella Sala conferenze di Palazzo San Domenico a Rutigliano è in programma un incontro-dibattito sul tema "Allattamento: obiettivo vincente per tutta la vita". Ingresso libero. SALONE DELLO STUDENTE Alla Fiera del Levante è in programma l’appuntamento con il Salone dello studente. Info www.salonedellostudente.it MALESSERE ADOLESCENZIALE L’Associazione Albatros in collaborazione con la Scuola secondaria di I grado “Rita Levi Montalcini” di Capurso organizza, da oggi al 24 novembre all’interno della scuola, laboratori gratuiti sul malessere adolescenziale per genitori e insegnanti. Info 080.455.20.13. TRASPORTO DISABILI Alle 11 nella Sala del Colonnato del Palazzo della Provincia di Bari, si tiene la cerimonia di consegna di un veicolo per il trasporto di anziani e disabili alla Protezione Civile di Noicattaro. LA BOTTEGA ITALIANA Si inaugura alle 19,30, a Lecce, in Via Imbriani, 56, il primo punto vendita del capoluogo salentino della catena “La Bottega Italiana” (il secondo in provincia, dopo l'inaugurazione del punto vendita di Ugento a luglio). 

Tre persone sono ricoverate in ospedale - due in prognosi riservata - dopo aver subito un'aggressione in un autoparco di Montelepre, nel palermitano. Secondo una prima ricostruzione, sarebbero stati accoltellati da due persone ancora non identificate. Le vittime lavoravano nell'autoparco. Non sono stati ancora accertati i motivi della violenza. A portare le vittime all'ospedale civico di Partinico sono stati gli operatori del 118. I carabinieri di Montelepre, che conducono le indagini, stanno interrogando alcuni testimoni. 
Un cittadino francese di 32 anni è trattenuto da 24 ore nel Cie di Bari-Palese perchè destinatario di un decreto di allontanamento emesso dalla prefettura di Napoli in quanto sospettato di essere vicino a organizzazioni terroristiche. Stando al provvedimento l'uomo è ritenuto, su segnalazione della Digos di Napoli, un soggetto che "nel corso della sua permanenza sul territorio di questa provincia (Napoli, ndr), pubblicamente ed a più riprese ha evidenziato, come confermato anche da fonti istituzionali, un fervente attivismo e non comune condivisione di idee ultraradicali e jihadiste. Per questi motivi - è detto nel decreto del prefetto di Napoli - è da ritenersi che il predetto possa agevolare organizzazioni o attività terroristiche internazionali, pertanto la sua presenza sul nostro territorio può costituire fonte di pericolo per l'ordine la sicurezza pubblica". "I suoi comportamenti - continua il decreto della prefettura partenopea - rappresentano una minaccia concreta e attuale tale da pregiudicare la sicurezza pubblica" e quindi "ricorrono i presupposti per l'allontanamento dallo Stato" per una durata non inferiore a cinque anni. Il provvedimento è stato emesso ieri e sottoposto oggi a convalida dinanzi ad un giudice del Tribunale di Bari (che si è riservato sulla decisione), competente sul caso perchè, in attesa di accompagnamento alla frontiera, il prefetto ha disposto per il 32enne il trattenimento nel Cie di Bari. Del provvedimento e quindi dell'eventuale rimpatrio, si legge negli atti, "la rappresentanza diplomatica consolare del paese al quale appartiene l'allontanato (Francia, ndr) è stata informata a mezzo e-mail". Argomenti isis - stato islamico napoli prefetto 
None Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
