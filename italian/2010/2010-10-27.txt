UN QUINTO delle specie animali e vegetali del nostro pianeta è direttamente minacciato dall'estinzione. E' questo il risultato dell'ultimo rapporto sullo stato di salute dell'ambiente terrestre mostrato durante il summit delle Nazioni Unite sulla biodiversità che si sta tenendo in Giappone. Il dato è ancor più preoccupante perché la situazione risulta in peggioramento rispetto agli anni scorsi. 
ROMA  - Gli ultimi tagli alla conoscenza mettono a rischio la sopravvivenza di un istituto storico e di prestigio internazionale: la Società Dante Alighieri, 131 anni di vita, nata per volontà di Giosuè Carducci, oggi operante in 77 paesi con oltre 205 mila soci, la promozione, insomma, della nostra lingua e della nostra cultura nel mondo. Il ministero delle Finanze ha tolto alla "Società Dante" finanziamenti per oltre la metà del suo risicato budget: il 53%. E ha portato la cifra da spendere per tutto il 2011 sotto la soglia della sussistenza: 600 mila euro. Basta una comparazione europea per comprendere i valori e la considerazione dei nostri governi rispetto all'"italianità nel mondo". Il British Council viaggia con un finanziamento pubblico da 220 milioni di euro, il Goethe Institut promuove la cultura tedesca con 218 milioni, lo spagnolo Cervantes ha a disposizione 90 milioni, il portoghese Camoes 13 milioni e Alliance Française 10,6. La nostra "Società Dante", dal 2011, dovrà pagare gli stipendi a quindici dipendenti e contemporaneamente fare promozione culturale  -  letteraria e cinematografica  -  con 600 mila euro in tutto. I dirigenti dell'Istituto, il presidente Bruno Bottai, il segretario generale Alessandro Masi, ieri sono stati ascoltati dalla Terza Commissione Esteri della Camera. E in quella sede hanno parlato esplicitamente di "difficoltà del proseguimento dell'attività in difesa della lingua e della cultura italiana". La commissione ha firmato un emendamento trasversale che chiede il ripristino del finanziamento tagliato. In controtendenza rispetto all'attenzione della nostra politica, all'estero, e in particolare negli Stati Uniti, si registra un incremento esponenziale dei corsi di lingua italiana. E questo accade anche in Italia, dove gli studenti stranieri immigrati che chiedono una certificazione "Plida" (firmata, appunto, dalla "Dante") sono passati da 2.798 nel 2005 a 8.012 nel 2010. Leggi i commenti I commenti dei lettori 
ROMA - Il primo rapporto 2008-09 presentato dal Csvnet (Coordinamento nazionale dei centri di servizio per il volontariato) dà una buona notizia. L'anno scorso, le persone che hanno usufruito dei servizi predisposti dai Centri di servizio per il volontariato (Csv) erano, su tutto il territorio nazionale, più di 60.000. Si tratta per un terzo (circa 19.000) di singoli cittadini interessati ad ottenere informazioni sulle possibilità di impegno volontario o sul terzo settore, altri sono destinatari di iniziative pubbliche di promozione del volontariato (4.590) e di corsi di formazione, mentre la fetta più cospicua degli utenti Csv d'Italia è composta dalle organizzazioni di volontariato. Quelle che hanno scelto di rivolgersi ai Centri territoriali di riferimento, nel 2009, sono circa 27.052, il 50,6% del volontariato totale in Italia. Tra i soci del Coordinamento nazionale ci sono infatti anche alcune associazioni note al pubblico per il loro impegno territoriale: Arci, Auser, Anpas, Misericordie, Avis, Anteas, per dirne alcune. Ma anche San Vincenzo de Paoli, la Compagnia delle Opere (un'associazione imprenditoriale non lucrativa che intende promuovere lo spirito di mutua collaborazione e assistenza tra i soci, per una migliore valorizzazione delle risorse umane), Ada (Associazione per i diritti degli anziani) e MoVi (il Forum del movimento per il volontariato italiano). Tutte organizzazioni nazionali con sedi locali che hanno scelto di fare rete e lavorare anche all'interno di un quadro comune: il Csvnet. Oltre 3 mila progetti in un anno. Il ruolo dei Centri è semplice: procurano supporto logistico (concessione di spazi e attrezzature per le attività delle associazioni, servizi per la copisteria, uso del computer), economico ma anche formazione e consulenza per associazioni e volontari. Solo nel 2009 infatti, i Csv d'Italia hanno organizzato corsi per un totale di 54.000 ore di formazione, 74.269 consulenze, 19.000 attività di orientamento ed accompagnamento e 3.548 progetti "partecipati", per un investimento complessivo pari a 23 milioni di euro. E non è finita. Perché il denaro, da solo, non basta a diffondere la cultura del volontariato. Serve di più. Entrare nelle scuole, per esempio. "Nel 2009 infatti  -  spiega Maria Teresa Rosito, una dei responsabili Csvnet - 2829 associazioni partner del Csvnet hanno setacciato 1824 centri del sapere, 1165 istituti superiori, 395 scuole medie e 264 elementari coinvolgendo 163.000 studenti e 4.680  docenti coinvolti". Un supporto "discreto". I 78 Centri sparsi sul territorio nazionale articolati in 414 sportelli, al terzo settore piacciono. Pur fornendo supporto economico e logistico, infatti, i Csv tendono a "non limitare l'autonomia delle associazioni che ne fanno parte", spiega la Rosito. Tant'è vero che a gestire i Csv d'Italia sono le associazioni stesse che prendono parte attiva alla governance dei Centri. Ecco perché, nel presentare il rapporto, il Coordinamento ne approfitta anche per lanciare un messaggio: "Sfruttate le occasioni che vi forniamo, contate su di noi, approfittatene per sostenere il volontariato in Italia". I progetti per l'Abruzzo. L'occasione per fare rete e testare la solidità e compattezza del Coordinamento è arrivata ad aprile dell'anno scorso, dopo il terremoto dell'Aquila. Durante l'emergenza, anche grazie al supporto determinante dei Csv territoriali, il terzo settore è riuscito ad organizzare eventi e giornate di solidarietà per raccogliere fondi e sostenere (anche solo moralmente) la popolazione in difficoltà. Il Csv del Salento per esempio, ha lanciato in collaborazione con l'Associazione Nazionale Vigili del Fuoco una raccolta coordinata di beni di prima necessità. All'iniziativa hanno partecipato realtà diversissime tra loro che sono riuscite però a coordinare la propria attività volontaria indirizzandola verso un unico obiettivo: fare del bene. Un concerto per l'Abruzzo , il "festival dei diritti" organizzato per raccogliere fondi e la " Colletta Alimentare ", una raccolta di derrate alimentari per le popolazioni colpite dal sisma, sono solo alcune delle innumerevoli iniziative sponsorizzate e spesso finanziate dai Csv territoriali ma concretizzate solo grazie alla mano d'opera, al coordinamento e alla partecipazione di tutto il terzo settore. "La legge 266 è perfetta..." La chiave del successo si nasconde in una legge quadro "perfetta": la numero 266 del 1991 che ha permesso l'affermazione del principio di autonomia del volontariato e ha fatto dei Csv vere e proprie assi portanti del terzo settore in Italia. Come? Stabilendo che, a favore dei Csv, gli istituti bancari versino regolari finanziamenti. Ma non solo. Con la "legge perfetta" lo Stato ha decretato la nascita di un Fondo speciale per il volontariato, fortuna e orgoglio del terzo settore italiano. Nel 2007 le risorse finanziarie assegnate erano pari al 94 per cento di quelle totali rivolte al volontariato. Ma c'è di più. Per lavorare in armonia, la strategia vincente risiede nella particolare struttura "a matrioska" dei Centri territoriali. All'interno di ogni Csv regionale infatti sono raccolte e messe in rete tutte le associazioni di volontariato di un territorio specifico. Ogni Csv locale, poi, è a sua volta connesso con i Csv presenti nelle altre zone d'Italia. Il tutto contenuto in una "matrioska madre": il Csvnet. "... Ma ora la vogliono cambiare". Se rispetto all'anno precedente, nel 2009, i 78 Csv hanno dovuto stringere la cinghia gestendo risorse a 117 milioni di euro, inferiori del 6,5% a quelle dell'anno precedente, il 2010-11 si prospetta ancora più nero. Le risorse del volontariato per le emergenze sociali potrebbero infatti andare alla montagna. Lo prevede un progetto di legge presentato dalla Lega e contestato dal vasto mondo di associazioni e ong impegnate nel sociale. Il progetto di legge in questione  è il n. 41 su "Disposizioni in favore dei territori di montagna" presentato dal leghista Roberto Simonetti. L'articolo 5 modificherebbe la legge 266 sul volontariato e permetterebbe l'accesso ai 2,5 milioni di euro destinati al volontariato per le emergenze sociali anche ad interventi per le zone montane. "Non abbiamo niente in contrario - commenta Andrea Olivero, portavoce del Forum del terzo settore - ma contestiamo il metodo e il contenuto della norma. Intanto si cambia la legge sul volontariato senza discuterne con gli interessati, una cosa, questa che non avverrebe in nessun altro ambito. In secondo luogo, le risorse: se la montagna va sostenuta e noi riteniamo che sia giusto, si eviti di sottrarre denaro dal volontariato, già povero di per sé". Morale, per il Forum una proposta di questo tipo "conferma la scarsa attenzione di alcune forze politiche verso la società civile". Ecco perché, Marco Granelli, presidente del Csvnet ha annunciato che sta per partire una mobilitazione per bloccare il progetto di legge. Intanto, è già stata inviata una lettera ai parlamentari per spiegare il dissenso. 
CHARLEROI – Prova di forza di Roma che passa a Charleroi per 64-55 e resta a punteggio pieno nel proprio girone di Eurolega. I capitolini partono male scivolando sotto di 9 al 9’ (21-12) poi, però, grazie a Crosariol riescono a ribaltare la situazione al 15’ (23-25). La gara resta equilibrata malgrado la formazione di Boniciolli nel 3° periodo tenti l’allungo con i canestri di Dasic e Washington e Heytvelt che la issano fino al 33-40. Charleroi non ci sta e al 30’ tornano in testa (46-43) con una tripla di Charlie Smith. Gli ultimi dieci minuti sono tutti nel segno della Virtus. Crosariol e Washington (16 e 20 punti alla fine) trascinano i compagni al +12 (49-61 a -1’30” dalla fine) prima di calare i ritmi e amministrare il successo senza patemi. VILNIUS - La Montepaschi concede il bis in Eurolega battendo a Vilnius il Lietuvos Rytas per 75-79. I toscani soffrono a lungo, vanno addirittura sotto di 10 punti (25-15) in avvio del 2° quarto ma poi, a poco a poco, ritrovano gli automatismi e si portano anche in vantaggio in avvio di ripresa con Rakovic (41-43). La gara resta un testa a testa fino all’ultimo minuto quando ci pensa Stonerook a lanciare in contropiede McCalebb che dà a Siena il deciso +3, trasformato nel 75-79 finale da due liberi a 1” dal termine di Moss. In casa biancoverde sugli scudi Kaukenas, Mc Calebb e Lavrinovic, autori di 16, 14 e 13 punti rispettivamente. Tra i lituani il migliore è stato Bjelica che ha realizzato 18 punti. Leggi i commenti I commenti dei lettori 
ESISTE la politica a chilometri zero? "Io non uso l'auto blu. E finché posso ne farò a meno". Marchiato col fuoco, l'impegno d'onore che Giuseppe Bova, già presidente del Consiglio regionale della Calabria, annunciò a Repubblica quasi cinque anni fa è stato mantenuto. Da quel giorno, e per tutti i giorni della settimana, week end inclusi, Bova, dragone dell'anticasta, protagonista di una delle più feroci lotte alle spese inutili, tagliatore di teste solitario nella regione più sprecona d'Italia, si è diretto alla pompa di benzina da solo. E dal marzo del 2006 fino al marzo del 2010 ha fatto il pieno conservando però ogni ricevuta per dimostrare il certo. Ha speso 211mila euro di carburante. Sono state 1460 giornate durante le quali non si è dato mai malato e ha anzi pigiato sull'acceleratore per connettere lungo l'asse Reggio Calabria-Catanzaro le energie vitali del proprio corpo. Alla fine ha tirato le somme. Anzi le ha fatte tirare al dirigente del servizio tesoreria della Regione: gli spostamenti sono infatti costati 211.842 e 42 centesimi di euro. Tanta benzina è stata bruciata da Bova in ragione della sua passione ipercinetica per la politica. Si è subito osservato che la mole del bonus rendeva incerta ogni comparazione con altri possessori di motori a scoppio. Duecentomila euro alla pompa dell'Agip? Nemmeno lo yacht di Briatore abbisogna di  tanto propellente energetico, possibile che l'utilitaria di Bova, l'uomo politico senza auto blu, consumi di più? Possibile. Il dubbio però resisteva: vuoi vedere che è uno scherzo di carnevale? E' una burla che i nemici di Bova, glorioso rappresentante della sinistra calabrese, già del Pd (ora però fuori dal partito), e prima dei Ds, e ancor prima del Pds, hanno voluto mettere in scena? Niente. La delibera sembra vera. Bollettino ufficiale della Calabria , edizione del 16 giugno 2010, determinazione n. 299 del 13 aprile scorso, la numero 103. All'onorevole Bova più di 211 mila euro cash. Il suo benzinaio starà festeggiando, pensando alla legislatura che è appena iniziata e ai chilometri che l'ex presidente del consiglio regionale, ferocemente all'opposizione della Giunta Scopelliti, ha in animo di fare, per tenere fede alla sua idea di politica: tutta on the road. 
La Camera di Commercio di Parma e quella italiana di Sidney coordineranno un progetto di informazione presso i retailer australiani che culminerà con la partecipazione al salone internazionale dell'alimentazione Cibus di Parma dei maggiori distributori e dei buyer delle principali catene della Gdo australiana. La notizia è stata resa nota nel corso della convention annuale delle Camere di Commercio italiane all'estero che si è conclusa a Parma. La collaborazione sarà già operativa in occasione di "Cibus Tour", che si terrà a Parma nell'aprile del 2011, dedicato alla tipicità locale dell'agroalimentare ed aperto al grande pubblico, e che si avvarrà della partnership con Slow Food. Inoltre, la Stazione Sperimentale per l'Industria delle Conserve Alimentari (Ssisca), Azienda speciale della Camera di Commercio di Parma, ha siglato un accordo di collaborazione con la Camera di Commercio australiana. L'intesa prevede il supporto di SSICA, attraverso la propria attività di ricerca, alle aziende alimentari australiane per sviluppare nuovi segmenti di mercato. Saranno studiati processi di trasformazione innovativi e nuovi prodotti nel rispetto della sostenibilità ambientale e di elevati standard qualitativi e di sicurezza. Ssisca collaborerà in tale attività con le maggiori Università australiane. L'accordo culminerà nella partecipazione di una delegazione a Cibus Tec 2011, manifestazione leader mondiale del meccano-alimentare 
Nel laboratorio Milano fervono le prove tecniche di una nuova stagione politica. Mentre il centrodestra si dilania in una guerra interna senza precedenti – e i patetici tentativi di minimizzarne la portata certificano il nervosismo di chi assiste impotente al tramonto dei governi dell’efficienza, o presunta tale – mentre il centro è in movimento frenetico quanto ancora indecifrabile, il centrosinistra riscopre la passione per la politica migliore: quella che comincia dall’esame dei problemi (della città), mette in circolo idee, elabora proposte. Decine di appuntamenti in ogni angolo di Milano: circoli, sale pubbliche, teatri pieni di gente comune che ha voglia di tornare a occuparsi di sé e degli altri, degli spazi che frequenta, dell’aria che respira, delle occasioni di cultura, della qualità della democrazia. È merito delle primarie e di chi ha chiesto, già all’indomani della bruciante sconfitta alla Regionali, che la scelta del candidato sindaco fosse frutto di una consultazione popolare e non il prodotto di un esercizio di equilibrismo tra i capi dei partiti. Le primarie – e Milano è l’unica città italiana in cui se ne sperimentano gli effetti – risvegliano l’interesse, stimolano la passione civica, mettono in movimento le idee, favoriscono la partecipazione. Un tonico della democrazia, che segna la profonda differenza tra un’area politica che affida le scelte al dibattito pubblico e alle preferenze dei cittadini e quella contrapposta, che attende l’investitura del sovrano per sapere chi sarà il candidato, e nell’attesa pensa solo alla conquista e alla spartizione di affari e posizioni di potere. Si capisce perché sprecare questa occasione sarebbe delittuoso. Qui esiste, forse per la prima volta in vent’anni, la possibilità di cambiare la politica, lo stile di governo, il sindaco della città. Fosse per i partiti, probabilmente le primarie non si sarebbero fatte. Hanno commesso errori, tecnici e strategici, che hanno inasprito la competizione, radicalizzato le antipatie. In alcuni casi, come l’Italia dei Valori, partecipano a una coalizione ma non alle primarie, mantenendo per sé uno spazio autonomo di manovra non compatibile con il principio di lealtà che sta alla base di un’alleanza. La scelta dei partiti (Pd, Sel, Federazione della sinistra, Verdi) di sostenere l’uno o l’altro candidato può essere giudicata inopportuna, controproducente (per il candidato che si propone di appoggiare e per il partito stesso), perfino prepotente: ma è davvero arduo bollarla come illegittima. Ciò non significa, ovviamente, sorvolare su eventuali storture tecnico-organizzative che alterano il diritto dei cittadini ad avere un’informazione corretta e completa sui candidati e sui loro programmi. Nella serata di lunedì, partiti e candidati si sono (finalmente!) seduti tutti insieme a un tavolo per discutere delle regole e correggere i meccanismi di informazione. A questo punto le regole del gioco ci sono, largamente condivise. Conviene dunque dedicare le ultime, decisive settimane per definire e comunicare le idee per cambiare la città e lo stile di governo. Conviene abbassare il tono delle polemiche e tornare ad alzarlo sui contenuti, sulle caratteristiche dei candidati e sulle loro chance di battere il centrodestra. Conviene stimolare l’entusiasmo e la partecipazione dei cittadini, mai come oggi desiderosi di condividere le decisioni sul futuro di Milano. Disperdere o, peggio, annientare il patrimonio delle primarie con polemiche autolesionistiche, giocare questa partita preparandone un’altra, perdere di vista l’obiettivo finale, quello che interessa davvero ai cittadini – cioè allontanare da Palazzo Marino la Moratti e i suoi comprimari – sarebbe l’ultimo, imperdonabile errore. 
«Il mio impegno prosegue anche dopo il 14 novembre, perché è costruito attorno a un progetto di rinnovamento della politica. Un progetto che non finisce fra due settimane». Valerio Onida conferma di non volere uscire di scena dopo le primarie, posto naturalmente che non la spunti lui: «Certo — assicura il professore — le corro per vincere, non per fare testimonianza minoritaria». Ma se prevalesse Stefano Boeri o Giuliano Pisapia, è forte per il professore la tentazione di una sua lista civica: «Mi sono dato il compito di contribuire a dare una politica diversa a Milano, anche attraverso una nuova classe dirigente. Una mia lista che raccolga le persone che condividono questa visione non è affatto da escludere» Esclusa la tentazione, dopo tante polemiche, della corsa solitaria: «Sarebbe naturalmente una lista a sostegno del candidato di centrosinistra. Una lista con me candidato sarebbe in contraddizione con la partecipazione alle primarie». Forte dei consensi che sta raccogliendo in queste settimane di campagna elettorale senza lo scudo e la forza organizzativa dei partiti, Onida lavora per allargare i consensi. Oggi per sé, domani magari a favore dello sfidante di Letizia Moratti. Ha visto un gruppo di elettori delusi dal Pdl dell’alta borghesia cittadina in un salotto della Milano bene, ambiente insolito per lui. Crescono le sue quotazioni politiche nella cerchia professionale, fra giudici e avvocati, in prevalenza non orientati a sinistra. Sabato scorso, quando ha presentato il programma al Teatro Puccini, in platea sedeva l’ex magistrato Gherardo Colombo. Per l’ex presidente della Consulta si parla della presidenza del consiglio comunale, o dell’incarico di riformare la macchina amministrativa di Palazzo Marino. Lui taglia corto: «Non sono in cerca di posti». Potrebbe interessargli di più l’elezione in Consiglio di uno o due di quei giovani ai quali intende passare il testimone, come ripete spesso. Con Gabriele Albertini ci sono stati contatti indiretti ma è escluso il passaggio di Onida ai centristi. A Radio Lombardia, Albertini avverte che sulla sua candidatura «non ho ancora deciso». Anche se «proposte da fonti diverse», ammette, ci sono state. Un modo per l’ex sindaco di tornare in pista ci sarebbe, secondo il filosofo Massimo Cacciari: «Se alle primarie vincerà Pisapia, nel centrosinistra si aprirà una marea di contraddizioni, specialmente se Idv avrà un suo candidato. Pisapia avrebbe meno chances di arrivare al ballottaggio, così Albertini si candiderebbe». Come piacerebbe a Cacciari stesso. Al filosofo, Pisapia replica che «l’Idv ha deciso di non correre alle primarie ma parteciperà alla nostra coalizione. Per Idv, Stefano Zamponi ha dichiarato che sono “l’unico in grado di fare il sindaco”. Mentre Di Pietro ha attaccato pesantemente Boeri». Quest’ultimo poi, a Rainews 24 dice: «Il centrosinistra deve giocare da protagonista e non pensare di inseguire Albertini, che come sindaco ha promosso lo scandalo dei derivati e del piano parcheggi». 
