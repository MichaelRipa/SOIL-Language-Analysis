Una lieve collinetta e un tombino sigillato. In piazza Grandi nessun altro indizio lascia immaginare il labirinto di stanze in cemento armato che si allarga sotto gli alberi e il monumento. Eppure, sotto la fontana dedicata allo scapigliato lombardo, c’è un bunker che nessuno conosce e che oggi sembra aver dimenticato anche il Comune, che lo fece costruire nel 1937. FOTO Il viaggio nel rifugio sotterraneo Chiuso al pubblico, sprovvisto di impianto elettrico e inzuppato dell’acqua che cola dalla vasca sovrastante, per accedervi serve il lasciapassare degli uffici tecnici e la guida esperta della Scam, il gruppo Speleologi cavità artificiali Milano. Sono loro che, esplorando il sottosuolo cittadino, si imbattono in ciò che resta del centinaio di rifugi fra pubblici e scolastici che (assieme alle 15 mila cantine puntellate) dovevano proteggere i cittadini dai bombardamenti della Seconda guerra mondiale. Scoperchiato il tombino, si scende per una rampa di scale verso un intricato susseguirsi di cunicoli e vani pensati per accogliere le persone in ambienti piccoli, che scongiurassero il panico collettivo. Nel buio completo, le torce illuminano sulle pareti le scritte originali e le frecce con le indicazioni per non perdersi: “Uscita di soccorso”, “Gabinetto”, poi le regole per la convivenza comune, come “Vietato introdurre cani”. In un angolo una vecchia candela e quel che rimane delle panche di legno per far accomodare i residenti e chi, dopo l’allarme, si fosse trovato per le strade del quartiere. «Anche se venne costruito in concomitanza con il monumento e la fontana, il ricovero non era provvisto d’acqua corrente — spiega Maria Antonietta Breda, speleologa Scam e docente del Politecnico — per questo motivo sui muri, sotto le scritte “Acqua potabile”, resistono ancora i ganci per sostenere i secchi, e i chiodi a cui si appendevano le tazze per bere». Negli anni la maggior parte dei rifugi di Milano è stata riadattata e oggi tanti ricoveri ospitano scantinati, archivi o anche il passaggio della metropolitana, come capita sotto piazza del Duomo. «Il bunker di piazza Grandi è rimasto invece come era negli anni Quaranta. Certo, dopo la guerra è stato spolpato, ai tempi era fornito di impianto elettrico ma con il 1945 i cavi di rame e le panche sono sparite», dice Gianluca Padovan, presidente di Scam. Sul pavimento bagnato, resistono isolanti, porta lampade, cavi, lampadine e qualche scheggia di panca. In superficie dei 4 ingressi segnalati nelle piante dell’epoca, ne rimane uno solo. Dopo decenni di completo abbandono, gli altri sono stati sotterrati sotto strati di terra e porfido, ricoperti di noncuranza. 
ROMA - Pino Pelosi non agì da solo. E ci sarebbe almeno un'altra persona che avrebbe partecipato direttamente al delitto di Pier Paolo Pasolini. E' quanto sostiene un nuovo testimone, a trentacinque anni dall'omicidio dello scrittore. Le sue dichiarazioni sono state raccolte dall'avvocato Stefano Maccione, che lo scorso anno aveva chiesto la riapertura delle indagini su quanto accadde all'Idroscalo di Ostia la notte fra l'1 e il 2 novembre del 1975. "Si tratta di dichiarazioni che nelle prossime ore affideremo al pubblico ministero - dice Maccione - e che potrebbero aprire nuove piste investigative". E che contribuiscono a riaccendere l' attenzione sul caso , tornato nelle scorse settimane all'attenzione delle cronache con le dichiarazioni del senatore Marcello Dell'Utri a proposito di un capitolo del romanzo Petrolio al quale lo scrittore stava lavorando prima di morire. La persona ascoltata, secondo le anticipazioni, non sosterrebbe soltanto che Pelosi non agì da solo, circostanza peraltro più volte, negli anni, ribadita dallo stesso Pelosi e acclarata dalla sentenza di primo grado. Il teste fornirebbe anche un nome finora non emerso, quello di un uomo presenta quella notte a Ostia e che adesso potrebbe essere rintracciato dagli investigatori. Nel racconto raccolto, secondo l'avvocato, ci sono "particolari molto importanti" e relativi in particolare "alle modalità dell'omicidio". Il misterioso teste, comunque, riferirebbe di circostanze apprese da terze persone circa due anni fa. Persone alle quali uno degli assassini si sarebbe rivolto - non è chiaro a quale scopo - nelle fasi immediatamente successive all'assassinio di Pasolini. "Il nostro testimone è pronto a confermare il suo racconto ai magistrati e, se necessario, a sostenere qualunque confronto", ha detto Maccione aggiungendo soltanto che la persona in questione apparteneva agli stessi ambienti di Pelosi. Toccherà dunque al sostituto procuratore Francesco Minisci valutare la credibilità della deposizione raccolta dal legale. Lo stesso legale che il 24 marzo scorso aveva chiesto l'audizione del senatore Marcello Dell'Utri, chiamato a riferire sul rinvenimento e la scomparsa di un capitolo di Petrolio , il libro cui stava lavorando Pasolini prima di morire: 78 pagine in cui si parlava anche del delitto Mattei e che Dell'Utri aveva promesso di divulgare il 14 marzo scorso, al salone del libro antico di Milano. Una promessa non mantenuta. 
ROMA - Peggiora il dato mensile dei conti pubblici a marzo mentre migliora quello cumulato dei primi tre mesi. Il fabbisogno del settore statale in questo mese è risultato pari, in via provvisoria, a circa 18,1 miliardi, superiore di circa 3,5 miliardi rispetto a quello registrato a marzo 2009, pari a 14,617 miliardi. Nel primo trimestre del 2010 si è registrato un fabbisogno complessivo di circa 26,900 miliardi con un margine positivo di circa 3,2 miliardi rispetto allo stesso periodo dell'anno scorso quando il disavanzo si attestò a 30,147 miliardi. Da una parte il dato mensile riferisce quindi un "aggravio" di 3,5 miliardi su marzo 2009, il dato relativo al fabbisogno del settore statale nei primi tre mesi del 2010 vede invece un miglioramento di poco inferiore (3,2 miliardi di euro). Si tratta comunque di un valore più che triplicato rispetto a quello segnato a febbraio, quando il cumulato mostrava un fabbisogno di 8,8 miliardi. Tra le cause di peggioramento del dato mensile il Tesoro spiega che è stata presente una "maggiore dinamica dei prelievi delle amministrazioni locali dai conti della tesoreria statale". Si continua poi a pagare il prezzo dell'elevatissimo debito pubblico in termini di "maggiori interessi". Nota positiva è, invece, quella delle entrate tributarie e contributive che - secondo via XX Settembre - mostrano una "sostanziale tenuta" di gettito. 
Le primarie del Pd per designare il candidato sindaco per il 2011 si faranno. Lo ha annunciato il segretario metropolitano Roberto Cornelli nella relazione introduttiva, tracciando una rapida analisi del voto alle regionali di domenica scorsa, peraltro non condivisa da tutti, almeno fuori dall’ufficialità («anche le parole del segretario dimostrano che non si è capita la gravità di questa sconfitta»). Cornelli ha raccomandato: «A Milano si può competere, perciò restiamo uniti. In autunno faremo le primarie, che sono previste dallo statuto, quindi vanno fatte. Tuttavia non sono il problema immediato». Sullo sfondo la conversione a 180 gradi di Filippo Penati, l’ex candidato al Pirellone che nel giro di poche ore ha rilasciato due interviste: prima a un quotidiano, in cui escludeva le primarie («sono un recinto»), poi ad Affaritaliani con una dichiarazione di segno opposto: «Sono nel nostro dna». Nel frattempo ai circoli aveva inviato una lettera in cui sosteneva che le primarie vanno bene, se necessarie, ma possono essere perfino controproducenti. Prima della direzione la faccenda è stata risolta in segreteria provinciale. Erano in troppi a chiederle, non si poteva dire di no. Il percorso che è stato tracciato le prevede però solo alla fine di un tragitto pensato per individuare contenuti e programmi della proposta di governo per la città il prossimo anno. Soluzione che appare logica per tutti ma in cui qualcuno, all’interno del parlamentino provinciale, vede un rischio: «Se si trova il Nome con la enne maiuscola, il mix che ci servirebbe di Gandhi, Nelson Mandela e Che Guevara, va pure bene se si riducono a primarie di legittimazione, Ma sarebbe meglio una consultazione autentica. Perché tanto il Nome non lo troveremo, anche se la voglia di affidarsi alla capacità taumaturgica della società civile rimane forte». Meglio dunque, è il ragionamento, fare primarie di confronto e di scelta, in cui contarsi: «Per poi compattarsi tutti dietro al vincitore, all’americana». La seconda decisione riguarda la campagna elettorale. Inizia subito, dice Cornelli: «Dopo Pasqua saremo nei nostri circoli, nei mercati, nei luoghi di lavoro, nelle case popolari per far emergere gli errori della Moratti e del centrodestra durante questo mandato e per fare le nostre proposte». I temi principali saranno la casa, la sicurezza, il lavoro e il verde. Il Pd chiederà voti su una maggiore vivibilità delle case popolari e su una sicurezza fatta di integrazione e servizi pubblici: «Il modello di De Corato ha fallito  spiega Cornelli  il Comune con noi aprirebbe delle agenzie dei diritti che dia ascolto ai cittadini». Si insisterà anche sul verde: «Una passeggiata nella natura deve diventare diritto di ciascun milanese» conclude il segretario metropolitano. Alla giunta Moratti non saranno fatti sconti. I nodi di un bilancio particolarmente magro che dovrà essere approvato entro il mese, a pena di commissariamento, saranno raccontati ai cittadini oltre che oggetto di opposizione in Consiglio. Il progetto «civico» di cui si è parlato in questi giorni prende corpo dunque con una forte ripresa dell’iniziativa sul territorio. Urgenza avvertita peraltro da molti e da tempo, e raccolta dai vertici del partito. Il gap con la Lega è giudicato e recuperabile. Piuttosto, si è chiesto qualcuno in direzione, la Lega è solo xenofoba o razzista o è portatrice anche di valori popolari e un dialogo è possibile? Il discorso si è fermato subito. A molti, preoccupati soprattutto dall’astensionismo, non piace l’idea di Penati di rincorrere Udc e grillini. Parlare di impossibili intese con la Lega era davvero troppo. 
La data, il 1° aprile, aveva immediatamente richiamato alla  mente il classico pesce. L'autore e il tono della telefonata, invece, no: «Siamo i  carabinieri di Brindisi. Abbiamo notizia di un pacco esplosivo all'interno dei  vostri uffici. Sono stati avvertiti i militari di Milano». Nel deposito Sda di  via Pertini a Carpiano, a pochi metri dal casello dell’A1di Melegnano e dalla  provinciale per Binasco, nel Milanese, sono stati attimi di panico, dalle 16 e per tre  ore. Sul posto sono arrivati gli specialisti del Nucleo informativo di Milano,  insieme con gli artificieri del Reparto operativo ai militari del comando di San  Donato. Il pacchetto, identico a un altro che era stato scoperto poco prima  alla Sda di Brindisi, poco più piccolo di una scatola da scarpe, è stato  individuato. Non aveva mittente. Destinatario: un responsabile di una ditta di  pulizie della Puglia. E i sospetti degli investigatori brindisini si stanno già  concentrando su un nome. Il plico, pieno di polvere pirica e con innesco elettrico, di  medio potenziale ma in grado di esplodere solo se aperto, è stato neutralizzato  con un cannoncino ad acqua non prima delle 19. Perché fosse arrivato a Milano,  nemmeno alla Sda lo hanno saputo spiegare: probabilmente un disguido  organizzativo interno. All'interno non c'era alcun messaggio, alcuna rivendicazione di natura politica in qualche modo collegabile col pacco-bomba  anarchico esploso alle Poste di piazzale Lugano, a Milano, o alle minacce con proiettile  per il premier Silvio Berlusconi. Falso allarme, alla fine. Come un pesce. Ma per tre ore non ha  scherzato nessuno. 
ROMA - Grazie Fulham. Con la vittoria della formazione inglese sul Wolfsburg, l' Italia limita i danni nella prima tre giorni dei quarti delle due coppe europee e mantiene un vantaggio di 0,66 punti (da 1,1 del turno preceden...) nei confronti della Germania nella classifica che assegna i posti in Champions per la stagione 2011-2012. Bene, invece, l'altra tedesca, l' Amburgo, che piega in rimonta lo Standard Liegi. Sempre in rimonta vince anche il Benfica col Liverpool mentre l' Atletico blocca sul 2-2 in casa il Valencia nel derby spagnolo. BENFICA-LIVERPOOL 2-1 Nel match più atteso della serata il Benfica piega in rimonta il Liverpool con una doppietta di Cardozo su rigore. I Reds passano dopo appena 9' con un pregevole colpo di tacco di Agger su punizione-cross dalla sinistra di Gerrard. Il Benfica non ci sta e prende d' assedio la porta inglese. Fallisce almeno 6 palle-gol nel primo tempo ma nella ripresa, dopo essere rimasto in 11 contro 10 dal 30' per l' espulsione di Babel, reo di una manata in faccia a Luisao, capovolge il risultato. L'1-1 lo sigla al 59' Cardozo che, subito dopo aver colpito un palo su punizione, non sbaglia un rigore concesso dall' incerto arbitro Eriksson per un fallo di Insua ai danni di Aimar. Al 75' il Liverpool in contropiede sbaglia con Torres, lanciato solo davanti alla porta, la palla dell'1-2 e 4' dopo viene punito: Carragher si oppone con un braccio a un cross di Di Maria e il 2° penalty è inevitabile. Sul dischetto va Cardozo che trasforma in identica maniera. E ora il cammino del Liverpool si complica. AMBURGO-STANDARD LIEGI 2-1 L' Amburgo si fa sorprendere al primo vero tiro in porta: su angolo di Pocognoli, Mbokani svetta più in alto di tutti e di testa sigla lo 0-1. E' la scossa che serve ai tedeschi che nel giro di meno di un quarto d' ora ribaltano il risultato: l'1-1 lo realizza al 42' Petric trasformando un rigore concesso per un fallo di Camozzato su Pitroipa. Passano 3' e ci pensa van Nistelrooy a siglare il 2-1 con una girata volante sottomisura su assist da sinistra di Aogo. Nella ripresa lo Standard prova generosamente a pareggiare ma Mbokani lo tradisce colpendo una clamorosa traversa interna con un colpo di testa da due passi. VALENCIA-ATLETICO MADRID 2-2 Per due volte avanti l' Atletico si fa raggiungere dal Valencia ma strappa al Mestalla un 2-2 che vale quasi una vittoria. Succede tutto nella ripresa. I Colchoneros sbloccano il risultato in contropiede con un tocco ravvicinato di Forlan su assist di Aguero. I padroni di casa non ci stanno e pareggiano al 67' con una gran botta da 25 metri di Fernandes. Al 72' ospiti di nuovo avanti con un colpo di testa di Antonio Lopez che riprende una sponda aerea di Dominguez su angolo di Simao. A salvare la faccia al Valencia pensa il solito Villa che all'82' fissa il risultato sul 2-2 con un sinistro in diagonale ravvicinato su cross di Jordi Alba. FULHAM-WOLFSBURG 2-1 Con un colpo di testa di Madlung a 1' dalla fine il Wolsfburg limita i danni a Londra e tiene aperto il discorso qualificazione con il Fulham. Gli inglesi raccolgono i frutti di un lieve predominio territoriale al 59' con un preciso sinistro a giro da 25 metri di Zamora. I tedeschi accusano il colpo e 4' dopo incassano il raddoppio da Duff che raccoglie un assist all' indietro di Zamora e piazza un sinistro dal limite nell' angolo. Sembra fatta ed invece a gelare il Craven Cottage pensa Madlung che infila il pallone di testa sotto la traversa raccogliendo un cross dalla destra di Misimovic. Leggi i commenti I commenti dei lettori 
I fondi esteri azionisti di Parmalat hanno dato battaglia nell'assemblea di bilancio della società di Collecchio chiedendo soprattutto la modifica della norma dello statuto che impedisce di distribuire più del 50% dell'utile. Dario Trevisan, che ha detto di poter fare conto sul 16% del capitale votante, ha chiesto ''se effettivamente in questa società sia il cda e l'assemblea a decidere o se questi organi siano esautorati nella possibilità di decidere il dividendo fino al 2020''. Secondo Trevisan, se così fosse, ''ci si troverebbe di fronte a un caso più unico che raro nel panorama delle società europee'' e questa norma sarebbe stata prevista a ''tutela di interessi che al momento sfuggono''. La risposta della società per bocca del presidente Raffaele Picella è stata quella consueta: ''Le modifiche statutarie esulano dall'ordine del giorno di questa assemblea, ha detto, aggiungendo che la distribuzione del 51% dell'utile ''è nella fascia alta, si tratta di 778 milioni di euro in 5 anni''. Dario Trevisan ha poi aggiunto che ''la disciplina europea non potrebbe tollerare un blocco di quindici anni della sovranità del cda sui dividendi'', sottolineando, pero', che ad oggi ''nessun fondo attivista ha attaccato l'operato del cda e del management'' e che nessun ''investitore istituzionale ha proposto candidature ostili'', anticipando che i fondi esteri avrebbero approvato il bilancio, il dividendo proposto e la nomina di un sindaco. Detto questo, ha ribadito, ''una consistente parte degli investitori istituzionali ritiene opportuno ottenere un incremento del dividendo''. Alla presenza di 409 azionisti (in proprio o per delega), è quindi stato approvato il bilancio 2009 che si è chiuso con un utile di 372,8 milioni di euro (a livello consolidato, l'utile è stato pari a 519 milioni di euro) e la distribuzione di un dividendo di 1,04 euro (0,063 euro a saldo per il 2009). Inoltre è stata approvata la nomina di un sindaco effettivo e un sindaco supplente. Enrico Bondi, amministratore delegato, ha poi ricordato che il gruppo ''a fronte della liquidità che è in cassa, ha in corso da tempo l'esame di alcuni dossier per cogliere le opportunità interessanti. Abbiamo sempre ritenuto che la crescita del gruppo non debba essere diluitiva per gli azionisti, quindi puntiamo a acquisizioni con multipli bassi. Siamo confidenti che qualcosa potrà arrivare''. 
Il futuro dell'auto attraverso i progetti degli studenti della Fondazione Istud. Presso il quartier generale della sede torinese di Fiat Group sono stati presentati i "Project Work" realizzati dagli allievi del "Master Ma. Ma. In. D. - Marketing Management Innovazione e Design", prestigiosa business school di Stresa fondata nel 1970. I lavori saranno esaminati dalla giuria composta da Daniele Chiari, direttore Powertrain Portfolio Planning e Massimo Debenedetti, responsabile della Pianificazione Powertrain. Obiettivo dello studio era la realizzazione di un progetto per la pianificazione di una gamma di prodotti/propulsori per i brand Fiat, Alfa Romeo e Lancia nei segmenti A e B, mirato alle motorizzazioni con alimentazioni alternative. Sono stati così presentati due progetti entrambi orientati alla pianificazione di una gamma di vetture capaci di mantenere un'alta competitività dei tre brand del Gruppo sul mercato europeo, senza dimenticare le logiche industriali e il rispetto di un budget di riferimento. E' il secondo anno che si svolge questa iniziativa e per gli studenti rappresenta una importante opportunità sia dal punto di vista formativo che per l'esercizio delle competenze acquisite durante il percorso, oltre alla possibilità di iniziare a familiarizzare con le dinamiche aziendali e le complessità del lavoro di marketing e di innovazione. Secondo Daniele Chiari: "La collaborazione con la Fondazione Istud si inquadra perfettamente nella volontà di Fiat di mantenere uno stretto legame con il mondo accademico e con i giovani talenti di domani. Abbiamo chiesto agli studenti di sviluppare un progetto impegnativo, il mercato automobilistico è molto complesso, affascinante ma soggetto a logiche industriali che pongono dei grossi vincoli a noi addetti ai lavori. Leggere il futuro è certamente sfidante ma richiede un grande sforzo analitico e un'ottima capacità di immedesimarsi in una realtà aziendale del tutto particolare. Quest'anno abbiamo inoltre concordato, con i responsabili del Master, di aggiungere una parte di lavoro dedicata ai motopropulsori, argomento per noi fondamentale per disegnare la mobilità del futuro. Siamo fiduciosi che l'entusiasmo dimostrato da questi ragazzi in occasione del primo incontro avvenuto a febbraio porterà certamente a buoni risultati con delle idee senza altro interessanti". (m. r.) 
Un go-kart senza motore e fabbricato in legno, ruote comprese, con il quale cimentarsi in cronodiscese mozzafiato sulle Prealpi: la birocia, veicolo che deve il suo nome alla tradizione lombarda (in dialetto milanese il birocc è il carretto dei contadini), vanta una storia pluridecennale e attira decine di appassionati a ogni gara. «I primi bolidi sono stati realizzati nel 1974, quando alcuni ragazzi del Lecchese hanno cominciato a divertirsi costruendo una macchina da corsa con caratteristiche decisamente originali – spiega Andrea Bennardi del club La Birocia di Calolziocorte, in provincia di Lecco – Oggi il nostro club conta una quarantina di iscritti provenienti anche da altre zone della Lombardia, come Varese e Bergamo, e ogni anno organizziamo un vero e proprio campionato». FOTO Le macchine di legno La stagione 2010 prenderà il via domenica 18 aprile a Cantello, nel Varesotto, e proseguirà per dieci weekend in varie località intorno a Lecco e Varese. «Le regole sono semplici – continua Bennardi – Ogni birocia ha un equipaggio di due persone: pilota e spingitore. Il primo sterza e frena, mentre il secondo dà al veicolo la spinta per partire, sale in corsa e bilancia il peso nelle curve. Per ogni gara si disputano due manche: vince chi fa il miglior tempo». La fase della gara che però entusiasma di più il pubblico è la terza, ovvero la manche spettacolo, nella quale tutte le biroce affrontano la discesa contemporaneamente. Il club La Birocia è l’unico in ambito nazionale a usare veicoli interamente realizzati in legno, ma la disciplina si è diffusa in tutta Italia con l’allargamento ad altre categorie: le biroce gommate, che hanno le ruote rivestite dagli stessi battistrada delle auto, i caisse a savon, mini bob a equipaggio singolo, gli street luge, skateboard allungati su cui si corre sdraiati, e i kart senza motore. Quella delle biroce in legno è la classe regina, ma richiede un impegno economico inferiore a tutte le altre: «Se acquistati nuovi, dato che ormai nessuno dei soci è più in grado di fabbricarseli autonomamente, i nostri veicoli arrivano a costare al massimo 900 euro, ma in circolazione ce ne sono di seconda mano in ottime condizioni per cui bastano 350 euro. Per un mini bob, invece, ne servono come minimo 1.500». Chiunque può gareggiare sulla birocia, basta avere più di 16 anni e presentare un certificato medico di buona salute: «Abbiamo anche equipaggi femminili, che spesso noleggiano una macchina convinte di fare solo una prova e poi si appassionano». 
