«Uomo di destra a me non lo dice nessuno». Napoletano, 53 anni, una carriera trentennale, il neodirettore del Mercadante Luca De Fusco rivendica a sé un’unica appartenenza politica: alla tradizione socialista. Eppure sembra che per la sua nomina si siano scomodati padrini importanti: Stefano Caldoro, Gianni Letta... «Io e Caldoro eravamo e siamo socialisti, soltanto questo è il nostro legame. Poi guardi, tutte queste polemiche sullo spoil system....mi convincono poco». Nel senso? «Oltre a essere socialista sono anche cattolico. Però non credo che lo Spirito Santo sia intervenuto nella nomina nei miei tre predecessori al Mercadante: Ninni Cutaia, Roberta Carlotto e Andrea De Rosa. In tutte e quattro le nomine lo Spirito Santo se ne è rimasto buono buono al posto suo». Il gioco è questo? «Lo è sempre. Ma la vera questione è un’altra: se il curriculum del direttore nominato è idoneo oppure no, se la sua designazione è arbitraria oppure no. Nessuno dei miei tre predecessori aveva diretto un teatro prima che gli fosse affidato il Mercadante. Io ho diretto per dieci anni lo Stabile del Veneto. E sono anche stato presidente dell’associazione teatri stabili». E i suoi spettacoli? «Ho firmato regie al Piccolo di Milano, all’Argentina di Roma, al San Carlo. Ho messo in scena Brecht e lavorato con artisti decisamente di sinistra come Benno Besson e Lluis Pasqual. A me uomo di destra non lo dice nessuno». Ha già qualche idea sul Mercadante? «Faccio presente che questo teatro non ha mai ritenuto di ospitare i miei spettacoli. Io però intendo dare una direzione plurale allo Stabile napoletano. Entro in carica il 21 gennaio e gestirò con piacere la seconda parte della stagione già annunciata da De Rosa». E poi? «Ho qualche idea. Restituirò al San Ferdinando la sua vocazione, che non è quella del teatro di ricerca. Farò attenzione ai classici, alla drammaturgia contemporanea. Ospiterò i migliori attori italiani. E intendo lavorare su progetti legati a quegli autori napoletani che hanno saputo raccontare la crisi della nostra borghesia: Francesco Rosi, Giuseppe Patroni Griffi, Raffaele La Capria». 
Clandestini che caricano e scaricano casse di frutta in cambio di un pasto caldo. Caporali che ogni notte scelgono i muscoli da dare in appalto alle cooperative. E ora, dopo minacce e intimidazioni, anche un tentato omicidio contro chi si batte per riportare un minimo di legalità all’Ortomercato di via Lombroso. Gli uomini del commissariato Mecenate, guidati dal vicequestore Francesca Fusto, con i funzionari della società che gestisce il mercato, la Sogemi, hanno varcato prima dell’alba i cancelli e, tra i bancali di frutta e verdura, hanno subito trovato quattro nordafricani senza permesso di soggiorno che lavoravano come facchini alle dipendenze delle cooperative, mentre un quinto con permesso di soggiorno lavorava senza contratto per i grossisti. Il blitz punta ora a individuare i registi del caporalato all’interno del più grande mercato ortofrutticolo d’Italia, dove appena una settimana fa un dipendente della Sogemi, da sempre impegnato sul fronte della lotta al caporalato, ha subito una grave intimidazione, ora finita in una denuncia proprio al commissariato Mecenate: il figlio di un caporale da lui più volte segnalato alla direzione della Sogemi ha tentato di travolgerlo con una macchina.  Erano le passate le due di notte quando, all’ingresso di via Varsavia, il funzionario Sogemi stava controllando i badge di accesso dei lavoratori, e ha visto un’auto avvicinarsi. Di fronte all’intimazione dell’alt, la vettura — carica di uomini — invece di rallentare ha accelerato all’improvviso. «Per un attimo non sono stato investito — scrive nella denuncia l’ispettore — fortunatamente mi sono spostato in tempo evitando l’impatto». Insieme con una guardia giurata memorizzano il numero di targa, rintracciano il veicolo al parcheggio 47 e scoprono che alla guida c’era il proprietario, C. D., figlio dell’uomo contro cui il funzionario ha sporto una querela in procura per minacce di morte. Proprio ventiquattro ore prima del tentativo d’investimento, c’era stata la prima udienza in tribunale per le minacce e altre gravi intimidazioni, come l’incendio della porta della propria abitazione, che l’uomo ricollega alle minacce precedenti. «Chiedo un intervento delle forze dell’ordine — scrive nella sua denuncia — . Ho paura per la mia sicurezza, dopo i numerosi episodi di cui sono stato vittima. Anche stamattina ho incontrato il padre di C. D. che dalla sua auto mi faceva cenno con la mano per farmi capire che voleva picchiarmi». Ora quest’ultima denuncia — e quelle sugli irregolari trovati dai poliziotti del commissariato Mecenate — si aggiunge a quelle sulle precedenti intimidazioni e confluirà nel fascicolo sulle irregolarità dell’Ortomercato. «Sono l’ennesima conferma di uno stato di vera putrefazione nel mercato che il sindaco Moratti non vuole affrontare — accusa Antonio Lareno, segretario della Camera del lavoro — È evidente che c’è una situazione fuori controllo, con l’amministrazione che fa finta di non vedere e diventa così complice delle pesanti irregolarità più volte accertate e della presenza di vera criminalità economica. Da mesi aspettiamo che il Comune pubblichi il bando per fare pulizia nel settore della movimentazione delle merci». Il presidente di Sogemi, Luigi Predeval, assicura che «l’ente sta preparando il nuovo bando per l’appalto che permetterà il controllo delle attività e il rispetto delle nuove regole». Un’iniziativa già annunciata dal suo predecessore, Roberto Predolin. Era la fine del 2008. 
<Il Consiglio di amministrazione del Teatro Stabile di Napoli stamattina mi ha revocato, a maggioranza, l'incarico di direttore che ricoprivo dal dicembre del 2008, in base a un contratto che sarebbe scaduto nel dicembre 2013. Le motivazioni ufficiali della revoca mi sono state annunciate solo a decisione già assunta>. <Avevo chiesto, a inizio dei lavori, di rinviare la decisione per analizzare queste motivazioni e presentare eventualmente le mie osservazioni in modo da offrire a tutti la possibilità di decidere con serenità e sulla base di un quadro valutativo completo. Ma mi è stato detto che la mia richiesta era "illegittima". La verità è che non potevo analizzare le motivazioni perché quelle che mi hanno annunciato non hanno nulla a che fare con il lavoro che ho svolto in questi due anni. Il vero motivo, per cui io sono stato allontanato è ormai noto da tempo, visto che le indiscrezioni giornalistiche degli ultimi mesi hanno trovato puntuale conferma nei fatti. Il motivo è, per così dire, politico e il beneficiario di tale scelta "politica" ha un nome e un cognome: Luca De Fusco>. <Mi sono illuso fino alla fine che lui, l'altro , avrebbe prima o poi smentito, che non avrebbe mai voluto occupare il ruolo che gli avevano promesso, non a queste condizioni. Nel 2008, infatti, appena diventato direttore, fui chiamato a firmare una petizione che cominciava così: "Stupiti, preoccupati, contrari. I direttori dei Teatri Pubblici firmatari di questa lettera aperta così definiscono il loro sentimento di fronte alla notizia più volte in questi mesi riportata sulla stampa, della volontà di alcuni importanti esponenti politici veneti di non riconfermare Luca De Fusco alla direzione del Teatro Stabile del Veneto. " La firmai. Non ebbi alcuna esitazione soprattutto perché in essa, più avanti, era enunciato un principio sacrosanto: "Di fronte a decisioni come questa, devono essere difese la libertà, autonomia e dignità delle direzioni dei Teatri". E dire che quella petizione partiva da una mancata rinomina a scadenza regolare del suo mandato! Ma io a Napoli non sono in scadenza - pensavo - si tratta di una cosa ben più grave, poiché io ho un regolare contratto, che scade alla fine del 2013!> <Ero sicuro, quindi, che lui, l'altro , non avrebbe mai acconsentito a che fosse speso il suo nome nell'ambito di una operazione di defenestrazione così grave e immotivata. E pensavo che il Cda non avrebbe mai permesso questa ingiustizia; quello stesso Cda che mi ha nominato, che ha approvato sempre, fino a ieri, il mio operato con "entusiasmo" e all'unanimità!    Ero sicuro, quando le cose gli sarebbero state finalmente chiare, che lui, l'altro , sarebbe rimasto "stupito", "preoccupato", e sicuramente "contrario" alla possibilità di essere parte, senza saperlo!, di un progetto ben più grave di quello di cui lui era stato vittima allo Stabile del Veneto. Ero sicuro che la sua risposta non si sarebbe fatta attendere, mettendo fine alla fantomatica voce di questo patto che non avrebbe fatto onore a nessuno. Né a chi lo avesse proposto, né a chi lo avesse malauguratamente accettato. La petizione terminava così: "A noi spetta il dovere di ribadire l'autonomia delle Direzioni dei Teatri Stabili Pubblici voluta e sottolineata dal Decreto Legge che riconosce le nostre istituzioni. Questo "chiediamo" che avvenga anche nel caso di Luca De Fusco e della futura direzione del Teatro Stabile del Veneto">. <Mi dicevo, tra me e me, che lui, l'altro , avrebbe sicuramente chiesto che questo principio fosse rispettato anche nel caso di Andrea De Rosa e della direzione "in corso" del Teatro Stabile di Napoli. Così non è stato. Non tutti sono capaci di coerenza e limpidezza nei propri comportamenti. Peccato per loro. Peccato per questo cda che, indipendentemente dal fatto che ora sarà da me chiamato a rispondere davanti a un giudice di un diritto che ritengo sia stato leso, avrebbe dovuto manifestare maggiore sensibilità e rispetto per il mio lavoro e per la mia credibilità>. <Alcuni di loro hanno già fatto sapere di aver operato per il bene del teatro. Io credo che il bene del teatro corrisponda al rispetto delle regole e degli impegni contrattuali assunti, alla stabilità di una direzione artistica che ha raggiunto risultati positivi, alla considerazione per un lavoro che è stato oggetto di favorevole apprezzamento da parte dello stesso organo di gestione, alla necessità di preservare l'istituzione da liti e controversie che appaiono inevitabili a salvaguardia della dignità e della reputazione professionali lese da questa immotivata determinazione. Questo credo, mentre tutte le altre "motivazioni", compresa quella di avere avuto a cuore un imprecisato interesse dello Stabile, mi sembrano, sinceramente, argomenti volti a legittimare una decisione che è arbitraria e indifendibile da ogni punto di vista. Spero che questo sia chiaro a tutti>. <Per il bene del teatro, io ho lavorato sodo, con tanti risultati positivi. Avevo avviato un progetto europeo con altri importanti teatri, tra i quali spicca l'Odeon di Parigi. Visti il grande valore del progetto e l'alto prestigio dei teatri coinvolti, non ho dubbi che la domanda verrà accettata. In caso di approvazione la comunità europea finanzierà gli spettacoli prodotti per il 50% del loro budget. Nel progetto sono coinvolti registi come Joel Pommerat, Frank Castorf, Antonio Araujo e Lars Noren. La regista proposto da noi è Emma Dante. Non so se Emma accetterà di farne ancora parte>. <Ora che io non sono più il direttore e se lei non dovesse confermare il suo impegno, non so se gli altri teatri ammetteranno ancora tra i partner il Teatro Stabile di Napoli. Se questo dovesse accadere, il Teatro ne riceverà un grave danno, di immagine ma anche economico. Lo scorso mese di ottobre ho presentato domanda per far entrare lo Stabile di Napoli nell'Unione dei Teatri d'Europa. La risposta, arrivata pochi giorni fa, comunica la valutazione positiva dell'attività dello Stabile, preannunzia il voto favorevole al suo ingresso nell'Unione ed invita "sin da ora il direttore a venire in San Pietroburgo per presentare tu stesso il Tuo teatro davanti alla nostra assemblea" e "seguire più da vicino i lavori dell'Ute, anche prima della decisione definitiva". Non so se accetteranno che ci vada un altro direttore. Se questo accadesse sarebbe un danno per il teatro>. <Ho messo in campo in questi due anni risorse artistiche che si sono spesso trasformate in risorse economiche. Il contributo annuale di 250.000 euro da Cariparma, ne è un esempio. Le coproduzioni nazionali e internazionali hanno prodotto notevoli ricavi. Ho messo in piedi una stagione, quest'anno, che è un vero miracolo perché si fonda sul "sì" convinto che tanti artisti mi hanno detto, accettando condizioni che mai al mondo avrebbero accettato. Cito per tutti, a titolo di esempio, Umberto Orsini in tournèe per il secondo anno in tutta Italia. Ma vale per tutti gli spettacoli in cartellone. Il regalo che questi artisti mi hanno fatto è stato un ricavo implicito per le economie del Teatro. Non so se lo avrebbero fatto per il prossimo direttore>. <Potrei continuare elencando in modo pedante i miei risultati come spesso si fa in queste occasioni. Ma credo che il maggior sostegno all'amarezza e al senso di impotenza che mi assalgono lo riceverò da tutti coloro, e mi auguro che saranno tanti, che vorranno dire come io abbia operato con dedizione totale per il bene di questo Teatro>. <Purtroppo, invece, comunque la si guardi, questa decisione procurerà dei danni alla sua economia, alla sua immagine, al suo prestigio, alla sua continuità. Quindi nessuno dica di averla presa per il bene del Teatro!    Il mio lavoro è stato ripagato con una moneta molto amara. Ho avuto in questi mesi un rapporto con il presidente Sciarelli, sempre gentile, franco e cordiale, e di questo, davvero, lo ringrazio. La mia stima per lui, lo dico senza alcuna ipocrisia, è altissima. Purtroppo però, con questo atto, non posso non constatare che non è stata difesa, dall'intero Cda, come doveva essere difesa, la qualità e l'autonomia del mio lavoro>. <Eppure in questo momento la moneta più amara di tutte è quella personale. Che il Consiglio di amministrazione - con la sola eccezione di Angela Azzaro - abbia potuto firmare la revoca del mio mandato, come ho già detto, è un atto che ritengo gravissimo, lesivo della mia dignità, del quale chiederò, se ne avrò diritto, di essere risarcito. Ma che alcuni tra di loro, coi quali ho condiviso, a prescindere dallo Stabile, un amore che credevo sincero per il "bene vero" del teatro, abbiano potuto apporre la loro firma sotto quel documento, mi addolora personalmente, e segna tra di noi una frattura irreparabile>. Andrea De Rosa 
ROMA - Er Capitano se ne va in vacanza. D'altra parte se non ci va lui chi è legittimato a farlo? Prima di partire però ha voluto lasciare un messaggio di auguri ai  tifosi, senza riferimenti particolari su Ranieri o sull'esclusione di  Milano. Solo una sorta di bilancio per l'anno che si sta chiudendo e i  buoni propositi per il prossimo. "Il 2010 è stato un anno ricco di emozioni, dobbiamo continuare sulla strada del lavoro e dell'impegno. Così le soddisfazioni arriveranno". "Siamo arrivati alla fine del 2010 - scrive Totti sul suo blog - queste fredde giornate chiudono il sipario su un anno ricco di forti emozioni. Sul piano sportivo non posso dimenticare la grande cavalcata del campionato scorso che ci ha portato, vittoria dopo vittoria, a contendere lo scudetto alla corazzata interista sino all'ultima giornata. La Roma è tornata nell'Europa delle grandi, in Champions League, per coltivare assieme ai tifosi giallorossi il sogno del trofeo più desiderato. E' stato un anno di partite importanti, dai derby vinti alla recente e spettacolare rimonta contro il Bayern Monaco sul campo dell'Olimpico". E poi gli obiettivi per il 2011. "Ci siamo confermati come una delle più solide realtà calcistiche del nostro Paese e nel 2010 nessuna tra le squadre del campionato italiano ha ottenuto più punti di noi. Dobbiamo continuare sulla strada del lavoro e dell'impegno: così facendo, grazie al calore dei nostri sostenitori unici al mondo, le soddisfazioni arriveranno". Leggi i commenti I commenti dei lettori 
Tutto come previsto. Il Consiglio di amministrazione del teatro Stabile Mercadante revoca la nomina al direttore artistico Andrea De Rosa (il cui contratto sarebbe scaduto nel 2013) che si dice «addolorato» e pronto a «dare battaglia legale». Al suo posto, arriva il regista Luca De Fusco, tra qualche levata di scudi del centrosinistra e un comunicato di netta contrarietà, che a quanto pare giunge tardivo, da parte del Comune di Napoli. È il Cda a deliberare formalmente la nomina del nuovo vertice. Ad eccezione del consigliere Angela Azzaro, che coerentemente si dimette. A quanto pare, in cambio di un’uscita silenziosa, a De Rosa erano state proposte collaborazioni e due regie teatrali sotto il nuovo vertice. De Rosa ha detto «no grazie», prendendo la porta degli avvocati. È l’ultima miccia sul dibattito, aperto da “Repubblica”, sullo spoil system applicato ai teatri e ai musei e sul rischio dismissione delle istituzioni culturali. A cominciare dalla grave “morte” del Trianon per finire con le revoche anticipate che puntano al museo Madre e alla Fondazione Campania dei Festival. Bufera sul Mercadante, dunque. Con quale criterio si è interrotto il percorso dello Stabile a meno di metà del cammino? E soprattutto in base a quali novità in grado di mutare radicalmente l’apparente armonia tra direzione e Cda recentemente rinnovato? A queste domande, si guarda bene dal rispondere il Consiglio guidato da Sergio Sciarelli, e composto anche da Laura Angiulli, Giulio Baffi, Francesco Barra Caracciolo, Giuliana Gargiulo, oltre che dalla Azzaro. In una nota, il Cda spiega che la scelta è «determinata dall’esigenza di migliorare il rapporto tra autofinanziamento e contributi pubblici, attesa la tendenziale contrazione di questi ultimi per effetto della grave situazione economica». Si difende con toni bruschi l’assessore regionale Caterina Miraglia: «Ma insomma, cosa sono queste tragedie? In un’assemblea di soci, tra cui il Comune, del 17 giugno scorso, i soci “convenivano” di avviarsi ad un cambio di direzione, con la nomina di De Fusco al posto di De Rosa. A ben vedere, la Regione non c’entra nulla». Alla Miraglia non va giù neanche il commento lapidario che Toni Servillo, proprio sul paventato cambio di direzione, aveva affidato due giorni fa a “Repubblica”: «Mi auguro che non sia vero». La Miraglia lo cita sua sponte: «Ma perché Servillo, personalità artistica di rilievo internazionale, si impiccia di cose del Mercadante? In fondo, mica noi gli diciamo se la regia deve partire dal lato destro o sinistro del palcoscenico. Suvvia, stiamo parlando di una condotta lineare della politica culturale: difatti abbiamo liberato anche i fondi con cui De Rosa poteva chiudere il suo lavoro, così da cominciare a gennaio una nuova pagina». È invece accorato e pesante il j’accuse di De Rosa, circondato in conferenza stampa  da volti noti e stimati degli artisti ed autori che lo sostengono, da Arturo Cirillo ad Antonio Latella, da Renato Carpentieri a Cristiana Donadio, da Maurizio Braucci a Pierpaolo Sepe, a Francesco Saponaro, Davide Iodice, Valeria Parrella e altri. «Sono amareggiato e impotente di fronte a una scelta che di artistico non ha nulla. I consiglieri del Cda saranno chiamati a risponderne». Poi De Rosa affonda un colpo secco sull’avversario: «Mi ero illuso che lui, l’altro, De Fusco, si fosse subito tirato fuori da un progetto arbitrario e vergognoso. E sapete perché? Perché nel 2008, quando ero appena diventato direttore, firmai un appello a favore del signor De Fusco che si intitolava “Stupiti, contrari, preoccupati”. Quell’appello condannava l’ingerenza della politica perché le istituzioni del Veneto non avevano rinnovato a De Fusco il contratto come direttore Stabile del Veneto. Ora, ero sicuro che lui, l’altro, non avrebbe mai acconsentito a che fosse speso il suo nome in una operazione di defenestrazione così grave e immotivata, arbitraria, indifendibile. E pensavo che il Cda non avrebbe mai permesso questa ingiustizia. Che dire, non tutti sono capaci di coerenza e limpidezza». 
MANCANO soltanto le firme, ma lo spettacolo dell’ultimo dell’anno in piazza Plebiscito è cosa fatta. A salire sul palco saranno due solisti: Franco Ricciardi e Marco Mengoni. Ma nel cast c’è pure Marco Messina della 99Posse, che sonorizzerà assieme a Piero de Asmundis e ad altri musicisti il “Gran ballo d’Italia”, la performance di installazioni visive con la regia di Danny Rose che avrà come schermo gigante la facciata di Palazzo Reale. Sull’edificio, in alcuni momenti, una speciale animazione tecnologica farà ballare alla sagoma di Totò un ritornello rap. Quasi 380 mila euro, allestimenti e iva inclusa, il budget d’investimento (sono esclusi i costi dei fuochi d’artificio che inizieranno alle 2 del mattino sulle terrazze di Castel dell’Ovo) per un progetto che l’assessore regionale al Turismo Giuseppe De Mita ha approvato nelle linee guida e che poi ha affidato all’Ept. A sua volta, la struttura gestita dal commissario Adele Corvino ha affidato la direzione artistica a Salvatore Biazzo, che è felice delle soluzioni «perché a differenza degli anni scorsi questa volta davvero accontentiamo nonni e nipoti. Si tratta di uno spettacolo generalista, che farà divertire le famiglie con le proiezioni visive e i ragazzi con il re matto Mengoni. Ho letto su Facebook che gli adolescenti stanno già organizzato diversi pullman per venire in città dalle altre regioni e per noi, sul piano turistico, è un elemento importante. E poi ho voluto dare un’opportunità ai giovani artisti di questa città. Ed ecco allora il collettivo della Luna Nera con Franco Ricciardi (che avrà come ospiti Ivan Granatino e poi il rapper ‘Ntò del duo Co’ Sang). L’appuntamento in piazza Plebiscito è per le 22,30. A quell’ora inizierà l’esibizione dell’ex neomelodico Ricciardi, che presenterà alcune hit del suo repertorio, accanto a una versione assai ritmica di “’O sarracino” di Renato Carosone e ad un paio di brani in anteprima del suo prossimo album. Dopo un’ora toccherà al gruppo francese, che qualche anno fa in piazza Dante collaborò visivamente a un concerto dell’Orchestra di Piazza Vittorio e che per l’occasione ha pensato a un’idea che celebri i 150 anni dell’Unità d’Italia. La loro performance accompagnerà napoletani e turisti al brindisi di mezzanotte, e soltanto a mezzanotte e mezza i riflettori saranno puntati su Mengoni. Il vincitore dell’edizione 2009 di X Factor di recente ha guadagnato un premio per il miglior live europeo agli Awards di Mtv: presenterà ai suoi fan le canzoni contenute nell’ultimo disco. 
