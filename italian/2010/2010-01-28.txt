DEBRECEN (Ungheria) - Finale iberica agli Europei di calcio a cinque in Ungheria. A sfidare per il titolo il Portogallo sarà infatti la Spagna che, nella seconda semifinale, ha travolto 8-1 la Repubblica Ceca, che nei quarti aveva eliminato l'Italia. Finale in programma sabato. Il Portogallo ha battuto l'Azerbaigiani 8-6 dopo i rigori. I tempi regolamentari e supplementari si erano chiusi 3-3 con le reti dell'Azerbaijan di Thiago, Felipe e Biro Jade e di Cardinal, Joao Matos e Pedro Costa per i lusitani. Dal dischetto decisivo l'errore di Thiago. Leggi i commenti I commenti dei lettori 
1. Il Centro Studi CTS indice il Premio creativo "Passaggi", rivolto ad autori italiani e stranieri per racconti di viaggio (fotografie + testo in lingua italiana). I migliori racconti di viaggio verranno pubblicati su "Repubblica.it". Il vincitore del Premio si aggiudicherà una borsa di studio a copertura totale per la partecipazione all'edizione 2010 del Master in Comunicazione e Cultura del Viaggio promosso dal Centro Studi CTS e dalla Società Geografica Italiana, in collaborazione con la Scuola del Viaggio, del valore di 4.950 euro + iva. Il premio assegnato all'autore ha carattere di corrispettivo della prestazione d'opera e quale interesse della collettività. La suddetta borsa di studio sarà esclusivamente spendibile nel corso del 2010. Per partecipare sarà necessario inviare il materiale non oltre il 28 febbraio 2010. 2. I partecipanti dovranno presentare un elaborato originale di loro produzione, in lingua italiana raccontando un passaggio, un'esperienza di viaggio. Gli elaborati dovranno essere costituiti da: a) un breve scritto di massimo 3600 battute (spazi inclusi); b) immagini fotografiche, da un minimo di uno (n.1) a un massimo di cinque (n.5). Il formato delle immagini deve essere jpg, la risoluzione di 72 dpi (con lato corto dell'immagine di minimo 600 pixel). Ciascun partecipante potrà inviare al massimo due (n.2) contributi. Potranno essere presentati solo elaborati originali e inediti. Fanno eccezione le opere pubblicate sul web, purché non su siti appartenenti a testate registrate. I contributi dovranno essere inviati all'indirizzo e-mail passaggi@centrostudicts.it entro e non oltre il 28 febbraio 2010, contestualmente all'invio della liberatoria firmata e delle seguenti informazioni: nome, cognome, data e luogo di nascita, indirizzo di posta elettronica e recapito telefonico. 3. La partecipazione al Premio è gratuita. Seguendo le istruzioni contenute all'interno della pagina dedicata al premio sul sito del Centro Studi CTS si provvederà all'invio del proprio elaborato e di tutte le informazioni richieste. Per poter partecipare al Premio artistico è obbligatoria la piena accettazione del regolamento e della liberatoria. Non sono ammesse altre modalità di partecipazione al Premio creativo. Unicamente coloro che saranno selezionati per la pubblicazione e il vincitore del Premio riceveranno comunicazione della decisione della Giuria esclusivamente tramite posta elettronica. 4. Le opere correttamente spedite verranno sottoposte a una giuria composta da un rappresentante del Centro Studi Cts, un rappresentante di Società Geografica Italiana e un rappresentante del Master in Comunicazione e Cultura del Viaggio, e presieduta da Antonio Politano, fotografo giornalista specializzato in reportage di viaggio, direttore scientifico del master. I requisiti di idoneità cui gli elaborati devono rispondere sono:  la rispondenza delle opere al tema proposto, la comprovata originalità, l'assenza di espressioni ingiuriose o discriminatorie nei confronti di generi, religioni, razze, convincimenti. Il giudizio della giuria è insindacabile. I finalisti saranno avvisati tramite posta elettronica, tutti gli aggiornamenti relativi al Premio, l'esito del premio e le motivazioni della Giuria potranno essere visionati nel sito internet . 5. Le opere inviate non saranno restituite. Anche la semplice partecipazione al Premio implica l'accettazione del presente Regolamento e costituisce autorizzazione alla pubblicazione anche parziale dell'opera. Inoltre gli autori, accettando il presente regolamento, rinunciano a qualsiasi pretesa economica derivante dalla pubblicazione sul sito di Repubblica. 
MILANO - L'Inter vola in semifinale di coppa Italia raggiungendo la Fiorentina. Ma contro la Juventus di "Custer" Ferrara, non è stata una passeggiata. Il tecnico bianconero a fine gara, parlando del suo destino: "Non ho ricevuto nessuna comunicazione, quindi domani dirigerò l'allenamento". Subito dopo arriva però la 'sentenza' di Blanc: "Abbiamo fallito un obiettivo stagionale. C'è tanta amarezza, tutti conoscono la situazione e domani faremo sapere la nostra decisione", ha detto il presidente bianconero, lasciando il Meazza. Per Ciro sulla panchina Juve è proprio finita. Il match non è stato bello. Nervoso e intossicato dalle ruggini che tutti conoscono e dal delicato momento dei torinesi. Gesti plateali di fair play, palesi quanto i tuffi sistematici di uni e altri: la sfida è stata sentita oltre la posta in palio. In avvio la Juve ha poche cartucce da sparare: meno ancora dopo che Sissoko, cadendo male dopo un duello aereo si poroduce un infortunio a un braccio (spalla o gomito che sia, è sospetta lussazione). L'africano resta in campo per spirito di sacrificio ma è palesemente penalizzato. Poco turnover, segno evidente della voglia di vincere: ma Toldo è il titolare di coppa e la sua disabitudine emerge quando Diego dal limite scarica un tiro rasoterra sul primo palo che il veneto non trattiene e si fa passare sotto le gambe. Un gol che ricorda un infortunio antico: dell'ex estremo nerazzurro Miniussi. L'Inter reagisce, Balotelli è il più attivo ma poi si mette a litigare: e cala. Sneijder prova a ispirare, ma la difesa bianconera chiude bene anche sulla qualità dell'olandese cioè la sua rapidità di esecuzione sullo stretto. Il vantaggio bianconero dopo 45' insomma, nonostante tanta Inter (un po' lenta: il solo maicon spara alto la palla gol davanti a Buffon), ci può pure stare. San Siro si sveglia da un torpore forzato quando a fine tempo Melo di mani ferma in area Motta, rigore (come Lucio col Bari) non visto dalla terna. Ripresa: l'Inter cambia passo, e gioca tutte le sue carte, la Juve arretra il suo raggio anche perché in ripartenza trova un Materazzi formato Berlino. Ci vuole così una punizione di Sneijder deviata dalla barriera, tanto da spiazzare Buffon e un'acrobazia strepitosa di Lucio che con la punta corregge in porta un pallone destinato fuori per vedere l'1 a 1. A due minuti dalla fine, Motta scarica iun tiro dal limite che Buffon non trattiene e Balotelli, il più reattivo a catapultarsi sulla corta respinta, realizza il gol qualificazione. Se saltelli segna Balotelli: in coppa è abbonato a gol che eliminano la Juve. In semifinale Inter-Fiorentina mercoledì 3 febbraio e Roma-Udinese giovedì 4. Ancora da stabilire le gare di ritorno. Ferrara recrimina: "Nell'azione del pareggio c'era all'origine un fuorigioco di Milito". Capitan Zanetti spiega: "E' difficile, ma vogliamo andare fino in fondo in tutte le competizioni". Dulcis in fundo, il solito Mourinho: ribadisce la stima per Ferrara: "Non c'è stato rispetto per lui, si parla di Benitez, poi di Zaccheroni... Una vergogna. Nel nostro mestiere si sa come vanno le cose, arriva un presidente e può dirti che non servi più, noi andiamo a casa. Ma dopo. Non prima. Mentre stiamo in panchina, mentre stiamo lavorando ci vuole rispetto". Sul match: "Abbiamo giocato bene, abbiamo fatto qualche cambio rispetto al derby ma la mia squadra è entrata bene in campo. Hanno fatto quel gol ma noi siamo rimasti tranquilli e quello che è successo all'ultimo minuto del primo tempo è meglio dimenticarlo. E non siamo stati noi a volere il rigore, è il calcio che l'ha chiesto. Con Milito siamo andati meglio,  abbiamio sfruttato la nostra maggior e forza psicologica rispetto a loro e siamo meritatamente in semifinale". INTER-JUVENTUS 2-1 INTER (4-3-1-2): Toldo; Maicon, Lucio, Materazzi, Santon; Zanetti, Cambiasso (61' Milito), Thiago Motta; Sneijder; Balotelli, Pandev (80' Muntari). JUVENTUS (4-4-2): Buffon; Grygera, Cannavaro, Chiellini, Grosso; Candreva, Sissoko, Melo, De Ceglie (92' Paolucci); Diego, Amauri. ARBITRO : Damato di Barletta 5. RETI : 10' Diego, 71' Lucio, 88' Balotelli. NOTE : Spettatori: 40 mila. Angoli: 7-4 per l'Inter. Ammoniti: Maicon, Chiellini, Melo e Cannavaro. Recupero: 1' e 4' Leggi i commenti I commenti dei lettori 
Di Salinger quello che rimane nella memoria dei lettori che l'hanno amato è il suo ritiro. Assorda il silenzio volontario, rigoroso, in cui s' era da anni allontanato, esiliandosi da un paese che diventava via via più volgare e chiassoso. Così mentre lo scrittore americano in cerca di successo planetario si affaticava a conquistare pubblico e mercato, J. D. Salinger, in nome di un'estetica buddista o zen, si preoccupava invece di scomparire, di non lasciare tracce. Non c' è riuscito del tutto, perché rimangono di lui libri esili, ma indimenticabili: primo fra tutti Il giovane Holden, capolavoro minimalista, in certo senso. Lì un adolescente osservava con implacabile severità una società ai cui modelli non si piegava, sì che il giovane eroe non celebrava nessun rito di passaggio, ma piuttosto confermava la propria renitente distanza dal mondo che voleva educarlo. Distanza anche da modelli letterari, come quello di Huck Finn, giovane scavezzacollo che pure alla fine compie la propria iniziazione. Con Holden Caufield l'avventura dell'iniziazione - tema caro alla letteratura in specie americana- si trasforma nell'avventura dell'obiezione di coscienza, non però alla guerra, ma alle forme sociali della vita americana. Nella grande letteratura del secolo passato lo scrittore americano e il suo eroe non sono mai del tutto ignari della società, la quale società è spesso rappresentata come un mostro ostile, una vasta massa che oppone all'io individuale serie minacce, e malevole intenzioni, sì che ogni forma di controllo è vissuta come maligna, ogni forma di autorità come il portato di uno spietato autoritarismo, la cui mossa fondamentale è volta a divorare la libertà dell'individuo. Non v' è dubbio che ci siano valide ragioni per questo sentimento; epperò, al tempo stesso, lo scrittore (ogni scrittore) ha bisogno di ordine, se non altro formale, e di valori, se non altro letterari. Salinger li trova nel riferimento al valore assoluto dell'infanzia. Infantili i suoi eroi, perché ragazzini; infantile la sua prosa, perché realisticamente vicina nei modi allo slang giovanile; infantile, nel senso profondo del termine, la sua visione del mondo, legata com' è a una percezione violenta, impari, del disordine, cui non si può rimediare con la violenza, se non quella patita. A fronte del mondo, il giovane eroe non può che patire la propria impotenza; se sopravvive è in virtù di una forma negativa di endurance. Salinger è un grande scrittore, grande e profetico: anticipa il futuro. La letteratura - che ha sempre questa vocazione, ma non sempre la realizza - con Salinger ci riesce e grazie ai suoi bambini protagonisti - da Franny a Zooey a Teddy- dà figura al crollo lento di un ideale di famiglia che nella sua menzogna politica la società americana non vuole riconoscere; la famiglia come nido d' amore protettivo non esiste più, la famiglia non protegge e non prepara alla vita, è al meglio stupidamente sentimentale come sono i suoi protagonisti adulti, i genitori, quando non siano colpevolmente indifferenti, o sordi, solo interessati alla performance ordinaria del successo. Nei racconti di Salinger - quando non li soffochi il virtuosismo e la maniera- pur nel volontario abbandono di ogni intonazione epica torna a risuonare il drammatico conflitto che è il leit motif della grande letteratura americana, ovvero la tensione tra la passione di sé come libero agente, libero interprete del Libro e della Vita ( che definisce fin dalle origini puritane il soggetto americano) e il desiderio di comunità, di appartenenza. Con la complicazione che la comunità a cui si vorrebbe appartenere è particolarmente energica nell'imporre i suoi valori all'individuo. Come commenta Salinger questo paradosso? Smaschera la verità, svela che non si addice all'America dei tempi suoi e soprattutto a venire l'ideale freudiano della condizione adulta come condizione di maturità. Né può fiorire in questo paese il romanzo di formazione. Se Holden e i suoi 'fratellì non sviluppano, non crescono, non progrediscono, è perché non possono. Quello dell'uomo adulto in America è un mito, è un falso. E' per questo che non solo Holden e Franny e Zooey, ma anni dopo di loro gli studenti americani en masse non vollero più andare a scuola nelle fantastiche università costose, costosissime, dove avrebbero loro insegnato a diventare uomini e donne comme il faut. E' per questo che anni dopo, non vollero andare in Vietnam in nome della patria. Piuttosto, sarebbero rimasti adolescenti per sempre, prolungando in quell'età una condizione esistenziale, mentale e spirituale di interdizione volontaria dell'esercizio dei cosiddetti beni e diritti e doveri legati alla maggiore età. Holden non è l'unico, intendo dire, a preferire il crollo nervoso a casa, piuttosto che il ritorno alla 'salutè della scuola. Altri vivranno on the road senza altra meta. Altri preferiranno, se non lo sono, diventare 'neri'. Altri, se non lo sono, diventare 'donne'. Pochi di loro - cosa inaudita, sconcertante- vogliono diventare uomini. Americani. In una sovversione della morale - più profonda di quella anticipata da Nietzsche- questi bambini, questi uomini e donne in potenza, questi uomini e donne del futuro puntano i piedi e dicono no. Non si adattano a diventare le macchine da lavoro o da guerra o da carriera che la società richiede. A Franny, a Holden non interessano le 'cose', il denaro; né acconsentono ai grandi valori della virilità matura e della femminilità adulta così come si concretizzano nel tipo Barbie e nel tipo Ken. Hemingway aveva anticipato questa linea di declino della virilità maschia. Da Jake Barnes a Holden Caufield i maschi scappano dalle donne; scappano in verità non tanto dalla sessualità femminile, ma dalla propria, incerta, ambigua. E sono disertori, non perché vigliacchi, ma perché per combattere per qualcosa bisogna crederci, e loro non credono. Non certo in quelle bugie che vengono contrabbandate come valori. Ho citato Hemingway, anche se in realtà lo scrittore sopra ogni altro amato da Salinger è Fitzgerald (Il grande Gatsby, dice uno dei suoi 'bambini', era "il mio Tom Sawyer quando avevo dodici anni"); per il cui eroe la vicenda esistenziale è solo apparentemente differente. E' vero, l'eroe fitgeraldiano, Fitzgerald stesso, non fugge dalla donna, ma se ne fa annientare. Non obietta allo sperpero, al consumo, ma alla fine gli immola la propria vita, trasformando i vuoti ideali nel supremo dei sacrifici: sacrificio di sé - come fa per l'appunto il gangster Gatsby, il quale alla crudelissima, consumistica Daisy offre in consumo la sua propria vita. Sì che verrebbe voglia di chiamarlo santo. Ecco, Salinger è stato questo scrittore di un mondo post-eroico, post-umano. L'ha rappresentato grazie alla creazione dei suoi protagonisti infanti, quei bambini angelici, tristi, compassionevoli, in fondo 'buoni'. A me piace immaginare il suo silenzio come la sua ultima scrittura. Come il raggiungimento della piena e realizzata verità dell'infanzia, quasi l'infanzia fosse il regno non dell'assenza, ma dell'implosione della parola. 
"Abbiamo fallito un obbiettivo stagionale, c'è tanta amarezza, tutti conoscono la situazione e noi faremo sapere la nostra decisione", ha detto il presidente Blanc alla fine della partita. Negli ultimi tempi era rimasto sempre zitto, adesso ha preso la parola per dire che l'avventura di Ferrara alla Juventus è ormai conclusa. La parola fine a questa triste storia della Juve e ai sette mesi bianconeri di Ciro Ferrara  l'ha scritta proprio Mario Balotelli, uno non particolarmente simpatico dalle parti di Torino. E pensare che il giovane interista non ha nemmeno esultato per quel gol, impegnato com'era a beccarsi perfino col suo stesso pubblico. Aspettiamo tutti il "traghettatore" adesso, aspettiamo il nome di chi riuscirà a trascinare fuori la Juventus dal tunnell degli obbiettivi perduti. Prima ha detto addio allo scudetto, poi alla Champions League, poi a parecchi altri posti di consolazione e adesso pure alla Coppa Italia. Si cambia dunque, bisogna dare un taglio alle indecisioni, governare il ribaltone. Il secondo in nove mesi: sulla cacciata di Ranieri hanno fatto tutti in tempo a pentirsi quattro volte, vedremo adesso. In ogni caso il ribaltone non arriva dopo la mattanza dell'Inter che tutti aspettavano, ma non c'è stata. Anzi, la partita dei bianconeri è stata più che dignitosa. La stagione della Juventus, purtroppo, è piena di partite buttate via un po' così. Non solo tracolli incredibili. Questa è solo la sconfitta di troppo - la nona nelle ultime dodici... - quella della svolta, quella che cambia tutto. L'unica cosa positiva è che finalmente è stata posta fine all'assurda tortura dell'allenatore. Anche se qualcuno, per correttezza, dovrebbe parlare con lui. "A me non hanno ancora detto nulla, io vado ad allenare la Juventus" ha detto Ciro in diretta tv negli spogliatoi di San Siro. O forse - molto più verosimilmente - tecnico e società si sono parlati a lungo in questi giorni e non ci hanno raccontato tutta la verità... La società non si è voluta fermare davanti a una sconfitta normale. La partita è stata molto simile nello svolgimento a quella di sabato a Torino con la Roma: là il gol del vantaggio lo ha segnato uno splendido Del Piero, a San Siro invece lo ha messo dentro un Diego un po' più tonico del solito (ma con la collaborazione decisiva di Toldo). A Torino il sorpasso è stato firmato da Totti su rigore e Riise proprio all'ultimo minuto. A San Siro ha pareggiato prima Lucio - una punizione di Sneijder deviata prima dalla barriera col brasiliano che mette dentro la zampata decisiva - e poi Balotelli sfruttando il solito imbambolamento della difesa bianconera. L'Inter è in corsa su tutti i traguardi e vuol fare man bassa. La Juventus ormai vive alla giornata fino alla prossima stagione. La partita è stata condita dai soliti veleni arbitrali. Dopo il grande pasticcio di Rocchi nel derby per l'espulsione di Sneijder con annessi e connessi, Damato (aiutato dai suoi collaboratori...) ne ha combinata una anche peggiore non vedendo un clamoroso mani di Melo in area nel primo tempo: una palla schiacciata oltre la linea di fondo nemmeno si stesse giocando a volley. "Non siamo noi ad aver chiesto il rigore, ma il calcio!" ha detto Mourinho subito dopo. Dopo la polemica sui complotti anti-Inter bisogna tenere alta la tensione. In compenso anche la Juventus si lamenta per il gol che l'ha mandata ko (in fuorigioco Milito sul lancio che inizia l'azione gol). Va bene, questo è ormai il contorno di ogni partita... Ferrara va via con l'onore delle armi addirittura di José Mourinho che prima lo ha definito "eroe" e poi dopo avergli dato la spinta definitiva gli offre la sua solidarietà per quell'indegno valzer di nomi che lo ha accompagnato all'uscita da esonerato in pectore: "Nel nostro mestiere può accadere, arriva uno e ti manda a casa. Ma questo può accadere solo dopo...Mentre stiamo in panchina, mentre stiamo lavorando meritiamo rispetto. Tutti quei nomi: una vergogna". Ha decisamente ragione Mou: doveva dircelo questo signore, vulcanico ma con un suo codice preciso, che viene dal Portogallo. Il teatrino di Torino è stato molto poco edificante. Premetto: ho già scritto più volte che fossi stato Ferrara avrei già dato le dimissioni piuttosto di sentirmi sopportato così. Il tecnico in questo tracollo ha le sue belle responsabilità, ma cosa può dare di più un "traghettatore" qualsiasi - un termine che non fa nemmeno molto onore alla storia della  Juventus - di Ciro Ferrara? Leggi i commenti I commenti dei lettori 
BARI - La Procura di Bari smentisce: non sta indagando la escort Patrizia D'Addario con l'accusa di complotto per compromettere la reputazione del premier, Silvio Berlusconi. E che non vi sono né magistrati né giornalisti che avrebbero preso parte all'ipotetica missione affidata alla D'Addario. Il settimanale Panorama, che pubblicherà la notizia nel numero in edicola domani, invece conferma punto per punto il suo articolo, di cui aveva anticipato i contenuti, aggiungendo che a loro "non risulta alcuna smentita da parte dell'ufficio della Procura della Repubblica di Bari". Le fonti giudiziarie fanno sapere all'agenzia Ansa che le uniche inchieste in corso - viene evidenziato, ma il dato è noto da tempo - riguardano le fughe di notizie del giugno scorso, relativa all'esistenza dell'indagine sulla notte che Patrizia D'Addario afferma di aver trascorso a Palazzo Grazioli assieme a Berlusconi; e quella scaturita dalla pubblicazione, nel settembre 2009, dei verbali di interrogatorio di Gianpaolo Tarantini, l'imprenditore barese che ha confermato di aver ingaggiato D'Addario e altre ragazze e di averle inviate a feste organizzate nelle residenze private del premier. Tarantini ha sempre spiegato - e le sue dichiarazioni sono state finora ritenute attendibili dagli inquirenti - di aver ingaggiato le donne per conquistare la simpatia del premier e ottenere vantaggi professionali e personali. Riferendosi alle indagini per rivelazione del segreto d'ufficio, in passato il procuratore della Repubblica di Bari, Antonio Laudati, ha sempre affermato che intende "identificare e assicurare alla giustizia i pubblici ufficiali che hanno consegnato ai giornalisti, che hanno fatto solo il loro dovere", i verbali di interrogatorio (secretati) di Tarantini. Quali siano gli sviluppi di questa indagine non è dato sapere, ma viene escluso che siano in preparazione richieste cautelari per i pubblici ufficiali coinvolti. Esiste anche, ma anche questo è noto, un'indagine avviata dopo denunce presentate nei confronti della D'Addario. Tra i denuncianti l'ex amante della donna, Giuseppe Barba, arrestato e condannato dopo le dichiarazioni della escort barese. Uno dei filoni d'indagine riguarda un presunto trasferimento a Dubai di circa 1,5 milioni di euro fatto da D'Addario nel febbraio 2008. Su quest'ultimo episodio si sa - perchè lo ha detto Barba ai media nel settembre 2009 - che la escort nascose la somma, composta da banconote da 500 euro, nella guepiere ed ebbe come ricompensa diecimila euro. Leggi i commenti I commenti dei lettori 
WASHINGTON - Il Senato degli Stati Uniti ha confermato Ben Bernanke nel ruolo di presidente della Federal Reserve, la banca centrale americana. Bernanke sarà dunque a capo della Fed per altri quattro anni. La votazione si è conclusa alla Camera Alta, dove Bernanke ha superato la soglia dei 50 voti necessari. La votazione è stata oggetto di estrema attenzione nelle ultime settimane, dopo che molti democratici e repubblicani avevano espresso li loro scetticismo, mettendo in discussione la poltrona del numero uno della banca centrale. Bernanke, repubblicano, quattordicesimo presidente della Fed, ha assunto l'incarico il primo febbraio del 2006, nominato dall'ex presidente degli Stati Uniti George W. Bush. Il suo successore, Barack Obama lo ha proposto per un secondo incarico la scorsa estate. Fondamentale per la sua riconferma è stato il sostegno ricevuto nei giorni scorsi proprio dal presidente Obama e dai suoi alleati democratici. 
Dopo più di 7 mesi di assenza il ministro Mariastella Gelmini si riaffaccia sul suo canale YouTube (www. youtube. com/mariastellagelmini) per annunciare le materie della seconda prova scritta dell'esame di Maturità: lo aveva fatto per la prima volta l'anno scorso e la notizia aveva conquistato telegiornali e prime pagine. La svolta "nuovista" del Miur, all'insegna della tecnologia e dell'interattività fa il pieno di consensi. Ma sembra che anche in questo caso ricadiamo nella politica degli annunci. L'obiettivo proclamato nel 2008 era instaurare sul web un filo diretto con gli studenti: un luogo di confronto virtuale su temi e problemi reali del mondo della scuola, dell'università e della ricerca. Di settimana in settimana. L'iniziativa, nuova e tecnologica, piacque alla Rete: nei primi giorni è boom di contatti, commenti e visualizzazioni. Tanto che, un po' a sorpresa, il 22 gennaio 2009 la Gelmini per la prima volta anticipò le materie della seconda prova scritta dell'esame di Maturità proprio sul suo canale YouTube. Poi nei mesi successivi più nulla, o quasi. Oggi collegandosi a YouTube e visitando il canale campeggia il nuovissimo video dell'annuncio della Maturità, ma navigando un po' nei contenuti si ha comunque la sensazione che la piattaforma sia stata abbandonata per lungo tempo: il penultimo video risale a 7 mesi fa (25 giugno 2009) e mostra il ministro in visita a Coppito che fa l'in bocca al lupo ai giovani studenti terremotati che dovranno sostenere gli esami di fine anno. Gli altri video "recenti" portano date come 7 aprile (seminario su governance, valutazione e reclutamento) e 12 febbraio (intervento contro il caro-libri). I videointerventi del ministro sulle "novità previste per l'anno scolastico", "il voto in condotta", "il maestro unico e il tempo prolungato" risalgono tutti a più di un anno fa. Se sul lato aggiornamenti i numeri parlano da soli: i video caricati in totale sono soltanto 8 (in 13 mesi), i "preferiti" sono 12 ma la playlist è vuota. L'indice di gradimento da parte degli utenti, peraltro, è piuttosto basso (2 stelle su 5). Gli iscritti al canale sono 3721. E il dialogo con i giovani che fine ha fatto? Non pervenuto. Continuando a parlare di numeri, i commenti sono l'unica cosa che abbonda, ma la cosa di certo non farà piacere al ministro Gelmini: non è stato impostato alcun filtro di moderazione e i contenuti vengono pubblicati in automatico così come vengono inviati. Forse una disattenzione, di certo un boomerang: la maggior parte delle centinaia di commenti ricevuti contiene offese e insulti per il ministro dell'Istruzione, trasformando quello che nelle intenzioni doveva essere un sito promozionale dell'attività del Miur nel suo opposto. Non c'è traccia di risposte da parte dell'utente "mariastellagelmini": la conferma - se mai ce ne fosse ancora bisogno - che il canale, oltre a non essere aggiornato, non è nemmeno monitorato. Un annuncio-spot di un paio di minuti e poi per mesi e mesi più niente. La domanda nasce spontanea: era davvero necessario aprire un canale su YouTube? Leggi i commenti I commenti dei lettori 
ROMA - La Corte di Cassazione ha confermato. I cinque imputati per il crollo della scuola elementare Francesco Jovine di San Giuliano di Puglia sono colpevoli. Per quattro di loro però "la pena dovrà essere rivista dalla Corte d'appello di Salerno". Il rinvio sarebbe dovuto a "un difetto di motivazione della sentenza di secondo grado" relativa alla quantificazione delle pene per questi quattro imputati, che dovrà dunque essere riesaminata dalla Corte d'appello di Salerno. Gli imputati, Giuseppe la Serra, il progettista, il capo ufficio tecnico del comune Mario Marinaro e i due imprenditori edili Giovanni Martino e Carmine Abiuso, sono imputati per il crollo della scuola elementare di San Giuliano di Puglia che avvenne, a seguito di un terremoto, il 31 ottobre del 2002. Quel giorno morirono 27 bambini e una maestra. Giudicato colpevole anche Antonio Borrelli, ex sindaco di San Giuliano che nel crollo perse una figlia. Per lui la pena è definitiva: due anni e 11 mesi di reclusione. La Cassazione ha inoltre respinto il ricorso di palazzo Chigi e del ministero dell'Istruzione che si erano costituiti parte civile per chiedere agli imputati danni per la ricostruzione della scuola. Un calcolo delle condanne al ribasso che, come ha spiegato lo stesso presidente Antonio Morigni, è dovuto a un "difetto motivazionale" della sentenza della Corte d'appello. Non è stata dunque accolta la richiesta della pubblica accusa rappresentata da Francesco Iacoviello che, ieri, aveva chiesto la conferma di tutte le condanne sostenendo che "se la scuola fosse stata costruita con criteri antisismici non ci sarebbero stati morti". "Noi volevamo dei responsabili e ora ci sono. Volevamo giustizia e verità ed è stata fatta", ha commentato il presidente del comitato delle vittime della scuola di San Giuliano, Antonio Morelli. Anche Morelli, come Borrelli, nel crollo perse una bimba. Offre un'altra versione Nunziatina Porrazzo, la "madre coraggio" di San Giuliano, la donna che dopo la morte del figlio sotto la le macerie della scuola era riuscita, il giorno dei funerali, a lanciare un appello alle istituzioni italiane.  "Finalmente una sentenza di riferimento che parla chiaro: non si può operare in modo superficiale nella realizzazione di edifici pubblici come le scuole. Ora - ha concluso la donna - bisogna costruire facendo riferimento alle regole che sono mancate a San Giuliano di Puglia". 
SIENA - Bel colpo della Montepaschi Siena che batte il Maccabi Tel Aviv 76-72 (17-12, 33-26, 54-49), nella prima giornata della 2/a fase dell'Eurolega di basket. Ma il successo è arrivato dopo una delle esibizioni meno brillanti (specialmente in attacco) dei senesi, tant'è che il risutato è stato in bilico praticamente sino al 40'. Migliori realizzatori per i toscani Hawkins, con 17 punti, e Domercant con 16; per gli israeliani 26 punti di Anderson e 11 di Perkins. E' stata gara non bella come il nome e il prestigio delle due squadre poteva far prevedere. Tutte e due in attacco hanno esibito percentuali al tiro da vergogna. Comunque alla fine il risultato è che la Montepaschi comincia la Top 16 con una vittoria importante e più che  gli ospiti - quest'anno squadra normale e non di più -, sconfigge i fantasmi dei nove precedenti che l'avevano vista  sempre sconfitta con loro. Il fantasma per i senesi ha avuto la maglia e soprattutto la mano di un incontenibile Alan  Anderson, che ha riportato il Maccabi da -12 a -2, salvo poi sbagliare la tripla  per restare in gara nell'ultimo minuto, di fatto sancendo i successo toscano. Nell'altra partita del girone, il Real Madrid ha battuto 77-70 l'Efes Pilsen Istanbul, che la settimana prossima ospiterà la Montepaschi Siena. L'MPS raggiunge in vetta al raggruppamento il Real Madrid a quota 2 punti. MONTEPASCHI SIENA-MACCABI TEL AVIV 76-72 (17-12, 33-26, 54-49) Siena: Hawkins 17, Domercant 16,  Lavrinovic 14 Tel Aviv: Anderson 26, Perkins 11, Bluthenthal 7, Eidson 7,  Pnini 7 Leggi i commenti I commenti dei lettori 
