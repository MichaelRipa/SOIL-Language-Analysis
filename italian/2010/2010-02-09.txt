“Chi è, chi diavolo è?”. La domanda rimbalza ovunque, tra i caffè dei bar sino agli ascensori degli uffici: tutti vogliono conoscere il vincitore dei 70milioni di euro. “Per la tabaccheria. Grazie di tutto, non vi dimenticherò, Federico”. Questo il cartello (ma sarà vero?) che i titolari della tabaccheria Bottini del Centro Torri hanno trovato appiccicato alle mura del polo commerciale di via San Leonardo, poco prima delle nove. Qualcuno ci crede, ma gli stessi esercenti sono scettici: “Federico, se sei tu, già ti vogliamo bene: ricordati di noi!” urla la signora Fernanda, titolare del locale, mentre s’appresta all’ennesimo brindisi delle 10 del mattino. Eppure i negozianti una vaga idea del “Federico” milionario se la sono fatta: “La schedina da 70milioni è stata giocata tra le 14 e le 14.30 di lunedì. Un sistemino da una decina di euro che ha azzeccato il 6 e un 5 ( la Sisal ha poi spiegato che la schedina vincente era del valore di 2 euro, ndr) . Per noi si tratta di uomo , forse di mezz’età, anche se è difficile stabilirlo”. A guardare la clientela del Centro Torri del mercoledì mattina, è davvero un terno al lotto scoprire l’identikit del vincitore: c’è la signora impellicciata che fa spesa all’Ipercoop, la coppia di giovani che “ma sì mi dia un grattino che qui la fortuna gira bene”, il manipolo di muratori ucraini borbottanti “ma che succede qui?” e poi pensionati, casalinghe, bambini. LA TABELLA LA QUINTA VINCITA PIU' ALTA SUPERENALOTTO Come incassare la vincita Fra i dipendenti del Centro Torri già gira una voce. “Vuoi che sia stato uno che lavora qui da noi?”. Beh, se ci gioca perfino il direttore del polo commerciale, non è poi così impossibile. “Quando ho sentito che la schedina vincente era stata giocata nella nostra tabaccheria sono corso a controllare – esclama Daniele Raffo che da tre anni dirige il Centro – ma purtroppo non ero io. Già, qui tanti di noi la fortuna la provano quotidianamente”. E allora il dubbio sorge. Ramon Fontana, figlio di Bruno, titolare del bar enoteca davanti all’Ipercoop, uno che con i 70 milioni ci “comprerebbe il Parma calcio”, un po’ scherza e un po’ no quando spiega che “ stamane, su circa 400 dipendenti del centro commerciale, una ventina erano a casa. Chissà se fra quei venti…. ”. Già, chissà. Fra telecamere e taccuini, spumante e torte, coriandoli e stelle filanti, intanto la gente mormora. “Per me è un giovane – dice il signor Ettore, uno che all’enalotto ci gioca “tutti i santi giorni” – e speriam che abbia bisogno di quei soldi, che non perda la testa!”. E poi ci sono i clienti del supermercato, che passando davanti alla tabaccheria  in festa si tartassano di domande. Il loro atteggiamento è lo stesso di quando, per offrire e brindare, gli esercenti allestiscono un mini banchetto davanti all’edicola-tabacchi: la gente non osa prendere un pezzo di torta (gratis), finché non sono i titolari ad invitarli a mangiare. La rispettosa Parma è uguale per la questione del toto vincitore: nessuno si azzarda a chiedere, ma tutti vorrebbero sapere. LA CRONACA di Raffele Castagno Una pioggia di milioni su Parma . Dopo il biglietto della lotteria e il Win for Life vinto nelle scorse settimane la città ducale è di nuovo baciata dalla fortuna: questa volta arriva il premio più grande, 70 milioni di euro. E pensare che, ipotizzano i titolari della tabaccheria Bottini del CentroTorri di via San Leonardo: "Secondo noi è stata vinta con un sistemino da 10 euro, massimo 15" ( la Sisal ha poi spiegato che la schedina vincente era del valore di 2 euro, ndr) . La schedina è stata giocata nel primo pomeriggio, intorno alle 15. E sembra che lo stesso fortunato abbia anche azzeccato un 5. Pare si tratti di "un giocatore abituale". Un 6 secco il suo. Lo stesso centrato anche a Pistoia: per questo i due supervincitori dovranno spartirsi il bottino (il montepremi era di 139 milioni di euro) con 70 milioni a testa (69.511.157). Una cifra esorbitante. L'attesa durava dal 22 agosto dello scorso anno. Questa la combizione vincente : 20; 22; 24; 40; 51; 80; Jolly 60; Superstar 82 Incredibile l'emozione del titolare della tabaccheria. ''Davvero? Lo sto imparando da voi!'' ha esclamato ai giornalisti. Luca Tanzi, figlio della titolare della tabaccheria Bottini dove è stato realizzato uno dei due 6 al Superenalotto, e' felice e incredulo quando riceve la telefonata che gli ha comunicato la notizia della vincita. Dalla sua tabaccheria spiega: "Da noi, essendo un centro commerciale, giocano anche persone che provengono da fuori città ma soprattutto parmigiani. Crediamo possa trattarsi di un giocatore abituale, uno che fa i sistemi, ma non possiamo sapere di chi si tratti. Qui chiaramente non c'era mai stata una vincita del genere, siamo felicissimi" racconta mentre brinda il titolare. ''In un caso furono vinti 150.000 euro, in un altro, se non ricordo male, 50-60.000 euro. Ma questa è una vincita super'' ''La gran parte di loro, direi circa l'85%, gioca una schedina da pochi euro, spesso uno o due, mentre solo una minoranza partecipa ai sistemi che prepariamo''. Allora avrebbe giocato davvero 10 euro? ''Per ora e' troppo presto per dire che tipo di giocata e' stata fatta, ci vuole un po' di tempo per risalire ai dati''  aggiunge Luca Tanzi. Insieme a Luca nella tabaccheria-ricevitoria a gestione familiare lavorano la mamma, Fernanda Rosa Bottini, che è la titolare, la sorella Ginetta e il cognato, Davide Marossa. ''La tabaccheria è aperta da circa una ventina d'anni, ma noi ne siamo i gestori da 12 anni''. 
ROMA - "Calciopoli è davvero esistita. Era un sistema di potere che godeva di appoggi istituzionali in Figc". Lo ha dichiarato il colonnello Attilio Auricchio, l'ufficiale dei carabinieri che ha diretto l'operazione "Off side" sugli illeciti nel mondo del calcio, al pm Giuseppe Narducci al processo di calciopoli in corso davanti alla nona sezione del Tribunale di Napoli. "Le indagini partirono dopo alcune segnalazioni sulla squadra del Messina e i suoi rapporti con la Gea (la società di procuratori ritenuta vicina all'ex dg della Juve Luciano Moggi) e con lo stesso Moggi", ricorda Auricchio che attraverso le intercettazioni telefoniche, autorizzate dalla magistratura napoletana, arrivò all'intreccio di rapporti tra Moggi e l'ex amministratore delegato juventino Antonio Giraudo e i designatori arbitrali Paolo Bergamo e Pierluigi Pairetto. I quali, avvalendosi di arbitri, si sarebbero adoperati per "inficiare, modificare, influenzare i risultati". SISTEMA PROTETTO DA DIRIGENTI FIGC - Il colonnello ha precisato che "il sistema di potere godeva di appoggi istituzionali, con un gruppo di dirigenti che ha come obiettivo quello di mantenere il potere nelle istituzioni della Figc". Ripercorrendo le investigazioni svolte, Auricchio ha poi parlato dei sorteggi "pilotati dai due designatori strettamente legati alle scelte che Moggi assumeva". LE SCHEDE ESTERE - Poi si è soffermato su un altro punto, ovvero quello delle schede sim estere che Moggi avrebbe fornito ad alcuni arbitri e ai due designatori. "L'esistenza di utenze 'segretè prima ancora che venissero scoperte", ha spiegato Auricchio, "si intuì da diverse intercettazioni di telefonate tra Moggi, Bergamo, Pairetto ed altri interlocutori". MOGGI SU RODOMONTI - Al termine dell'udienza, Moggi ha chiesto di rendere una dichiarazione spontanea. "Rodomonti (ex arbitro, ndr) dicono che sia stato un arbitro vicino a me - ha affermato l'ex dg bianconero - e questo dimostra come abbiano letto solo quello che volevano. E' un falso. Basta leggere l'intercettazione tra Rodomonti e Meani (Leonardo Meani, ex dirigente milanista, imputato in questo processo, ndr) dopo il rigore concesso al Milan: Meani dice che il rigore c'è e che il presidente 'ti farà fare 30mila euro di capelli in Svizzera'". DESIGNAZIONI? BASTAVA MARTINO... - Moggi ha inoltre detto che leggendo alcuni passaggi dell'inchiesta gli "viene da ridere". Ciò a proposito della sua presunta conoscenza anticipata delle designazioni arbitrali. "Alle 11.53 già avevo saputo degli assistenti - ha affermato Moggi - Ma la realtà è un'altra: bastava telefonare a Manfredi Martino (ex segretario della Can) che diceva tutto. Manfredi Martino che dovrebbe essere sul banco degli imputati e invece lavora in Federcalcio perché qualcuno l'ho ha raccomandato al vicesegretario Nicoletti...". Leggi i commenti I commenti dei lettori 
WASHINGTON - Colonnello comandante di una base aerea e serial killer. Potrebbe assumere questo sinistro profilo la vicenda di Russell Williams, ufficiale di alto grado è responsabile della più importante base aerea canadese, la "8 Wing" di Trenton nell'Ontario, una "cittadella" abitata da tremila militari e seicento civili. Il colonnello è accusato di avere ucciso due donne. Almeno stando ai sospetti della polizia e degli inquirenti, che stanno riaprendo numerosi casi di aggressioni sessuali e di omicidi di donne rimasti irrisolti per confrontarli con gli spostamenti dell'ufficiale, che durante la sua finora luminosa carriera militare era stato distaccato in diverse basi. La notizia che il comandante della base di Trenton (Ontario), da dove partono i soldati canadesi inviati in Afghanistan e da dove sono partiti in tempi recenti gli aiuti per Haiti, sia un killer ed un predatore sessuale ha lasciato sotto shock il Canada. Russell Williams è accusato di avere ucciso almeno due donne. Nel novembre scorso era stato trovato il cadavere di Marie France Comeau, una soldatessa di 38 anni distaccata nella base di Trenton, dove Williams era comandante da quattro mesi. Il caso non era mai stato risolto. Il secondo omicidio è quello di Jessica Lloyd, 27 anni, scomparsa una decina di giorni fa. Il suo corpo era stato ritrovato ieri in un bosco, il giorno successivo all' arresto del colonnello. Oltre ai due omicidi, il comandante della base, 23 anni di onorata carriera, è accusato di avere aggredito sessualmente due donne, nel settembre scorso, penetrando nelle loro abitazioni. In entrambi  casi l'intruso aveva legato le vittime e le aveva poi fotografate. L'arresto di Williams ha lasciato sorpresi i comandanti militari che hanno sospeso immediatamente il colonnello dal suo incarico di responsabile della base di Trenton pur sottolineando che esiste una "presunzione di innocenza" nei suoi confronti. Finora la carriera militare di Williams era stata brillante.  Era stato pilota dei velivoli d'elite Challenger (usati anche dal premier canadese) ed era stato comandante della base canadese Camp Mirage, nel Dubai, snodo vitale delle operazioni per il Medio Oriente. Gli inquirenti hanno ispezionato l'appartamento del colonnello, che è sposato, alla ricerca di indizi su altri possibili crimini. Tra le indagini che sono state riaperte c'è quella sulla morte della diciannovenne Kathleen MacVicar, violentata e uccisa nel 2001 in una zona boscosa non lontana dalla base dove era stazionato all'epoca Williams. Anche questo caso non era mai stato risolto. 
ROMA - Un Berlusconi tra il paterno e lo scaramantico: "Sarò giusto, ma è presto per parlare di eredità". E' l'unica frase che trapela dal vertice di famiglia che si è tenuto oggi a Villa San Martino, una riunione che ha visto tutti insieme a tavola i figli della prima moglie, Pier Silvio e Marina, e quelli nati dall'unione con Veronica Lario, Barbara, Eleonora e Luigi. Con loro, oltre all'avvocato Niccolò Ghedini, anche i massimi dirigenti del gruppo Mediaset: dal presidente Fedele Confalonieri, all'amministratore delegato di Fininvest, Pasquale Cannatelli al presidente di Promos, nonché consulente del premier, Bruno Ermolli. Una tavolata che, negli ultimi mesi, non era stato facile mettere insieme. Questa volta all'appello non mancava nessuno. Silvio Berlusconi ci tiene ad essere e ad apparire "equo", aggettivo peraltro usato quest'estate da Barbara in un'intervi sta a 'Vanity Fair' che aveva creato attriti soprattutto con Marina. Durante la colazione non si sarebbe entrati nel dettaglio del 'nodo eredità', che per il premier sarebbe questione "prematura". Ma il Cavaliere avrebbe comunque rassicurato i figli sull'equilibrio dei ruoli nel gruppo, vista anche la ribalta che la questione ha avuto in questi giorni. A metà tra famiglia e azienda, da sciogliere c'è soprattutto il nodo del futuro dei tre figli di Veronica, visto che sia Marina che Pier Silvio sono saldamente alla guida di Mondadori e Mediaset. Per Eleonora si dovrebbero aprire le porte di Endemol, per Luigi quelle di Mediolanum, Barbara guarda all'editoria. Il pranzo cade poi a poco più di una settimana dall'incontro tra Berlusconi e la Lario per l'udienza di conciliazione dovuta alla richiesta di separazione. Le indiscrezioni raccontano che lei abbia chiesto una cifra di 3,5 milioni al mese e che lui ne abbia offerti circa 200mila. Cominciare a mettere mano al futuro dei tre figli più giovani, dando garanzie di equità, potrebbe dunque essere - secondo quanto spiegano fonti vicine al premier - anche un modo per rendere meno giustificata da parte della ormai ex moglie, una richiesta di vitalizio elevata. E l'entourage del premier ha comunque insistito sul fatto che non si sarebbe trattato di un pranzo "chiarificatore", ma di un normale convivio di famiglia, come tanti altri. Silvio Berlusconi, come ha riferito nel corso del week end a diversi interlocutori, ha espresso il suo rammarico per il fatto che sui rapporti interni alla sua famiglia si dicano e si scrivano cose che a suo giudizio sono infondate. Contrasti? Lotte? Il premier non ha dubbi: sono semmai solo cose che scrivono i giornali ma che non hanno alcun fondamento di verità. Leggi i commenti I commenti dei lettori 
ROMA - L'aula del Senato ha approvato il decreto legge sulla protezione civile, il terremoto in Abruzzo e l'emergenza rifiuti in Campania. I sì sono stati 140; i no 116; gli astenuti 11. Fra gli astenuti il presidente della Commissione Finanze Mario Baldassarri (Pdl) che contesta la creazione della Servizi Protezione Civile spa. La protezione civile diventa l'organismo che vigilerà sull'attività della Croce Rossa. Il testo, inoltre, prevede la nascita del commissario straordinario per gestire l'emergenza carceri, il quale sarà dotato di poteri che trascenderanno quelli delle amministrazioni locali nella decisione dei siti in cui costruire i nuovi istituti di pena previsti dal piano del ministro della Giustizia, Angelino Alfano. Marcia indietro invece sulle sanzioni da 500 a 3mila euro per gli sciatori "fuori pista" che provocano valanghe o mettono comunque a rischio, con qualunque atteggiamento, l'incolumità pubblica in montagna. La decisione del Senato è stata criticata duramente dal responsabile della protezione civile, Guido Bertolaso: "Prendo atto - ha detto in aula - che ci sono interessi economici e corporativi anteposti alla salute umana. Mi devo adeguare". 
ROMA - Dopo quasi sei mesi di assenza è tornato il 6 del Superenalotto, questa volta in coppia. Nell'estrazione di questa sera, infatti, sono usciti ben due 6 che si dividono il montepremi di circa 139,1 milioni di euro del jackpot, portandosi a casa quasi 70 milioni di euro a testa. Questa la combinazione vincente: 20, 22, 24, 40, 51,80 . Numero jolly: 60 . Superstar: 82 . Le vincite a Parma e Pistoia. Nessuno ha preso il 5+, mentre ai trentasette realizzatori del 5 vanno 21.316 euro. Il sei mancava all'appello dal 22 agosto dello scorso anno, quando a Bagnone (Massa Carrara) è stato centrato il jackpot da 147.807.299,08 euro. La vincita con punti 6 realizzata a Pistoia è stata giocata presso la tabaccheria Paci situata in via del Lastrone, 15. A quanto si appreso, si tratterebbe di un sistema. A Parma , invece, il 6 è stato indovinato presso la tabaccheria Bottini in via San Leonardo, 69, nel centro commerciale Centro Torri. In questo caso si tratterebbe di una "giocata secca". Dopo la realizzazione dei due 6, il jackpot stimato per la prossima estrazione scende ora a 32,8 milioni di euro: un montepremi di tutto rispetto, frutto delle nuove regole che vogliono il 6 di "ripartenza" rinforzato dai montepremi del 5+ non assegnati. Rimane dunque invariata la classifica delle vincite più alte di sempre in Italia. "Se questa sera il 6 fosse stato centrato da un appassionato solo, la vincita si sarebbe invece piazzata al secondo posto", spiega l'Agicos. Così i due fortunati sono a parimerito al quinto posto. Analizzando le vincite nel nostro Paese, emerge che in Campania e Lazio è finito quasi il 33% dei 6 vinti in tutta la penisola. Dei novantuno premi di prima categoria distribuiti finora dal Superenalotto, infatti, ben quindici sono finiti in Campania, mentre il Lazio ne conta uno in meno. Con la vincita di questa sera a Parma, l'Emilia Romagna occupa il terzo posto delle regioni più fortunate insieme alla Puglia, con nove 6 centrati. Al quarto posto la Toscana, che oltre a vantare il 6 da 147,8 milioni, questa sera si è aggiudicata il secondo 6 e ha raggiunto quota otto vincite di prima categoria. Lombardia e Veneto si piazzano al sesto posto (vantano sei 6) assieme al Piemonte. In Sicilia e Sardegna sono finite quattro vincite; seguono Calabria a tre e Abruzzo e Friuli ferme a due. Chiudono la classifica con una sola vincita Marche, Basilicata e Umbria. Da notare che sono ben quattro le regioni che ancora non sono state baciate dalla fortuna: Liguria, Valle d'Aosta, Trentino Alto Adige e Molise. Nettamente più fortunati i piccoli comuni che le grandi città. Dei novantuno 6 vinti finora al Superenalotto, infatti, ben cinquanta (ovvero il 55%) sono finiti nei piccoli centri, mentre quarantuno (il 45%) sono stati vinti nei capoluoghi di provincia. Tra le singole province si invertono le posizioni proposte per le regioni. Al primo posto troviamo infatti Roma con undici 6. Poco dopo c'è Napoli con dieci vincite di prima categoria. Sul gradino più basso del podio c'è la provincia di Bologna con cinque 6, mentre si fermano al quarto posto Bari e Milano - che hanno conseguito quattro vincite. Ottimo l'exploit di Sassari, soprattutto se si considera il non elevato numero degli abitanti. Nella città sarda sono infatti finite ben tre vincite di prima categoria, ovvero quante ne ha ospitate Torino. Grazie al "ritardo" del 6, il 2009 del Superenalotto è stato un anno da record, con una raccolta di oltre 3,3 miliardi di euro che ha superato anche il precedente primato del 1999, quando gli incassi sfiorarono i 3,2 miliardi. Merito della "passione" che tra luglio e agosto ha fatto segnare cifre record (1,1 miliardi in appena due mesi) nella caccia al jackpot, poi vinto a Bagnone il 22 agosto. Ma anche grazie alla nuova "fuga" del 6 uscito oggi, che da fine agosto al 9 febbraio ha mantenuto alto il livello di giocate nella caccia alla sestina, consentendo di raccogliere all'incirca 1,5 miliardi di euro in quasi 6 mesi: 85 milioni dal 22 a fine agosto, 303 milioni a settembre, 244 milioni a ottobre, 196 a novembre, 239 a dicembre e in crescendo 358 milioni nei primi 40 giorni del 2010. A beneficiare di questa raccolta record è l'Erario, che nel 2009 ha incassato dal Superenalotto 1,65 miliardi. 
Come incassare il maxipremio da 70 milioni di euro? E' questa la domanda che si stanno ponendo i due fortunati giocatori di Parma e Pistoia che hanno vinto il  jackpot del superenalotto, prima tra le ''preoccupazioni'' di tipo burocratico-bancario che da adesso in poi assilleranno il  nuovo milionario. E' il sito ufficiale Sisal a dare la risposta formale: ''Per vincite di importo complessivo pari o superiore a euro 1.000.000,00'', se si e' giocato in un punto di vendita fisico  (e non online) si ''deve inoltrare la ricevuta di gioco vincente a Uffici Premi di Sisal S.p.A. di via A. Tocqueville 13 a Milano o di viale Sacco e Vanzetti, 89 a Roma che, a condizione che non sia stato presentato alcun reclamo che possa pregiudicare il diritto alla vincita rivendicata o il valore ad essa attribuito, effettuera' il pagamento entro 31 giorni dalla scadenza del termine previsto per la presentazione dei reclami stessi''. Nel caso di vincita online, che non si e' verificato questa volta, le modalita' sono le stesse ma si dovra' presentare la stampa del dettaglio giocata vincente (riportante il codice univoco della giocata ed il codice di identificazione del conto di gioco), un documento di identita' valido ed il tuo Codice Fiscale. Il pagamento della vincita avviene dopo la verifica che la documentazione prodotta identifichi correttamente il vincitore, secondo i dati anagrafici presenti presso i sistemi del concessionario dei Giochi Numerici a Totalizzatore Nazionale''. Ma il punto rimane come incassare la somma, come portare la schedina allo sportello. Se non si ha il coraggio di andare di persona, ci si puo' rivolgere ad un notaio. Specialmente se si vuole rimanere nel completo anonimato. E' vero che la vincita del Superenalotto e' esentasse in quanto la ''trattenuta'' viene alla fonte (circa meta' di quanto giocato va in tasse e solo il 38% va in montepremi, con il 4% al rivenditore e l'8% alla Sisal). Ma e' meglio non avere troppa pubblicita' con 70 milioni nel ''portafoglio''. La scelta del notaio, allora, dovra' essere oculata: meglio se ''importante'' e quindi abituato ad avere a che fare con cifre di tutto rilievo come sono appunto 70 milioni di euro. Ma attenzione: il notaio potra' richiedere al fortunato vincitore una parcella, che secondo gli esperti puo' arrivare fino al 2/3% della somma, in pratica fino a 3 milioni di euro. Ma visto l'ammontare, la ''consulenza'' potrebbe costare molto meno. 
LAMPEDUSA (AGRIGENTO) - Il sindaco di Lampedusa, Dino De Rubeis, ha inviato una lettera al ministro Maroni congratulandosi dei "prodigiosi risultati raggiunti dal governo Berlusconi sul fronte della immigrazione clandestina proveniente dalle coste nord del continente africano". De Rubeis, inoltre, rivolge al ministro anche le sue scuse personali e politiche. "Scuse elaborate - si legge nella missiva - da un uomo testardo, ma capace di capire quando è giusto fare uno o più passi indietro, riconoscendo i meriti e il coraggio di chi, con una azione forte determinata e risolutiva è riuscito in una opera maestra, risolvendo di fatto un problema atavico e di importanza internazionale: gli arrivi sulle coste italiane di immigrati clandestini". Il sindaco, con un'ordinanza, ha nominato Angela Maraventano vicesindaco e assessore comunale con le deleghe all'Immigrazione, Pubblica istruzione e Pari opportunità. Era stato lo stesso sindaco a revocare quasi un anno fa le stesse deleghe alla senatrice della Lega Nord. Scuse anche alla senatrice Maraventano. "Nella speranza - dice il sindaco - che vorrà perdonare un vecchio amico, reo di non aver difeso e sostenuto fino in fondo una donna capace di presagire il grande disegno politico che ha salvato le nostre isole. La senatrice Maraventano è degna figlia di questa terra e il suo cuore sappiamo è non solo capace di perdonare ma di continuare a prodigarsi in maniera tangibile per fare rinascere a nuova vita queste nostre isole". 
ROMA - Niente Ballarò, Porta a Porta, Annozero e trasmissioni simili all'approssimarsi delle elezioni. Addirittura per tutto il mese che precede le elezioni. Non potranno andare in onda oppure dovranno trasformarsi in tribune elettorali regolamentate. E' quanto ha deciso a maggioranza la Commissione di Vigilanza Rai che si è riunita oggi per mettere a punto le regole sui programmi tv nel periodo della campagna elettorale. E' l'effetto del libera dato dalla Commissione al regolamento per l'applicazione della par condicio in tv in vista delle regionali del 28 e 29 marzo. Tra le novità più importanti contenute nel testo approvato questa sera dalla commissione, una norma che assimila alle regole della comunicazione politica nell'ultimo mese prima del voto anche le trasmissioni di approfondimento, passata con i voti del centrodestra e del relatore, il radicale Marco Beltrandi, e con la netta opposizione del Pd, che ha abbandonato i lavori. La protesta del Pd . "Quello che è accaduto - accusa il capogruppo del Pd in vigilanza, Fabrizio Morri - è molto grave: il centrodestra, complice Beltrandi, ha votato la soppressione delle trasmissioni di approfondimento giornalistico nell'ultimo mese di campagna elettorale: dunque 'Porta a Porta', 'Ballaro, 'Annozero' salteranno, cosa mai accaduta prima e che la legge non chiede, e per estensione due terzi del palinsesto di Raitre rischiano la cancellazione. La norma approvata, infatti, prevede che al posto di queste trasmissioni si facciano tribune elettorali, sottoposte alle regole rigide della ripartizione paritaria fra tutti i soggetti politici". Secondo Morri, questa novità apre anche un problema relativo alla tv commerciale: "Dubito molto - sottolinea - che l'Autorità per le comunicazioni si senta di cancellare 'Matrix' o gli altri approfondimenti di Mediaset". La replica di Beltrandi . "Le nuove disposizioni - spiega l'esponente radicale - stabiliscono che i programmi di approfondimento possano scegliere: o devono ospitare nei loro spazi le tribune politiche, oppure possono andare in onda in orari e fasce diverse. Dipenderà da Vespa, da Floris, da Santoro, cioè dai responsabili delle trasmissioni. E in ogni caso, se decideranno di andare in onda in altre fasce orarie e si occuperanno di politica, dovranno obbedire alle regole della comunicazione politica e cioè delle tribune". Usigrai: "E' il bavaglio, si va verso lo sciopero" . "Domani stesso - ha dichiarato Carlo Verna dell'Usigrai - apriremo le procedure per lo sciopero dopo la decisione della vigilanza dimettere il bavaglio all'informazione Rai durante la campagna elettorale. Si stanno minando le ragioni stesse del servizio pubblico. Una assurdità". Leggi i commenti I commenti dei lettori 
