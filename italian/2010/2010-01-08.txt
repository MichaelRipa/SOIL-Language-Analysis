Le Borse europee, che avevano aperto in positivo, hanno vacillato dopo l'avvio incerto di Wall Street e il dato sulla disoccupazione Usa, ma poi sul finale le piazze del Vecchio Continente hanno tutte chiuso in rialzo. A dicembre i posti di lavoro negli Stati Uniti sono diminuiti di 85mila unità, un calo inatteso che raffredda le attese di un miglioramento del mercato del lavoro. Il tasso di disoccupazione è però rimasto stabile al 10% mentre gli impieghi nel corso di tutto il 2009 sono scesi del 3%, cifra mai vista dal 1949. Alla luce di questa notizia, il petrolio quotato a New York è quindi scivolato sotto quota 82 dollari al barile, ma il colpo peggiore si è sentito sul mercato valutario, dove il biglietto verde ha perso quota nei confronti di tutte le principali valute estere. E così oggi l'euro è salito nuovamente a quota 1,44 nei confronti del dollaro, che invece è sceso anche nei confronti dello yen scivolando a 92,7 sulla divisa nipponica. Tornando ai listini del Vecchio continente, la migliore è stata Parigi (0,52%), seguita a ruota da Londra (+0,34%) e Francoforte (+0,32%). A Piazza Affari invece l'indice Ftse-Mib ha segnato un rialzo dello 0,43% a 23.811 punti ed il Ftse All-Share dello 0,39% a quota 24.239. Sul paniere principale corrono le Italcementi (+3,5%), dopo le indiscrezioni relative a una prossima emissione obbligazionaria da 700 milioni di euro. Da segnalare poi la brillante performance di Luxottica (+1,7%) che è stata promossa nella lista dei preferiti di Exane. Buon recupero anche per Lottomatica (+1%), che pare favorita a vincere la gara per i giochi in Texas. Buon andamento per i titoli delle banche, a cominciare da Intesa Sanapolo (+1,%), Mps (+1,6%), Ubi (+1,2%) e Unicredit (+0,9%) che lunedì darà il via all'aumento di capitale da 4 miliardi. Continua la fase negativa di A2a (-0,35%) con Goldman Sachs che ha abbassato il giudizio a 'neutral'da 'buy'. In negativo anche Mediaset (-0,26%) che per la prima volta nella sua storia deve fare i conti con lo sciopero dell'attività trucco e costumi che vuole cedere, mentre su Telecom (-1,2%) sono giunte novità negative dall'Argentina, che ha intimato al gruppo di vendere le attività locali. 
ROMA - Olimpiadi a rischio per Giorgio Rocca. il 34enne campione azzurro si è infortunato oggi mentre si allenava sulle piste di Domobianca, in Piemonte. Sottoposto ad esami all'istituto Galeazzi di Milano, alla diagnosi iniziale che parlava di un forte stiramento di un muscolo adduttore, se ne aggiunta una nuova, ben più seria. La risonanza magnetica ha infatti evidenziato una seria lesione muscolo-tendinea alla coscia destra. Non è stata data una prognosi di guarigione dell'atleta azzurro, per cui diventa a rischio il proseguimento della stagione agonistica, Olimpiadi di Vancouver comprese. Leggi i commenti I commenti dei lettori 
ROMA - Neve al Nord, pioggia battente al Centro-Sud, il Tevere sotto costante osservazione a Roma (un'altra piena è attesa tra domenica e lunedì) e un alpinista morto in Valle d'Aosta, vittima di una valanga. E' il bilancio dell'ondata di maltempo che nelle ultime ore ha investito l'Italia. In Emilia Romagna uno sciatore che faceva un fuoripista sul Monte Cimone è rimasto ferito dopo esere stato investito da una slavina, mentre nell'entroterra genovese un altro uomo è morto mentre spalava la neve davanti casa. Imbiancate anche le rive del lago Maggiore, vietato ai mezzi pesanti il traforo del Monte Bianco. E il valico internazionale del Colle della Maddalena, tra Italia e Francia, in alta Valle Stura, è chiuso da stanotte. IL METEO IN TEMPO REALE Il maltempo continua a non dare tregua alle nostre regioni e secondo le prime stime della Cia, la Confederazione italiana agricoltori, i danni all'agricoltura ammonterebbero a oltre 200 milioni di euro. La Cia solleciterà la delimitazione delle zone colpite al fine di richiedere lo stato di calamità naturale. Interessati alle nevicate oltre 600 chilometri di autostrade che però sono rimaste sempre percorribili. Per domani le previsioni non sono confortanti, la Protezione Civile prevede neve anche al Centro-Sud e in Sardegna. Ma vediamo la situazione nelle regioni più colpite. Trentino . Sopra i 600 metri sono caduti fino a 15 centimetri di neve. Fino a domenica pericolo valanghe 'marcato grado 3'; chiuso il passo Fedaia. Nevicate sull'Autobrennero. Veneto . Pioggia diffusa in pianura e neve tra i 15 e i 20 cm in montagna, a partire dai 1600 metri di quota. Sulle Dolomiti il pericolo di valanghe è di grado tre "marcato". A Venezia alle 5,30 di domani è prevista una punta di acqua alta di 100 centimetri sul medio mare. Liguria . A Genova piove ma non è arrivata l'abbondante nevicata prevista. Neve abbondante invece sui bacini Padani di Ponente e Levante (Valbormida, la più colpita, poi Valle Stura, Val d'Aveto e Val Trebbia) dove le precipitazioni proseguono anche a quote basse e sono previsti ulteriori accumuli fino a 20 centimetri. Sul resto della regione è terminata l'allerta e le nevicate sono previste sopra i mille metri. Soppressi una quindicina di treni regionali. A causa del vento forte è chiusa l'area portuale genovese. Valle d'Aosta . Nevica su tutta la regione, in particolare nella Valle di Gressoney e di Champorcher. Un alpinista olandese è morto travolto da una valanga in Valnontey a Cogne (Aosta). Con lui c'era un connazionale rimasto illeso. Toscana . Alimentato dalla pioggia e dalle acque degli affluenti, cresce il livello dell'Arno a Firenze, ma al momento non preoccupa. Secondo la Protezione civile provinciale, alle 19, dopo sei ore di maltempo, il fiume agli Uffizi, era cresciuto di 40 centimetri rispetto alla precedente misurazione, ma non ha ancora raggiunto il primo livello di guardia. Al momento si registrano precipitazioni di debole intensità sull'intero territorio provinciale, mentre gli eventi più significativi si registrano nell'alto Mugello. Monitorati anche gli altri principali fiumi della Toscana: l'Ombrone grossetano ha superato il livello di guardia, mentre al momento non preoccupa il Serchio che nel giorno di Natale aveva alluvionato zone in provincia di Pisa e Lucca. Il meteo segnala una tregua nella notte e poi ancora pioggia e temporali da domani mattina. Lazio e Umbria . Su Roma è piovuto per tutto il giorno. La piena del Tevere è stata di 11 metri all'idrometro di Ripetta ma secondo gli esperti è previsto un aumento dovuto alle abbondanti precipitazioni in corso nella regione. La Protezione civile del Lazio ha messo in allerta tutti i Comuni e le associazioni di volontari del bacino del Tevere e dell'Aniene. Le piogge in Umbria hanno ingrossato l'affluente Paglia e la diga di Corbara. Tutti i mezzi sono mobilitati per il monitoraggio del territorio. E una ricognizione "per valutare il rischio esondazione" è in corso da parte di personale dell'Esercito (un nucleo del 6/o reggimento Genio Pontieri) insieme alla Protezione civile. In allerta alcuni reparti del primo reggimento Granatieri di Sardegna, dello stesso 6/o reggimento Genio Pontieri, dell'8/o reggimento Lancieri di Montebello e del Reparto Comando della brigata Granatieri di Sardegna. Il Tevere a Roma . Al momento il fiume non fa paura ai medici e agli operatori dell'ospedale Fatebenefratelli dell'isola Tiberina, nel centro della capitale. "La situazione è sotto controllo - afferma Franco Ilardo, responsabile della comunicazione dell'ospedale - crto, se dovesse cambiare, siamo pronti a mettere in atto tutte le procedure per la sicurezza dei pazienti". Tutto pronto in caso di emergenza anche al carcere di Regina Coeli che sorge sul lungotevere. Intanto nella capitale sono in molti, romani e turisti, che si affacciano dai parapetti sul lungotevere: lo spettacolo è affascinante. Il fiume attraversa la città e oggi ha "inghiottito" la pista ciclabile che corre su uno degli argini, all'altezza di Ponte Marconi, e ha fatto sparire le banchine che costeggiano il fiume. Campania . Sospese tutte le corse degli aliscafi che collegano Napoli con le isole di Capri, Ischia e Procida. Le piogge intense sul capoluogo campano hanno provocato una serie di allagamenti in diverse zone della città. I problemi maggiori si sono verificati nella zona nord della città, e in provincia, a Mugnano. La Protezione civile regionale ha segnalato il crollo di un terrazzo, precipitato a mare, a Bacoli, nel Napoletano, in un palazzo sgomberato nei giorni scorsi in seguito alla mareggiata. Nessuno è rimasto ferito. 
ROMA - L'elenco dei giovani che saranno in gara nella sezione Sanremo Nuova Generazione (le "Nuove proposte" del passato) è ancora in fase di definizione, ma di sicuro gli Analisilogica non saranno nella lista. La commissione incaricata di selezionare i sei artisti che, insieme ai due provenienti da SanremoLab, andranno a  formare il cast degli emergenti ha dichiarato "non idoneo" il brano proposto dal gruppo, Ma c'era il sole , perché non conforme al regolamento della manifestazione che vieta testi con elementi "discriminatori" in base a età, sesso, religione, razza o nazionalità. Ma la giovane band milanese non ci sta e parla di "censura politica". "Abbiamo motivo di credere - affermano gli Analisilogica via Web - che si tratti di un atto di censura politica verso un pezzo liberamente ispirato ai principi della Convenzione internazionale sui diritti del Fanciullo della Dichiarazione universale sui Diritti umani, in alcun modo lesiva della dignità di nessuno e tantomeno offensiva verso alcuna categoria. E' un atto inaccettabile (siamo nel 2010), ingiustificato e in contrasto con l'articolo 21 della Costituzione italiana". Evidentemente l'organizzazione del festival, insieme al Comitato di controllo della Rai che ha il compito di valutare materiali e contenuti, non ha ritenuto il testo politicamente corretto. La canzone racconta la drammatica esperienza di un bambino che a causa della guerra resta mutilato: "... mi stavo preparando a crescere / E vorrei giocare coi miei amici per la strada / E fare come i bambini felici del mondo / Piovono bombe vere mentre tu giochi con i soldatini neri / La vostra guerra non è mia e la disprezzerò per sempre... io la disprezzerò". E continua: "Lo sapevo che non dovevo uscire a giocare / ma c'era il sole / non lo so cos'è successo però ho sentito un gran rumore e adesso non ho più le gambe / me le hanno portate via per sempre". L'esclusione del brano, a quanto si è appreso, è però da attribuire a un verso specifico: "Gli uomini bianchi che parlano quella lingua strana non mi piacciono. E' colpa loro se adesso la mia famiglia non è più felice". In base all'articolo 3 del regolamento i brani non devono contenere elementi "discriminatori in ragione di età, sesso, orientamento sessuale, condizioni personali e sociali, razza, lingua, nazionalità, opinioni politiche e sindacali, credenze religiose". Gli Analisilogica sanno come sfruttare la loro annunciata assenza dal palco dell'Ariston e hanno diffuso ampiamente la notizia su internet. La band - composta da Raffaele Mura, Carlo Rogato, Christian 'Jez' Cataldi, Davide 'Pop' Bassani, Stefano 'Steve' Rogato - nata nel 2003 e formata presso la Civica Scuola di Musica di Cinisello Balsamo (Milano) parla di sé definendosi "un pop cantautorale scanzonato e romantico al tempo stesso. Una musica fatta di  immagini e schegge di emozioni che colpiscono il cuore e la mente". Per questo le loro canzoni urlano la rabbia contro ogni guerra come dimostra la partecipazione alla manifestazione di Amnesty  "Voci per la libertà" oppure il pezzo dedicato all'importanza della comunicazione perché "c'è gente che muore per comunicare", dice il cantante parlando di "L'inviata". Intanto Sanremo Academy, la commissione presieduta dal direttore artistico del Festival, Gianmarco Mazzi, sta ultimando le selezioni per arrivare alla scelta dei sei giovani che parteciperanno alla gara. La novità di questa 60esima edizione è che le canzoni delle nuove proposte non saranno inedite come è stato fino allo scorso anno. I brani degli aspiranti sono invece disponibili dal 3 dicembre in una apposita e affollatissima sezione del sito Rai dedicata a Sanremo Nuova Generazione, in rigoroso ordine alfabetico. Da lunedì 18 gennaio la stessa pagina ospiterà le otto canzoni e i relativi video degli artisti in gara. 
ROMA  - Venezia "venti e venti" conosce le sue contestazioni urbanistiche. Le sue polemiche interne, l'emersione degli immancabili appoggi d'affari. Come Roma candidata olimpica, d'altronde. Di Roma, però, si sa tutto: la lobby del cemento che si è espressa al meglio durante i mondiali di nuoto ed è pronta per la nuova chance olimpica, la Tor Vergata dell'architetto Calatrava che dopo trenta mesi di lavori è un buco enorme, urbanistico e finanziario, e i 300 milioni per completarla non si troveranno neppure attraverso la partita dell'Unità d'Italia. Gli affari e le contestazioni per Venezia 2020 (seconda candidata italiana per i Giochi estivi da disputare dieci anni) sono, però, una novità. E stanno emergendo con forza in queste ore. Nel passaggio del voto nel Consiglio comunale di Venezia sulla delibera 131 del tre novembre scorso  -  che prevede ventisei impianti tra la città lagunare, Padova e Treviso (tredici pronti, sei approvati e da finanziare, sei tutti da immaginare) e soprattutto la creazione di una grande città dello sport e del gioco nell'area di Tessera, in terraferma, a ridosso dell'aeroporto Marco Polo  -  la situazione si è complicata. La Lega Nord (con sette atti), il Pdl (con trenta), l'agguerrita associazione dei 40xVenezia (altri sette), quindi il Comitato traffico, quaranta docenti di Cà Foscari, i Verdi, gli albergatori hanno presentato sessanta osservazioni. Tutte critiche. Alcune chiedono la revisione, altre la bocciatura in toto, della delibera fortemente voluta dal sindaco uscente, Massimo Cacciari, e dal governatore uscente, Giancarlo Galan. Si contesta, riassumendo, che la variante di Tessera non è un'operazione urbanistica per restituire una zona alla città  -  così sarebbe se il Comitato promotore avesse messo al centro del suo dossier l'industriale Marghera, più a sud  - , piuttosto è una resa agli appetiti dei poteri forti della città raccordati attorno alla Save, la locale società aeroporti. Poi, nell'area in cui si prevedono un nuovo stadio (promesso ma mai costruito dalla società aeroportuale), due arene per lo sport, il centro acquatico, il villaggio atleti e quello per i media ci sono ampi appezzamenti di campagna veneta, ora a verde, ora coltivata. Tre, la variante urbanistica che si va a votare è illegittima nei suoi passaggi amministrativi. I 40xVenezia, in particolare, chiedono lo spostamento del progetto in area Marghera perché oggi non rispetta l'idea di sviluppo sostenibile che le Olimpiadi veneziane hanno assicurato. "L'operazione sul Quadrante di Tessera stravolgerà lo sviluppo dell'intero territorio nei prossimi anni", hanno detto in una conferenza stampa tenuta nelle salette consiliari di Cà Farsetti. "Bisogna costruire nel costruito", è la convinzione di chi si oppone, "e non portare un nuovo pavimento di cemento da due milioni di metri quadrati su terreno vergine agricolo". L'intera operazione, poi, sarà delegata a privati  -  l'ente aeroportuale  -  che decideranno la pianificazione di aeroporto, alta velocità, metrò di superficie, sublagunare, stadio e casinò. "Un subappalto inaccettabile". Le Olimpiadi del 2020 "saranno un'opportunità se si recupererà Marghera e non si cementificherà campagna", dicono gli oppositori. Replica Federico Fantini, motore operativo del Comitato "Venezia venti venti": "Se il piano sarà gestito con intelligenza e professionalità, ci saranno ricadute virtuose per la città e i suoi abitanti". Ci saranno tre sedute al Consiglio comunale di Venezia, l'ultima il 15 gennaio. Entro lunedì 18 Cacciari vuole approvare il suo piano "Olimpiadi a Venezia (e a Tessera)". La battaglia interna sta salendo. Leggi i commenti I commenti dei lettori 
ROMA - Mancano poche ore al debutto all'Olimpico in maglia giallorossa e Luca Toni non sta nella pelle, dopo l'amichevole giocata al Flaminio e i primi minuti in campionato a Cagliari: "Sentire il calore della gente è stato fantastico  -  ammette il centravanti giallorosso, ripensando alla partita con la Cisco  -  ero emozionatissimo, ma adesso è giunto il momento di fare qualcosa di più importante. Ho grande carica, spero di sfogarla domani in campo regalando belle emozioni ai tifosi". OTTIMO APPROCCIO - Non ci sono nuvole sulla nuova vita sportiva di Toni: anche il primo impatto con il gruppo guidato da Mister Ranieri appare ottimo. "I ragazzi sono fantastici, alcuni già li conoscevo ma anche gli altri sono stati molto carini  -  dichiara l'ex attaccante del Bayern  -  ovviamente ho un rapporto più approfondito con alcuni, come con De Rossi cui mi legano 5-6 anni di militanza in azzurro. Mi ha dato tanti consigli utili in questi primi giorni". CHIAROSCURO BAYERN - Nonostante sia finita male, l'esperienza tedesca ha lasciato comunque un segno importante nella carriera del centravanti giallorosso: "Sono partito fortissimo, come toccavo palla facevo gol  -  racconta Toni  -  sono arrivato a fare 39 gol il primo anno, a momenti avrei raggiunto una leggenda come Gerd Muller. Quell'anno fu fantastico e i tifosi hanno imparato ad apprezzarmi per la mia solarità. Alcuni mi dicevano, riferendosi a Van Gaal: 'Non andartene, tanto va via lui'". A BRESCIA CON MAZZONE - Con un romano e romanista doc come Carlo Mazzone, Luca Toni ha avuto a che fare a Brescia: "Mi diceva 'te devi dà 'na svegliata!'  -  racconta l'attaccante  -  ho passato anni splendidi a Brescia, soprattutto grazie a lui. Quando le cose andavano male si accollava tutte le responsabilità, ma lasciava i meriti ai giocatori quando invece girava tutto bene". CON TOTTI E' PIU' FACILE - Totti ha detto che, al suo fianco, Toni può fare almeno 15 gol: "Con lui è facile  -  ribatte Luca  -  ti dà la palla con i giri contati. Io voglio aiutare i miei compagni, possiamo toglierci tante soddisfazioni insieme. Sono una prima punta a cui piace segnare ma che aiuta la squadra a salire proteggendo palla e magari aiutando i centrocampisti ad inserirsi". CIRCO MASSIMO - Roma, per Luca Toni, vuol dire anche Circo Massimo e il ricordo della festa al ritorno dalla Germania dopo la vittoria nel Mondiale 2006: "Ci sono passato l'altro giorno con De Rossi, all'inizio non capivo dove fossimo, senza tutta quella gente. E lui mi ha detto 'Cerchiamo di vincere qualcosa, vedi che succede qua...'. Io voglio meritarmi questa maglia e fare il possibile per rimanere qui a Roma. Posso solo garantire che darò il massimo e uscirò dal campo stremato, cercando di fare più gol possibili". Leggi i commenti I commenti dei lettori 
Lungo le coste italiane (con l'eccezione della Puglia) avrebbe poco senso. Ma in Inghilterra, dove il vento soffia con forza e regolarità, è molto più conveniente. È per questo motivo che il governo del premier Gordon Brown ha avviato un piano da 100 miliardi di sterline (110 miliardi di euro) per la realizzazione del più vasto programma di investimento sull'energia eolica del mondo. Oggi Londra ha concesso le prime licenze per gli impianti off-shore, che sono andate a sedici società, tra cui i colossi del settore energia in Europa. Il progetto è ambizioso: creare 70mila posti di lavoro entro il 2020. E oggi Londra ha autorizzato le licenze per nove consorzi che realizzeranno fino a 32mila megawatt di potenza installata, a fronte dei 700 fino a ora installati. Nella lista dei partecipanti ci sono tutti i big del settore: dai tedeschi di Rwe alla spagnola Iberdrola, dalla svedese Vattenfall, alla portoghese Edp, dall'industria di stato norvegese Statoil agli inglesi di Centrica. C'è poi il caso di Siemens: la multinazionale tedesca ha il 50% del consorzio che costruirà una centrale off shore al largo dell'estuario del Tamigi, destinata a diventare la più grande mai realizzata al mondo, con una potenza da 4mila megawatt. L'energia eolica, del resto, sta conoscendo uno sviluppo senza precedenti nei paesi del nord Europa: di pochi giorni fa è l'annuncio di nove paesi dell'Unione europea che si affacciano sul Mare del Nord che intendono realizzare un grande parco off shore che avrà un costo complessivo di 30 miliardi di euro. I paesi coinvolti sono Germania, Francia, Gran Bretagna, Irlanda, Belgio, Paesi bassi, Lussemburgo, Norvegia e Danimarca. 
Lungo le coste italiane (con l'eccezione della Puglia) avrebbe poco senso. Ma in Inghilterra, dove il vento soffia con forza e regolarità, è molto più conveniente. È per questo motivo che il governo del premier Gordon Brown ha avviato un piano da 100 miliardi di sterline (110 miliardi di euro) per la realizzazione del più vasto programma di investimento sull'energia eolica del mondo. Oggi Londra ha concesso le prime licenze per gli impianti off-shore, che sono andate a sedici società, tra cui i colossi del settore energia in Europa. Il progetto è ambizioso: creare 70mila posti di lavoro entro il 2020. E oggi Londra ha autorizzato le licenze per nove consorzi che realizzeranno fino a 32mila megawatt di potenza installata, a fronte dei 700 fino a ora installati. Nella lista dei partecipanti ci sono tutti i big del settore: dai tedeschi di Rwe alla spagnola Iberdrola, dalla svedese Vattenfall, alla portoghese Edp, dall'industria di stato norvegese Statoil agli inglesi di Centrica. C'è poi il caso di Siemens: la multinazionale tedesca ha il 50% del consorzio che costruirà una centrale off shore al largo dell'estuario del Tamigi, destinata a diventare la più grande mai realizzata al mondo, con una potenza da 4mila megawatt. L'energia eolica, del resto, sta conoscendo uno sviluppo senza precedenti nei paesi del nord Europa: di pochi giorni fa è l'annuncio di nove paesi dell'Unione europea che si affacciano sul Mare del Nord che intendono realizzare un grande parco off shore che avrà un costo complessivo di 30 miliardi di euro. I paesi coinvolti sono Germania, Francia, Gran Bretagna, Irlanda, Belgio, Paesi bassi, Lussemburgo, Norvegia e Danimarca. 
ROSARNO (REGGIO CALABRIA) - E' battaglia a Rosarno. Tra cittadini e immigrati. Sprangate, colpi di pistola, botte: dopo gli scontri di ieri, anche oggi la tensione è stata altissima nella cittadina calabrese. Nel tardo pomeriggio nuovi spari contro gli immigrati. Due extracomunitari sono stati feriti alle gambe con dei fucili a pallini, mentre altri due sono stati colpiti con spranghe e bastoni. Sono stati tutti portati d'urgenza all'ospedale di Polistena; i due feriti con le spranghe sono in condizioni gravi. La sparatoria è avvenuta verso le 18.15 nei pressi dell'accampamento degli immigrati di Rosarno, nel comune di Laureana di Borrello, mentre il ferimento degli altri due è avvenuto durante scontri sulla statale 18 tra Rosarno e Gioia Tauro. Cinque immigrati, infine, sono stati investiti da auto guidate da cittadini italiani. Gli investimenti sono avvenuti in prossimità dei posti di blocco attuati dagli abitanti del posto. In un caso i responsabili dell'investimento sono stati fermati dai carabinieri. In serata è iniziato il trasferimento degli immigrati nel Cpt di Crotone. Il bilancio della giornata è pesante: 37 feriti, tra i quali 19 extracomunitari e 18 uomini delle forze dell'ordine. Il capo della polizia, Antonio Manganelli, ha disposto l'invio di un "consistente contingente di uomini delle forze di polizia, per assicurare il miglior controllo del territorio e garantire serenità a tutta la popolazione presente". In tutto, sono stati arrestati sette extracomunitari e un italiano. Trasferimento degli immigrati a Crotone. Nella notte sei autobus carichi di immigrati (di cui due della polizia) erano pronti per partire da Rosarno. Destinazione: il centro di accoglienza Sant'Anna di Crotone, ex centro permanenza temporanea. Si tratta dei 250 extracomunitari che erano ospitati nell'ex fabbrica Rognetta, provenienti da una quarantina di paesi diversi. Gl immigrati salivano sui mezzi con i cappucci in testa e nelle mani le borse con gli oggetti personali. Alcuni hanno dichiarato di non sapere dove sarebbero stati trasportati. Il tutto è avvenuto mentre un gruppo di cittadini locali presidiava la zona per assistere alla partenza degli autobus. I mezzi erano circondati da vetture della polizia, per scongiurare la possibilità di altri scontri. Sembra inoltre che una trentina di extracomunitari si siano recati autonomamente alla stazione ferroviaria con l'intenzione di lasciare il comune. Per il momento, invece, non si è ancora risolta la situazione dell'ex Opera Sila, l'altra struttura dove sono ospitati circa 600 immigrati. Lì, secondo quanto si apprende, sono in corso delle trattative ma è probabile che la situazione non si sblocchi prima di domani mattina. Gli abitanti di Rosarno hanno fatto sapere che continueranno ad occupare il Comune fino a quando tutti gli immigrati non saranno sui pullman. La giornata. La sparatoria del tardo pomeriggio è arrivata al termine di una giornata di alta tensione nella cittadina in provincia di Reggio. I disordini sono iniziati ieri, quando gli immigrati hanno dato vita ad una guerriglia urbana dopo che due di loro erano stati feriti da sconosciuti con alcuni colpi di carabina ad aria compressa. Migliaia di extracomunitari si sono radunati per le strade e nella piazza del comune. Un abitante ha sparato in aria con un fucile. Un gruppo di immigrati è venuto a contatto con un centinaio di abitanti. Il bilancio dei feriti è di 16 immigrati e 18 agenti delle forze dell'ordine. Il comune è stato occupato dai cittadini di Rosarno, che si sono organizzati in una sorta di Comitato. In serata è dovuta intervenire la polizia, quando un gruppo di abitanti si è avvicianato alla struttura che ospita gli immigrati e ha tentato di forzare la struttura con un fitto lancio di sassi. La Cgil: nel 2007, in tutta la Calabria, a fronte dei 6.400 autorizzati, si stima vi siano stati circa 20 mila lavoratori stranieri stagionali impiegati nel settore agricolo. Alta tensione. Nel tardo pomeriggio un centinaio di abitanti, armati di bastoni e spranghe di ferro, ha tirato su una barricata sulla statale 18 all'altezza del km 474, a poche centinaia di metri dai locali dell'ex Opera Sila dove si trovano molti degli stranieri che la notte scorsa hanno dato vita agli scontri. La situazione è molto tesa: al momento non c'è stato alcun contatto tra i due gruppi, con gli immigrati che, secondo quanto riferiscono fonti investigative, si sono chiusi dentro i locali dell'ex Opera Sila (una struttura fatiscente in mezzo al nulla di una zona industriale mai decollata) e non avrebbero intenzione di uscire. Ma il blocco dei cittadini sembra tutt'altro che pacifico: quasi tutti hanno bastoni, stecche da biliardo, spranghe di ferro e mazze. E tra loro sono circolate anche alcune taniche di benzina. Maroni: "Troppa tolleranza". Il ministro degli Interni Roberto Maroni ha usato parole molto dure in riferimento alle proteste degli immigrati. "In tutti questi anni - ha detto - è stata tollerata, senza fare nulla di efficace, un'immigrazione clandestina che ha alimentato da una parte la criminalità e dall'altra ha generato situazioni di forte degrado, come quella di Rosarno". "Stiamo intervenendo - ha aggiunto - intanto ponendo fine all'immigrazione clandestina, agli sbarchi che hanno alimentato il degrado, e a poco a poco porteremo la situazione alla normalità: questo è il nostro impegno". La manifestazione degli immigrati di Gioia Tauro. Questa mattina è stata organizzata una manifestazione di protesta degli immigrati della Piana di Gioia Tauro (sono circa in 15mila gli immigrati presenti in questo territorio). Alcune migliaia immigrati, secondo la polizia, si sono radunati davanti al comune. Gli immigrati hanno scandito slogan di protesta e chiesto che una loro delegazione incontrasse il commissario prefettizio del Comune, Francesco Bagnato. Sono state danneggiate le vetrine di alcuni negozi e qualche cassonetto è stato rovesciato. Tra gli abitanti e gli extracomunitari sono scoppiati disordini. Una donna a bordo di una Grande Punto è stata aggredita e salvata grazie a polizia e carabinieri, che in massa hanno tentato di arginare le proteste. Spari da un balcone. In mattinata un cittadino ha sparato due colpi di fucile in aria a scopo intimidatorio per disperdere un gruppo di immigrati che si era concentrato davanti alla sua abitazione. L'uomo ha esploso i colpi dopo essere salito sulla terrazza della casa. Gli immigrati successivamente sono entrati nell'abitazione dove c'erano la moglie e i due figli dell'uomo, dove però si sono limitati ad urlare e protestare e si sono poi allontanati. L'uomo è stato fermato dalla polizia. Tensione fra gli abitanti e le forze dell'ordine. Momenti di tensione si sono avuti anche tra un gruppo di abitanti di Rosarno e le forze dell'ordine, dopo che un giovane era stato fermato perché stava litigando con un immigrato. Gli animi si sono calmati dopo che il giovane, che era stato bloccato, di fronte alle proteste degli abitanti, è stato rilasciato. Alcune persone di Rosarno hanno poi tentato di raggiungere un gruppo di immigrati, ma sono stati bloccati dalle forze di polizia. La reazione degli abitanti è stata immediata con grida e insulti verso le forze dell'ordine. "Dovete picchiare loro - ha detto un giovane - e non noi, perché sono loro i veri criminali". Aggredita troupe del Tg2. Durante gli scontri a Rosarno è stata aggredita una troupe del Tg2 e il giornalista Francesco Vitale: un gruppo di immigrati alla vista della telecamera ha lanciato sassi contro il giornalista e il suo operatore. La troupe e lo stesso cronista hanno già ripreso il loro lavoro. Cgil: in Calabria circa 20 mila lavoratori stranieri stagionali. Nel 2007, in tutta la Calabria, a fronte dei 6.400 autorizzati, si stima vi siano stati circa 20 mila lavoratori stranieri stagionali impiegati nel settore agricolo. Queste le ultime cifre sul fenomeno dell'immigrazione e della stagionalità nel settore primario nella regione, rese note dalla Cgil, che proprio a Rosarno ha svolto la prima conferenza regionale sui migranti nelle scorse settimane. L'Immigrato: "Contro di noi continue violenze". "Abbiamo bisogno di protezione perché contro di noi ci sono continue violenze che sono frutto di razzismo". Lo ha detto ai giornalisti Sidiki, un immigrato africano di 25 anni, che viene a Rosarno di frequente per lavorare nei campi. "Subiamo continuamente - ha aggiunto Sidiki - atti di intolleranza, ma noi siamo lavoratori onesti che vengono qui solo per guadagnarsi il pane e non diamo fastidio a nessuno. Piuttosto, sono intollerabili le condizioni in cui ci fanno vivere perché avremmo bisogno di più igiene e dignità". La diocesi: "La 'ndrangheta sfrutta gli immigrati". "Il problema degli immigrati va riallacciato a quello della 'ndrangheta. C'è uno sfruttamento pilotato da parte della criminalità e questo a causa dell'assenza dello Stato, che deve tornare a intervenire". Così Don Pino Demasi vicario generale della diocesi di Oppido-Palmi e referente di 'Liberà in Calabria. "Bisogna tornare alla ragione e mettere da parte le esasperazioni da una parte e dall'altra", ha aggiunto don Carmelo Ascone, conosciuto come don Memè, parroco da 25 anni di Rosarno, e profondo conoscitore della realtà del paese. "I luoghi in cui vivono gli immigrati - ha aggiunto don Memè - sono dei veri e propri gironi danteschi. Queste persone vivono in condizioni disumane e disperate". Secondo don Memè "gli abitanti protestano giustamente, ma l'esasperazione e la rabbia non possono trasformarsi in intolleranza". Investigatori: nessun coinvolgimento della criminalità organizzata. Allo stato attuale delle indagini, non risulta un coinvolgimento della criminalità organizzata nel ferimento di alcuni extracomunitari con un fucile ad aria compressa, l'atto che ha scatenato la guerriglia urbana di Rosarno: è questa, finora, l'opinione concorde degli investigatori di carabinieri e polizia che si stanno occupando del caso. Livia Turco (Pd): "Combattere criminalità che sfrutta immigrati". "E' necessario impedire la guerra tra immigrati sfruttati e cittadini onesti. Il ministro Maroni anziché ripetere il copione della propaganda faccia qualcosa per combattere la criminalità che sfrutta gli immigrati e continua a tenere in ostaggio parte del territorio calabrese". Lo afferma Livia Turco, capogruppo del Pd nella commissione Affari sociali della Camera. Il commissario prefettizio invita gli immigrati alla calma. "Vi invito alla calma e vi assicuro che avrete adeguata protezione". E' quanto ha detto il commissario prefettizio del Comune di Rosarno, Francesco Bagnato, alla delegazione di immigrati che ha attuato stamattina la protesta davanti al Comune. "Vi garantiremo - ha aggiunto Bagnato - presidi di sorveglianza davanti ai centri di ricovero. Cercheremo, inoltre, di migliorare le condizioni igieniche in cui vivete, dandovi nuovi container per dormire e bagni chimici". Task force del ministero dell'Interno. Dopo i fatti di Rosarno è stata costituita una task force del ministero dell'Interno, di quello del Welfare e della Regione Calabria. E' stato deciso al termine di una riunione convocata al Viminale dal ministro dell'Interno, Roberto Maroni. 
DALLA medicina alla fisica quantistica, dallo spazio al clima, il 2010 sarà un anno di intense scoperte per gli scienziati di tutto il mondo. Ne è convinto la prestigiosa rivista scientifica Nature , che ha stilato per l'anno che verrà una sorta di "oroscopo della scienza", una lista di aspettative e appuntamenti destinati a rivoluzionare il sapere in diverse discipline. Le principali scoperte riguarderanno la vita dell'uomo, con l'utilizzo di cellule staminali a scopo terapeutico, la creazione di vita artificiale e la ricerca di pianeti che potrebbero ospitare altre forme di vita nell'universo. Largo anche alla ricerca su clima e riscaldamento ambientale, con la messa a punto di una "macchina del tempo antartica" in grado di ricostruire le variazioni della temperatura del Polo Sud da 40.000 anni fa ad oggi. Per non parlare, poi, della fisica e della biodiversità, la cui conservazione è stata posta quest'anno al centro delle priorità delle Nazioni Unite. Ma vediamo, capitolo per capitolo, cosa aspettarci da questo 2010 che si annuncia ricco di sorprese. Biologia e medicina. Sul fronte della biologia, le maggiori novità arriveranno dalle cellule staminali, embrionali e non. Sono attesi per il 2010 i risultati di alcuni studi volti alla creazione di una riserva personale di staminali "pluripotenti" (equiparabili, in termini di versatilità, a quelle embrionali) a partire da cellule ricavate dai tessuti della pelle. Nel tempo, infatti, gli scienziati hanno scoperto che può essere facile e sicuro riprogrammare cellule adulte in modo da trasformarle nuovamente in staminali, che possono essere utilizzate per rigenerare organi e tessuti danneggiati da traumi o malattie. Secondo Nature, nel corso del prossimo anno si potrebbe arrivare a tecniche di riprogrammazione talmente sicure da poter essere applicate per la prima volta in ambito clinico. Per quanto riguarda le staminali ricavate da embrioni, invece, nel 2010 la compagnia Geron di Menlo Park, in California, ha in programma di riprendere le sperimentazioni cliniche con staminali embrionali per curare pazienti affetti da lesioni al midollo spinale. Novità potrebbero arrivare anche dalla ricerca sull'Hiv. Sono attesi per quest'anno, infatti, i primi risultati del trial clinico di un gel antivirale che potrebbe rivelarsi utile nella prevenzione del virus. Vita artificiale. A metà strada tra fantascienza e gnomica, la scena  -  secondo Nature  -  sarà tutta del pioniere Craig Venter e del suo team, che già quest'anno potrebbero annunciare nuove svolte nella creazione della vita artificiale, a partire dall'inserimento di un genoma prodotto in laboratorio in una cellula batterica svuotata del proprio dna. Spazio. Secondo la rivista scientifica, il 2010 sarà un anno di intense novità anche sul piano dello spazio. In particolare, la missione Plance dell'Esa (l'Agenzia Spaziale Europea) potrebbe iniziare a gettare nuova luce sull'origine e la struttura primitiva dell'universo. Per non parlare, poi, delle rivelazioni attese per il 2010 dall'"oracolo" Kepler, il telescopio sviluppato dalla Nasa e lanciato alla ricerca di un pianeta simile alla Terra, che potrebbe ospitare altre forme di vita. Sempre sul versante spazio, Nature segnala anche il lancio della sonda giapponese Akatsuki, anche chiamata Venus Climate Orbiter, e quello della seconda sonda lunare cinese Chang'e-2. Clima. Dopo il vertice di Copenaghen, le Nazioni Unite si sono date appuntamento a novembre 2010 in Messico, dove si cercherà di dare un seguito all'accordo di Kyoto. La battaglia al riscaldamento globale continuerà anche grazie ad una "macchina del tempo antartica", frutto del progetto "'West Antarctic Ice Sheet Divide Ice Core": il risultato sarà una nuova tecnica di campionamento in grado di ricostruire la temperatura del Polo Sud da 40.000 anni a questa parte. Inoltre, sempre nel 2010, si conosceranno i risultati di nuovi modelli climatici sviluppati da supercomputer come l'Earth Simulator II di Yokohama e il Blizzard di Amburgo. Biodiversità. Il 2010  -  ricorda Nature  -  è stato dichiarato dalle Nazioni Unite "anno della biodiversità". Diverse iniziative verranno portare avanti per tutelare la diversità della vita sul nostro pianeta, compromessa dal vistoso calo delle specie registrato negli ultimi anni. L'impegno dell'Onu culminerà a ottobre a Nagoya, in Giappone, dove si terrà un summit per individuare nuove strategie di promozione della biodiversità da mettere in campo entro il 2050. Fisica. Per quanto riguarda la fisica, le attese maggiori vengono dall'acceleratore di particelle Lhc elaborato dal Cern di Ginevra, che potrebbe fornire nuove prove a favore della teoria della supersimmetria. Secondo questa ipotesi, esiste, per ogni particella nota, una controparte sconosciuta perfettamente simmetrica. Il 2010, infine, potrebbe rivelarsi l'anno della svolta anche nell'ambito della meccanica quantistica. Nei laboratori di fisica, infatti, si cercherà di osservare a livello macroscopico il fenomeno della "sovrapposizione di stati" (oggetti solidi che, pur rimanendo tali, entrano anche in altri stati). Si tratta  -  spiega la rivista  -  della versione reale del mitico gatto di Schrodinger, che riesce ad essere vivo e morto nello stesso tempo. L'effetto, teorizzato dalla meccanica quantistica, è già stato osservato per oggetti non più grandi di ioni, ma quest'anno potrebbe varcare le soglie del mondo macroscopico. 
