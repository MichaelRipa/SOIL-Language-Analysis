ROMA - Roma-Milan 0-0, e viene sin troppo scontato affermare che Mourinho & c. si fregano le mani nell'attesa di preparare l'assalto al Genoa. Allargando il discorso, giusto specificare che si è trattato di una buona partita, molto tesa e tatticamente interessante. I punti pesanti li ha lasciati il Milan, autore di una prova complessivamente superiore e capace soprattutto nel secondo tempo di tenere sempre il filo del gioco. Buon punto invece per la Roma: la squadra di Ranieri, nella realistica rincorsa al terzo posto, accumula fieno in cascina in un momento di oggettivo appannamento atletico. PUNTA SI', PUNTA NO - Punta c'è, punta non c'è. Le sorprese in schieramenti abbastanza scontati dal punto di vista tattico, le offrono le scelte sugli uomini pesanti. Ranieri tiene Toni in panca: Vucinic è l'attaccante di riferimento, Baptista fa parte della batteria dei trequartisti a sostegno. Leonardo invece gioca una carta pesante nel tridente: dopo il forfait di Pato si aspetta in campo il più riflessivo Beckham, invece viene dato spazio ad Huntelaar a destra. HUNTELAAR FUNZIONA - La mossa di Leonardo si rivela fondamentalmente azzeccata. All'inizio De Rossi e Baptista si rendono insidiosissimi con battute dalla media distanza (sul brasiliano è bravo Abbiati), poi i meccanismi rossoneri iniziano a funzionare. Huntelaar svolge bene il suo ruolo: costringe Riise a restare quasi sempre bloccato dietro, poi quando si accentra libera spazi per gli inserimenti in fascia di Flamini. A livello di occasioni c'è poca roba anche per i rossoneri: un sinistro ravvicinato ma non indimenticabile di Borriello su assist di Ronaldinho, un quasi autogol di Burdisso su traversone tesissimo di Flamini. RIPRESA A TINTE ROSSONERE - Nella ripresa il divario si accentua. Soprattutto nella prima metà, il possesso palla Milan domina la scena in concomitanza con la crescita di Ronaldinho. Borriello prende le misure a Juan, e dopo averlo saltato si vede privato del gol dalla reattività di Julio Sergio. L'ingresso di Toni permette alla Roma di respirare, ma Julio Sergio deve ancora guadagnarsi la pagnotta su un colpo morbido di Huntelaar.  La Roma si segnala con un colpo di testa ravvicinato di Vucinic (migliore chance giallorossa) con palla fuori di poco, ma è proprio sui palloni alti che il Milan sfiora di costruire la vittoria: Ronaldinho su cross del subentrato Beckham, Huntelaar - a colpo sicuro - su invito del puntualissimo Pirlo (il migliore in campo), sbagliano bersaglio. L'ultimo acuto è per Riise, che in una delle sue rare discese, spara un sinistro che trova pronto Abbiati: per il Milan sarebbe stata una beffa atroce. Roma-Milan 0-0 Roma (4-2-1-3): Julio Sergio, Cassetti, Burdisso, Juan, Riise, De Rossi, Pizarro, Taddei, Perrotta, Baptista (58' st Toni), Vucinic (32 Doni, 13 Motta, 5 Mexes, 24 Cerci, 33 Brighi, 94 Menez). All.: Ranieri Milan (4-3-3): Abbiati, Bonera, Nesta, Thiago Silva, Antonini (70' Abate), Flamini (71' Beckham), Pirlo, Ambrosini, Huntelaar, Borriello (78' Inzaghi), Ronaldinho (1 Dida, 15 Zambrotta, 19 Favalli, 18 Jankulovski). All.: Leonardo Arbitro: Tagliavento di Terni Angoli: 5 a 5 Ammoniti: Flamini, Bonera, Burdisso, Pizarro, Taddei e Pirlo per gioco falloso. Espulsi: nessuno Recupero: 0 e 3' Spettatori: oltre 70 mila. Leggi i commenti I commenti dei lettori 
ROMA - Leonardo accoglie con rammarico il pari di Roma, giunto dopo una gara che il Milan ha gestito per lunghi tratti: "Credo che avremmo meritato qualcosa di più - ammette il tecnico brasiliano - A parte il primo quarto d'ora, dove abbiamo fatto un pò di fatica, abbiamo preso il controllo della situazione, la squadra è stata sempre molto lucida. Abbiamo giocato in modo intelligente, anche a livello difensivo. Nel secondo tempo ci abbiamo provato in tutti i modi, il gol è sempre stato vicino ma non è mai arrivato. Credo che la squadra abbia fatto molto bene, resta un pò di rammarico, di amaro in bocca". BRAVO HUNTELAAR - Elogi alla squadra e, sui singoli, menzione per Huntelaar: "Sono molto contento di lui - conferma il tecnico - Non è mai facile chiedere a un giocatore di fare un lavoro diverso, chiedendogli di coprire, di dare una mano, e ha fatto una grandissima partita, non solo a livello tecnico". ORA IL MANCHESTER - Ora il pensiero va all'Old Trafford ed al tentativo di recupero dopo il 2-3 del Meazza:  "Di certezze ne ho parecchie in questo gruppo, in questi giocatori, ci crediamo davvero. Il calcio ci sta dando una grande possibilità, una possibilità straordinaria. Ci troviamo ad andare all'Old Trafford dovendo vincere e in modo importante, noi dobbiamo giocare come sappiamo, cercando di fare gol, è un'opportunità meravigliosa. Il nostro stile c'è - conclude il tecnico brasiliano - Siamo una squadra che ci proverà davvero". Leggi i commenti I commenti dei lettori 
BOLOGNA - Tanta voglia di un'altra impresa, dopo il colpo ad effetto a Marassi contro il Genoa. E' quello che anima il Bologna, che con otto lunghezze di margine sulla zona retrocessione insegue i punti che mancano ancora per arrivare alla quota salvezza. Franco Colomba non vuole dunque sentire parlare di pancia piena e manda un chiaro messaggio al Napoli, in arrivo al Dall'Ara domani. "Non siamo sazi, perché fino a quando non è finito il cibo dobbiamo mangiare - sottolinea il tecnico rossoblù - . Il nostro obiettivo è vincere. Del resto, la nostra posizione è sempre uguale: non abbiamo scalato gradini, ma solo aumentato qualche punto di vantaggio". RICORDI ALL'OMBRA DEL VESUVIO - Di certo, non sarà facile, anche se la fiducia in seno al gruppo è cresciuta come non mai alla luce degli ultimi risultati positivi. "Ci faranno sicuramente soffrire, il Napoli è un gruppo importante e ben guidato, che può puntare alla volata Champions. Ma anche noi non staremo ad aspettare solamente il colpo degli altri", ha spiegato l'allenatore, un ex, che non ha dimenticato quell'annata 2002/03 alla guida degli azzurri in serie B. "Un'esperienza importantissima" quanto difficile: "Partimmo male, poi ci riprendemmo e fu un'impresa raggiungere la salvezza". In mezzo ci furono anche l'esonero (gli subentrò Franco Scoglio) e il ritorno, in tempo per emozioni "come i 70.000 allo stadio per uno scontro salvezza". NON GUARDARE TROPPO AVANTI - Colomba indica poi a spogliatoio e ambiente la ricetta, quella di vivere alla giornata. "Senza obiettivi, se non la partita successiva, perché non possiamo permetterci di guardare troppo in là". E a chi gli ha ricordato crolli recenti come l'ultima retrocessione del Bologna di Mazzone, a marzo ancora in zona Europa, l'ex centrocampista oppone un po' di scaramanzia: "Davanti a questo mi tocco...", ha scherzato ammettendo che "solo noi possiamo buttare via questa salvezza". TORNANO RAGGI E MODESTO - La formazione è praticamente fatta. In difesa rientrerà da squalifica Raggi e Britos dovrebbe prendere il posto di Moras, affaticato dopo la trasferta con la nazionale greca. A centrocampo confermatissimi Buscè e la diga Guana-Mudingayi, mentre Modesto rileverà Mingazzini ("E' guarito e se gioca non è un rischio"). Davanti, senza Di Vaio ancora ai box, spazio a Zalayeta e Adailton, lanciatissimo dopo la tripletta di Marassi. "Ada è un tipo esplosivo e se è al top della condizione gli riesce tutto", lo ha elogiato Colomba. Fuori dai convocati Marazzina, Appiah, Mutarelli, Pisanu e Savio che non ha smaltito la partita con l'under 20 tedesca. Leggi i commenti I commenti dei lettori 
ROMA - Il momento clou sarà sabato. Tra una settimana il Pd, l'Idv, l'arcipelago delle sigle della sinistra e anche il popolo viola saranno in piazza per gridare il loro sdegno per il decreto salva liste. Quel testo approvato dal consiglio dei ministri per rimediare all'esclusione della lista del Pdl per le regionali del Lazio e del listino di Roberto Formigoni per il voto in Lombardia (oggi riammesso dal Tar, senza che venisse considerato il decreto, sostiene il governatore). Una scelta che ha, di fatto, reso abissale il solco che separa maggioranza e minoranza. Sia in Parlamento, dove il Pd annuncia una battaglia parlamentare dura su ogni argomento, sia nelle piazze . Le prime avvisaglie si sono già viste . Ieri sera il popolo viola era davanti al Quirinale , oggi in piazza del Pantheon a Roma c'erano Massimo D'Alema, Dario Franceschini, esponenti dell'Idv ed Emma Bonino (molto applaudita). Tanti gli slogan contro il governo, ma anche qualche, isolata, contestazione all'ex ministro degli Esteri accusato di essere in qualche modo responsabile della situazione che si è creata. Domani, invece, tocca nuovamente al popolo viola che, alle 15 in piazza Navona, ha convocato una mobilitazione. In piazza dunque . E, stavolta, si muove il Pd in prima persona. Non è facile la posizione di Bersani. Stretto tra un Di Pietro che si scaglia contro Napolitano e il Pdl che chiede ai Democratici, polemicamente, se tra i bersagli della protesta ci sia anche capo dello Stato che il decreto l'ha firmato giudicandolo non anticostituzionale. Ed è questo uno dei nodi più spinosi per Bersani e soci. Che hanno passato la giornata a ribattere alle accuse di Di Pietro e di altri esponenti dell'Idv nei confronti del presidente della Repubblica. Perché il rischio dello scontro con il Colle è chiaro ai Democratici che, non a caso, si sono spesi, tutto il giorno per cercare di mettere al riparo il Quirinale dagli attacchi contro il governo e contro il decreto. Cosa resa ancor più complicata da un diffuso scetticismo interno, per ora non palese, per la scelta di Napolitano. Per questo il Pd sposta il tiro sulla maggioranza . "Sono loro i responsabili, non certo Napolitano" dice Bersani. Convinto che "l'Aventino" non serva e sicuro di portare la battaglia fino alla Consulta. "Sabato tutti in piazza" annuncia Franceschini. "Ci sarà anche Sinistra e Libertà" dice Nichi Vendola che chiede al Pd di inserire nella 'piattaforma' anche la questione dell'articolo 18. Appuntamento a Roma tra una settimana dunque. Una mobilitazione che il Pd ha annunciato in una nota con queste parole: "Contro la destra dei sotterfugi e degli imbrogli la parola d'ordine sarà: per vincere, sì alle regole, no ai trucchi". Difficile, insomma, la strada del maggiore partito d'opposizione . Che in piena campagna elettorale sa di avere gli occhi puntati addosso e non può permettersi di dare l'impressione di coltivare tentazione "inciuciste". Anche a costo di vedere raffreddati i rapporti con Napolitano. Leggi i commenti I commenti dei lettori 
ROMA - Non è stata la Roma degli ultimi tempi, ma il pari con il Milan è comunque un buon risultato, anche per il tecnico dei giallorossi Claudio Ranieri: "Eravamo un po' stanchi e con due uomini come Pizarro e de Rossi non in perfette condizioni - spiega il tecnico a Sky - Noi eravamo partiti bene, poi il Milan ha preso il boccino in mano e con questa qualità in campo è difficile toglierlo. Nel primo tempo abbiamo concesso poco e nel secondo hanno avuto due palle gol. Noi abbiamo fatto quello che potevamo oggi. Io sono soddisfatto pur riconoscendo i meriti al Milan. Non è stata una Roma superba ma bisogna anche accettare i risultati". PAROLE DOLCI PER LEO - Ranieri ha ottime parole per Leonardo: "E" una persona eccellente, un personaggio che fa bene al calcio, ci vuole gente come lui. Se mi aspettavo di vedere Huntelaar in campo? Quando ho parlato alla squadra ho detto 'metto la formazione dei giornali ma non mi ispira tanto'. Hanno gente di grossissima qualità, fanno girare palla con 1-2 tocchi, bisogna fargli i complimenti, stanno bene e gli auguro la bella impresa a Manchester". UN PUBBLICO ECCEZIONALE - Gli aggiustamenti tattici in corsa: "Avevamo sbagliato troppi passaggi, loro erano determinati nel rubarci palla e quando ho capito che era il minutaggio giusto per Toni l'ho messo dentro. Baptista non riusciva più a coprire bene, Riise stava solo contro due uomini e allora ho preferito cambiare, mettere Baptista su Pirlo e la squadra con un 4-4-2 classico con Perrotta ad aiutare Riise. Ci siamo abbassati ma mi sentivo più sicuro così". Infine Ranieri si dice soddisfatto dellarbitraggio di Tagliavento: "Mi è piaciuto molto, è stato un ottimo arbitraggio. Complimenti anche al pubblico. Ho detto ai ragazzi siete riusciti a portare 72 mila persone allo stadio, regalategli un grande spettacolo e penso lo abbiano fatto". Leggi i commenti I commenti dei lettori 
PORTO SAN GIORGIO (Fermo) - Montegranaro non si ferma più. La Sigma Coatings, nell'anticipo della quinta giornata di ritorno di serie A, supera la Benetton Treviso 79-69, centra la settima vittoria consecutiva e aggancia provvisoriamente Caserta al secondo posto in classifica, a quota 26. Nella Sigma 22 punti di Maestranzi, a Treviso non bastano i 19 del solito Neal. Per Montegranaro una vittoria meritata al termine di una gara equilibrata e punto a punto per almeno tre quarti. Lo testimoniano anche i parziali dei primi due quarti: 18-16 per i padroni di casa dopo 10', grazie a un fallo antisportivo fischiato ai Verdi alla fine della frazione, e 32-34 all'intervallo lungo. Nella ripresa è Maestranzi a prendere in mano la Sigma, ma Rivers consente a Treviso di chiudere ancora avanti (53-55). Ultimo quarto al cardiopalmo, ma Treviso non regge il ritmo e i ragazzi di Frates scappano via nel tripudio del PalaSavelli fino al +10 finale. SIGMA COATINGS-BENETTON 79-69 MONTEGRANARO : Cernivani ne, Antonutti, Cavaliero 6, Marquinhos, Filloy 5, Maestranzi 22, Lechthaler, Tsaldaris 15, Cinciarini 10, Brunner 14, Ivanov 7. Allenatore: Frates. TREVISO : De Nicolao, Kus 8, Fabi ne, Hukic, Rivers 7, Nicevic 9, Motiejunas 11, Sandri ne, Hackett 7, Neal 19, Gentile ne, Wallace 8. Allenatore: Repesa. ARBITRI : Cerebuch-Filippini-Ramilli. NOTE : parziali 18-16, 32-34, 53-55. Tiri liberi: Sigma Coatings 9/10, Benetton 16/17. Usciti per 5 falli: Filloy. Leggi i commenti I commenti dei lettori 
FIRENZE - Importantissima vittoria della Juventus sul campo della Fiorentina, dopo il passo falso con il Palermo nella scorsa giornata. Un gol di Grosso nella ripresa permette ai bianconeri di rimanere in corsa per un posto in Champions League. LAMPO DIEGO - Zaccheroni opta per la difesa a 4 con Zebina a destra e De Ceglie a sinistra. Del Piero resta in panchina: in attacco gioca il solo Trezeguet supportato da Diego e Candreva. Prandelli schiera un 4-2-3-1 con Gilardino in attacco. Pronti, via e la Juventus passa in vantaggio. Siamo al 2', Candreva serve un'ottima palla in verticale e Diego, sul filo del fuorigioco, si presenta solo davanti a Frey, lo salta e insacca. REAZIONE VIOLA - La Fiorentina non ci sta e si riversa nella metà-campo avversaria. Al 9' Manninger salva d'istinto su Gila; poi molti tiri e punizioni da fuori, soprattutto con Vargas, ma dalla mira scarsa. Il pareggio viola arriva però al 32': lancio lungo di Gobbi, De Ceglie è incerto e Manninger esce male. In agguato c'è Marchionni che ti testa supera il portiere. Si va al riposo sull'1-1. DECISIVO GROSSO - Nella ripresa entra Grosso al posto di De Ceglie che si è fatto male in occasione del gol toscano. La partita, bella nei primi 45', diventa più tattica e più agonistica, con il risultato che a risentirne è lo spettacolo. I primi 20' vivono in equilibrio, senza vere e proprie occasioni da rete. Arriviamo così al 23' e al gol che risulterà decisivo. Sissoko serve una palla verticale in area per l'accorrente Grosso che avanza defilato a sinistra e con un sinistro incrociato batte Frey. Prandelli decide di schierare allora il brasiliano Keirrison al posto di Zanetti e la Fiorentina va alla ricerca del pareggio. Al 28' Marchionni spreca calciando alta una palla invitante; mentre al 35' Keirrison lotta al limite dell'area e subisce un placcaggio di Chiellini che Damato non sanziona. La Juve finisce la gara con Chiellini infortunato (sostituzioni già esaurite), ma l'unico pericolo vero è un debole tiro dal limite di Jovetic parato da Manninger. Per i viola un k. o. che fa male, ma la testa, giustamente, ora è solo rivolta al Bayern Monaco. "NON POSSIAMO FARE GRANDI COSE" - "Stiamo crescendo sul piano del gioco, ma non si possono fare grandi cose. Dobbiamo puntare sulla compattezza, è così che stiamo facendo punti". Alberto Zaccheroni è felice per il successo di stasera, ma evidenzia però che la qualità del gioco non è il massimo. "Adesso possiamo mettere in campo la qualità dei giocatori disponibili, non possiamo puntare più di tanto sulle alchimie tattiche. Dal mio arrivo, si gioca ogni tre giorni. Non c'è alcuna pausa e quindi bisogna gestire al meglio i piccoli dettagli, grandi cose non si possono fare", dice a Sky Sport. "PENALIZZATI IN ALCUNI EPISODI" - "E' un risultato che ci penalizza - il commento a fine gara di Prandelli - . Ho visto un'ottima Fiorentina, soprattutto nel primo tempo, ma siamo stati poco fortunati in certe conclusioni e in qualche episodio". Più che per il gol di Diego ("era difficile per il guardalinee vedere il piede, ma nelle situazioni al limite le decisioni non sono mai a nostro favore, è un periodo così"), Prandelli contesta il fallo di Chiellini che "si disinteressa della palla e va su Keirrison, è un fallo clamoroso". Martedì la partita con il Bayern: "Io sono molto sereno - assicura Prandelli - e sono determinato a trasmettere alla squadra che abbiamo ancora possibilità importanti. Martedì ci attende una partita che potrebbe far entrare la Fiorentina nella storia e poi abbiamo anche la semifinale di Coppa Italia". Discorso diverso per il campionato. "Difficilmente potremo raggiungere il quarto posto", riconosce il tecnico. Fiorentina-Juventus 1-2 (1-1) Fiorentina (4-3-2-1): Frey, Comotto (34' st De Silvestri), Natali, Felipe, Gobbi, Montolivo, Zanetti  (26' st Keirrison), Vargas (12' st Bolatti), Marchionni, Jovetic, Gilardino. (35 Avramov, 2 Kroldrup, 23 Pasqual, 4 Donadel). All.: Prandelli Juventus (4-3-2-1): Manninger, Zebina, Legrottaglie, Chiellini, De Ceglie (1' st Grosso), Marchisio, Melo, Sissoko 6.5 (30' st Poulsen), Candreva, Diego, Trezeguet (26' st Iaquinta). (41 Pinsoglio, 5 Cannavaro, 7 Salihamidzic, 10 Del Piero). All.: Zaccheroni Arbitro : Damato di Barletta Reti : nel pt 2' Diego, 32' Marchionni; nel st 23' Grosso. Note : angoli: 6-2 per la Fiorentina. Ammoniti: Sissoko e Zebina per gioco scorretto, Marchisio per comportamento non regolamentare. Recupero: 2' e 4'. Spettatori: 34.805, incasso 831.836 (abbonati 20.349, quota 443.148 euro). Leggi i commenti I commenti dei lettori 
Abnorme, assurdo, stravolge le regole del gioco: con queste parole Antonio Di Pietro ha definito il decreto “salva Pdl”, che consentirà al Tar (parole che ha addebitato a La Russa) di riammettere le liste bocciate in Lazio e Lombardia e riportare in corsa Formigoni.  E  - davanti ai microfoni dei giornalisti – non ha fatto sconti neppure al Capo dello Stato: “Ci saremmo aspettati che l’arbitro facesse l’arbitro – ha affermato  - invece nottetempo, in fretta e furia, il decreto è diventato legge dello Stato. Non ha fischiato il fallo, così la partita è falsata”. Il leader dell’Italia dei Valori, accompagnato dalla tesoriera nazionale Silvana Mura , è stato accolto a Parma, all’Auditorium Toscanini nella periferica via Cuneo, da un teatro gremito, una folla che si attacca sempre di più all’uomo di “mani pulite” per riaffermare la perduta legalità.  Di Pietro, reduce da una giornata di tour de force in tutta l’Emilia Romagna, si è presentato addirittura in anticipo, con un braccio al collo per effetto di una tendinite. “Io purtroppo non ho portaborse”, ha scherzato mentre gli consegnavano in omaggio un cesto di prodotti di Parma. E subito  ha attaccato dritto dritto il nemico numero uno: “ Se vincono – ha detto – si va al regime pieno, si va al neofascismo pieno, non ce ne sarà più per nessuno, i governatori saranno podestà”. “Da procuratore – ha aggiunto – si presentavano davanti a me  politici che confessavano altri che negavano l’evidenza, ora c’è una terza categoria, quelli che arrivano in Parlamento e fanno le leggi che servono a loro”. “Dico la verità – ha rincarato la dose – mi preoccupa meno Berlusconi   (che sta alla politica come Fede all’informazione) dei suoi adepti. Ci troviamo di fronte ad un modello che ha infettato la cosa pubblica, basti guardare a quel che si è saputo del sistema della protezione civile: si aspetta che le cose diventino urgenti per fare le cose fuori dalle regole, per assegnare gli appalti agli amici degli amici. In questo modo i cittadini sono costretti a chiedere come un favore ciò che spetterebbe loro di diritto”. Fra battute sull’Udc (“Dove devo sta’?”), su de Michelis che fa il consigliere di Brunetta, sulle finanziarie corrette a seconda della convenienza (si è arrivati a privilegiare l’opera che rende di più, come si è sentito dalle intercettazioni), il capo dell’’IDV ha parlato anche del suo controverso rapporto con il Partito Democratico: “Se non ci fossimo messi assieme – ha affermato – il Pdl avrebbe portato a casa tutte e 13 le regioni. E lo abbiamo deciso con senso di responsabilità, pensando – come in Campania – che sia meglio cercare di correggere il candidato PD alla presidenza, che consegnare quella regione al clan dei Casalesi. Certo – ha aggiunto – quando si governa si maneggiano dei soldi, e lì si rischia che qualcosa resti attaccato alle mani di qualcuno. Io non sono in grado di garantire che non succederà nulla del genere, perché anche Cristo si è sbagliato nel scegliere un apostolo, ma  posso garantire che non farò sconti e che i condannati non entreranno mai nelle nostre liste”. E per essere ancora più chiaro ha citato il caso Di Girolamo: “La prima volta solo noi abbiamo votato per l’arresto, e faremmo lo stesso con Casentino, che ancora oggi siede fra i banchi del Governo come sottosegretario”.  “C’è chi pensa – ha concluso – che va be’, c’è anche l’Idv, ma se non ci fosse sarebbe meglio: aiutateci a restarci, e a far crescere i nostri consensi, sarà un mene per la democrazia e per il Paese”. In sala  è stata sottolineata la presenza di Francesco Dradi, presidente di Legambiente, poi la segretaria Paola Zilli ha presentato i candidati locali: Alberto Bocchi,  Roberta Rossi, Federica Giampollaro e Tony Occhionero, tutti volti nuovi prestati alla politica. Qualche stretta di mano, saluti a tutti,poi Di Pietro e la Mura sono partito verso la prossima tappa, per svegliare altre coscienze e mettere in guardai gli elettori emiliani dai rischi che corre la democrazia. 
E' il giorno dei leader: Pier Luigi Bersani e Umberto Bossi aprano la campagna elettorale. Standing ovation per Claudio Burlando. Contestazioni per il Senatur. Una ragazza interrompe il suo comizio: "Siete mafiosi". Davanti alla sala, 500 contestatori protestano e accendono fumogeni. Inaugura la giornata dei comizi il presidente della Regione e il segretario nazionale del Pd Pier Luigi Bersani invitati al Vaillant palace della Fiumara. "Abbiamo lavorato cinque anni con voi", ringrazia Claudio Burlando sul palco davanti a quattromila sostenitori che lo applaudono sventolando decine di bandiere. Gli altoparlanti diffondono le note della Canzone popolare di Ivano Fossati mentre la platea entusiasta ripete il nome di Burlando ad alta voce. Il governatore, emozionato, riprende la parola dopo sei minuti di applausi: "Quello che si dice in Liguria - ripete - si dice in Italia". Il segretario nazionale, seduto accanto, lo guarda soddisfatto e con il popolo del Pd applaude al candidato. Bersani prende infine la paorla, e contro il decreto salva-liste ordina mobilitazione generale "fino alla Corte Costituzionale". "Un trucco vergognoso" lo definisce. "I cittadini devono rispettare le regole tutti i giorni; le altre liste devono rispettare le regole per le elezioni, e loro si fanno le regole da se". Un'ora più tardi , tocca al leader dei leghisti scendere in piazza ma ad accoglierlo, davanti al teatro Verdi, ci sono 500 contestatori rumorosi che issano cartelli con la scritta "Bossi, Maroni, Calderoli e Borghezio clandestini dell'umanità", e accendono fumogeni. In prima fila tra coloro che protestano ci sono alcune persone incappucciate. Si sfiora la carica della Polizia. La protesta prosegue nella sala dove una giovane grida "Siete un governo di mafiosi". Bossi riprende il discorso: "Napolitano si dimostra un ottimo presidente della Repubblica". E sull'ipotesi di impeachment ventilata dal leader di Idv Antonio Di Pietro, Bossi dice: "Di Pietro non ha niente da fare. Sta sempre a sognare quella roba lì. Il capo dello stato è stato molto equilibrato". 
