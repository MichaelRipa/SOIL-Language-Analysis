GENTILE direttore, la lettera di Roberto Saviano sulla Repubblica di ieri, in replica ad alcuni giudizi di mio padre sul "supporto promozionale" che serie tv come "La piovra" e libri come "Gomorra" fornirebbero alle mafie, mi impone una risposta. Innanzitutto perché mi ha profondamente colpito la reazione di Saviano di fronte a quella che era né più né meno che una critica. Una critica che può anche non essere condivisa, ma che, come tutte le opinioni, è più che legittima. E quando dico "tutte le opinioni" intendo davvero tutte, comprese quelle, piaccia o non piaccia, del presidente del Consiglio. Voglio anticipare subito che è una critica con la quale concordo. Credo che nessuno si sogni nemmeno lontanamente di pensare che sulle mafie si debba tacere. Al contrario. Sappiamo tutti quanto abbia pesato e pesi l'omertà nella lotta alla criminalità organizzata e quanto sia importante rompere il muro del silenzio. Ma certo una pubblicistica a senso unico non è il sostegno più efficace per l'immagine del nostro Paese. Saviano scrive che l'Italia ha la migliore legislazione antimafia del mondo, ma da cittadina italiana penso che tutti dovremmo essere fieri anche del fatto che il governo guidato da mio padre ha ottenuto sul fronte della lotta alle mafie risultati clamorosi, forse mai raggiunti prima. E questo non lo dico io, lo dicono i fatti, gli arresti, i sequestri di patrimoni sporchi. "Quando c'è un incendio si lascia fuggire chi ha appiccato le fiamme e si dà la colpa a chi ha dato l'allarme"? si chiede retoricamente Saviano su Repubblica. A me pare che il governo non solo non lasci fuggire nessuno, ma si applichi anzi ad un'altra attività non secondaria: quella di spegnerle, le fiamme. Parlare di più anche di questi successi sicuramente aiuterebbe a cancellare quella assurda equazione che troppo spesso viene applicata all'estero: Italia uguale mafia. Personalmente, la penso così. E questo, è ovvio, poco importa. Ma sono anche presidente del gruppo Mondadori, che Saviano tira ampiamente in ballo. E lo fa in un modo su cui non posso tacere. La Mondadori fa capo alla mia famiglia da vent'anni. In questi venti anni abbiamo sempre assicurato, com'è giusto e doveroso, secondo il nostro modo di intendere il ruolo dell'editore, il più assoluto rispetto delle opinioni di tutti gli autori e della loro libertà d'espressione. A cominciare, in una collaborazione che mi è parsa reciprocamente proficua, da Roberto Saviano. Il quale ce ne dà atto, scrivendo di aver sempre pensato che la Mondadori "avesse gli strumenti per convalidare anche posizioni forti, correnti di pensiero diverse". Salvo poi aggiungere che dopo le parole di mio padre "non so se sarà più così". E perché? Che cosa è cambiato? Silvio Berlusconi non può permettersi di criticare un'opera edita dalla Mondadori, la quale naturalmente continua ad avere la più totale e piena libertà di fare le scelte editoriali che ritiene più opportune? Questo non è forse un bell'esempio di dialettica democratica? Mi pare che Saviano non riesca a distinguere tra una libera e legittima critica e una censura. Ma in questo modo è lui stesso ad applicare una censura, non riconoscendo al presidente del Consiglio il diritto di criticare. E forse sottovaluta, e non di poco, l'autonomia di pensiero e di azione di quanti lavorano in Mondadori. Un'azienda nella quale ognuno, a cominciare dagli azionisti e dall'editore, la pensa come vuole. Un'azienda nella quale le scelte non sono guidate da valutazioni politiche ma da criteri esclusivamente editoriali e professionali. Il gruppo Mondadori ha garantito a Saviano e a tutti gli altri suoi autori la massima libertà di espressione. Lo ha sempre fatto e continuerà a farlo. Perché, da editori liberali quali siamo, consideriamo la libertà il valore supremo. Ma allo stesso tempo riteniamo che il diritto di esprimere il proprio pensiero, di approvare o di dissentire, non possa valere per alcuni e non per altri. Rivendico quindi anche per me questa libertà. Quando sentirò di dover formulare una critica, nemmeno io starò zitta. Mi pare un po' eccessivo prometterlo o addirittura giurarlo. Ma ci tengo a dirlo. E, sempre che mi sia consentito, anch'io, come Saviano, ad alta voce. l'autore è presidente della Mondadori spa Leggi i commenti I commenti dei lettori 
ROMA - Doppio successo esterno nei due match che hanno introdotto alla 13/a giornata di ritorno della serie A di basket maschile. Nel primo il Canadian Solar Bologna ha espugnato il parquet di Treviso , mentre nel secondo la Cimberio Varese ha battuto 71-64 la Lottomatica Roma. Con questo successo la squadra di coach Pillastrini lascia il terzultimo posto, raggiungendo Teramo e Biella a quota 18. La Lottomatica resta a 26. BENETTON, CHE FIGURA - Treviso perde tra i fischi contro Bologna in casa una partita che poteva essere vinta su un piatto d'argento. I trevigiani rovinano tutto nell'ultimo quarto e adesso i playoff si allontanano. Contro i virtussini la Benetton si giocava l'ultimo biglietto per salire sul treno dei play off. E mentre Siena fa campionato a sè, ormai in fuga solitaria per la vittoria scudetto, Bologna se la deve giocare con un manipolo di squadre, tutte a pari punti, Montegranaro, Caserta, Milano. La Benetton invece deve incassare l'ennesima stagione incerta. Scende sul parquet anche Bobby Dixon, chiamato in emergenza a sostituire un estromesso Gary Neal e che ha finalmente passato le visite mediche. La velocità e il dominio del gioco è affidato a Sandrone Nicevic ormai il veterano del gruppo biancoverde, mentre Repesa torna a dare fiducia al giovane Gentile. Nel secondo quarto la Virtus recupera terreno sui padroni di casa con un pressing di Fajardo e Sanikizde si va in parità (22-22). Ma è Michele Maggioli a tenere sulle spine la Benetton anche se i padroni di casa, grazie a una bomba da tre di Gentile allungano il passo sugli avversari. Quattro punti di vantaggio per la Benetton sono duri da mantenere sino alla fine. Koponen ha l'ordine dalla panchina di marcare stretto Kus. Quando mancano tre minuti al termine del terzo quarto l'arbitro Biggi si infortuna al volto per uno scontro con Moss. Il gioco si ferma per qualche minuto per le cure mediche del caso. E poi tutto riprende. Moss da tre punti quando mancano 2 minuti alla fine del terzo quarto segna il sorpasso virtussino (39-41). La cavalcata dei bolognesi si fa inarrestabile. Il quarto tempo segna la debacle trevigiana di una partita all'inizio carica di grinta e poi diventata grigia e senza nerbo. Wallace ai tiri liberi cerca di salvare la serata ma il punteggio rimane bloccato 45 a 52. Sblocca ancora Rivers ma la Virtus ha una marcia in più. Tira fuori grinta e rapidità nel gioco. Una tripla di Prato a 1'23" mette inginocchio i trevigiani che alzano bandiera bianca. Il resto è inguardabile. Benetton Treviso-Canadian Solar Bologna 50-61 (10-7; 34-28; 39-49) Treviso: De Nicolao, Kus 2, Hukic 6, Rivers 9, Nicevic 12, Motiejunas 3, Sandri, Hackett, Gentile 3, Wallace 9, Dixon 4, Taylor 2. All. Repesa. Bologna: Koponen 3, Moraschini, Collins 2, Fajardo 6, Sanikizde 9, Maggioli 15, Moss 13, Prato 9, Vukcevic, Hurd 4, Spizzichini, Fontecchio. All. Lardo. Arbitri: Sahin, Mattioli, Biggi. Note - Tiri da 3 punti: Treviso 5/30; Bologna 6/30. Tiri liberi: Treviso 7/9; Bologna 15/22. Rimbalzi: Treviso 39; Bologna 45. Usciti per 5 falli: 36'24" Gentile. SUICIDIO ROMANO - Un passo falso inaspettato che non compromette la qualificazione ai playoff, ma che dimostra una volta di più come la Lottomatica Roma non abbia ancora del tutto risolto i suoi problemi. Contro Varese, la formazione di Boniciolli (10 vittorie e cinque ko sotto la sua gestione) rimedia una sconfitta meritata (64-71) che mette fine alla striscia di successi casalinghi (erano sette) e impedisce a Jaaber e compagni di scalare ancora qualche posizione di classifica in vista della post-season. Di contro la Cimberio, reduce da 5 ko nelle ultime 6 partite, firma un'impresa che le garantisce di fatto la permanenza in serie A, grazie ad una prestazione maiuscola di capitan Galanda (15 punti) e alla regia impeccabile del professor Childress (37 anni) che con i suoi assist (ben 10) regala punti preziosi ai suoi compagni. Come già accaduto nell'ultimo match casalingo con Montegranaro, la formazione romana, priva dell'americano Hutson, parte male. Nonostante un buon contributo di Winston, la Lottomatica è già sotto di 9 (7-16) dopo 6', sotto i colpi di Galanda e Slay. Varese non sbaglia un colpo dalla lunga distanza e nel secondo quarto si porta fino al massimo vantaggio (+13) sul 38-25. Dopo l'intervallo lungo, Boniciolli suona la carica ai suoi e la formazione romana comincia a rosicchiare punto dopo punto. Finalmente si sveglia Jaaber. L'americano mette a segno dapprima sei punti di fila per l'aggancio sul 51-51, e poi all'inzio dell'ultimo quarto firma addirittura il primo e unico vantaggio della Lottomatica. A quel punto tutto sembra far pensare ad un finale scontato con l'allungo della formazione romana, e invece Varese tira fuori le ultime energie, e con le triple di Morandais, Tusek e Galanda si riporta avanti di 5 (57- 62) a 4' dalla fine. Roma continua a litigare dalla lunga distanza (2/20 alla fine) e quando Giachetti sbaglia i due liberi per il pari a 60" dalla sirena, e dall'altra parte Thomas fa invece 2/2, i giochi sono ormai fatti. Per Varese due punti decisivi nella sua stagione spesa nei bassifondi della classifica, per Roma un ko pesante nell'inseguimento ad un buon posto nella griglia dei play-off. Lottomatica Roma-Cimberio Varese 64-71 (15-21, 16-17, 18-13) Lottomatica: Giachetti 13, Jaaber 12, Datome 2, Dragicevic 6, Crosariol 6, Gigli 7, Tonolli n.e, Tourè n.e,  De la Fuente n.e, Winston 18, Vitali. All: Boniciolli. Cimberio: Childress 6, Morandais 6, Gergati 7, Tusek 12, Slay 9, Passera n.e, Antonelli n.e, Galanda 15, Thomas 13, Martinoni 3, Cotani, Mc Grath n.e. All: Pillastrini. Arbitri: Sabetta, Seghetti, Gori. Note - Tiri da 3: Roma 2/20, Varese 9/25. Tiri liberi: Roma 18/24, Varese 8/11. Rimbalzi: Roma 34, Varese 35. Usciti per 5 falli: Morandais. Leggi i commenti I commenti dei lettori 
«Firmerò lunedì. Garantisco io, stai tranquilla». Prima in privato, sull’elicottero che li ha accompagnati fino alla Fiera; poi in pubblico, di fronte agli imprenditori e alle istituzioni invitati al pranzo organizzato al Salone del mobile. Quella che è arrivata da Silvio Berlusconi è la rassicurazione che Letizia Moratti aspettava: il premier è pronto a siglare già domani, a nome dell’Italia, la lettera di garanzia che accompagnerà il dossier di registrazione di Expo. A pochi giorni dalla consegna ufficiale al Bie, a Parigi: giovedì prossimo, dopo il consiglio di amministrazione e l’assemblea dei soci della società di gestione che dovranno approvarlo ufficialmente, il sindaco-commissario e l’amministratore delegato Lucio Stanca si collegheranno in videoconferenza con il segretario generale del Bie, Vicente Gonzales Loscertales, per annunciare l’invio del documento. Da quel momento potrà partire il conto alla rovescia verso il 2015. A dirlo è stata la stessa Moratti: «Il presidente Berlusconi ha confermato che firmerà la lettera che accompagnerà il dossier di Expo». Una sigla fondamentale perché con quelle due pagine il governo si impegnerà a realizzare il contenuto delle oltre 400 pagine. E a coprire l’intero budget: non solo le quote che arriveranno dallo Stato, ma anche quelle degli enti locali e dei privati, finora numeri sulla carta. Il momento della verità per capire davvero se, dopo due anni, Expo potrà avere le gambe per iniziare a camminare. Per questo la prossima settimana sarà densa di contatti e appuntamenti: da domani, quando al Pirellone si riunirà il Tavolo Lombardia per discutere di infrastrutture fino al prossimo lunedì quando il progetto verrà presentato alla città di fronte a mille invitati al teatro Strehler. Il tempo sta per scadere anche per la questione delle aree di Rho-Pero. La società, per risolvere i problemi finanziari e alleggerire il peso degli investimenti degli enti locali, vuole chiudere la trattativa con Fondazione Fiera e gruppo Cabassi per acquistare il milione di metri quadrati su cui sorgeranno i padiglioni. Ma un accordo sul prezzo — la cifra varia dai 200 ai 250 milioni di euro — ancora non c’è. Bisognerà trovarlo prima della riunione convocata per martedì tra Stanca e i soci (Moratti, Formigoni e Podestà). Per questo, dopo un incontro due giorni fa, Stanca tornerà a parlare con il presidente di Fondazione Fiera, Giampiero Cantoni. Impegni e scadenze che lasciano ancora aperta un’altra partita: quella per la nomina di un direttore generale che affianchi Stanca ai vertici della spa. Con due pretendenti in corsa: Danilo Broggi, ex presidente di Confapi, molto vicino alla Lega e Antonio Giulio Rognoni, potentissimo direttore generale di Infrastrutture lombarde, gradito al governatore Roberto Formigoni. 
A Renato Vallanzasca, ex capo della mala milanese, in serata è stata rubata la bicicletta che il giorno prima gli era stata regalata per andare al lavoro dal carcere di Bollate, dove è detenuto, nella cooperativa milanese in cui, da qualche tempo, presta la sua opera al lavoro esterno. Del furto, accaduto sotto casa della moglie Antonella, dove Vallanzasca si trovava oggi in permesso, si è accorto lui stesso. La bicicletta non c'era più e i ladri avevano tagliato il pesante blocco che la assicurava. "Non c'è più religione", ha commentando scherzando Vallanzasca. 
Lo stop di 48 ore degli aeroporti milanesi costerà all’economia della città e dell’hinterland 7.8 milioni di euro. È la stima delle Camere di commercio di Milano e Monza del danno causato dalla chiusura dei cieli per la nube prodotta dall’eruzione di un vulcano in Islanda. Fino ad allora, Sea, la società che gestisce gli scali, ha messo il personale in ferie e in cassa integrazione. A risentire del mancato arrivo in città di migliaia di turisti e uomini di affari è l’intero sistema economico. I tassisti, senza i collegamenti con gli aeroporti, incassano un terzo in meno. Nei ristoranti si annullano pranzi e cene, e gli hotel - pieni per il Salone del mobile - aggiornano di ora in ora il bollettino delle prenotazioni cancellate. Il segretario della camera di commercio monzese, Renato Mattioni, parla di «duro colpo per la ripresa economica». I primi ad accorgersi del peso del congelamento del traffico aereo sono stati i trasportatori dello scalo commerciale di Malpensa. «Per chi porta merce col camion è un dramma - dice Marco Accornero, presidente dell’Unione aritgiani - la cassa integrazione non c’è, la perdita è netta». E ne hanno risentito i tassisti. «Salta una corsa su tre - dice Raffaele Grassi, consigliere comunale e dirigente del sindacato Satam - se la psicosi da voli cancellati continuerà anche con la riapertura degli scali, perderemo il 60 per cento delle entrate». Poi la doccia fredda è arrivata ai negozianti, da corso Buenos Aires a Brera. All’antiquario Roberta e Basta, in via Fiori Chiari, erano attesi tre clienti stranieri. «Hanno rinunciato a venire, e la stessa cosa è successa a molti miei vicini di serranda», racconta il titolare Mattia Martinelli, presidente dell’associazione di via. È in controtendenza il Quadrilatero della moda. «Abbiamo fatto affari d’oro, si sono fermati da noi i clienti del Salone rimasti a terra», dice Giovina Moretti, presidente dell’associazione di via Spiga. Nei prossimi giorni sarà calcolato il costo dello stop per l’export milanese, ma Coldiretti già mette le mani avanti: «Sette giorni di scali chiusi - scrive in una nota - significherebbero mancati incassi per un milione di euro, solo per l’esportazione di formaggio, vino e conserve». Il salone del Mobile alla Fiera di Rho, oggi aperto al pubblico e che domani si concluderà, ha registrato un calo di presenze (e affari). Ne sa qualcosa Carlo Guglielmi, presidente di Cosmit e patron di Fontana Arte: «Doveva venire a comprare le mie lampade la principessa della Thailandia - dice - inutile dire come è andata a finire». Caos anche in via Tortona, polo degli eventi fuori salone, dove i computer della sala stampa sono stati presi d’assalto da viaggiatori in cerca di treni e navi per tornare a casa. Chi ha invece potuto raggiungere Milano in aereo è un grave cardiopatico, trasportato da Catania con un volo militare. Pur registrando cancellazioni di prenotazioni dei turisti, gli hotel incassano quelle delle compagnie aeree, che rastrellano stanze per i viaggiatori senza volo. Il risultato è un caos che si traduce comunque nel tutto esaurito. All’Airport Hotel, vicino alla Malpensa, metà delle prenotazioni è stata annullata, ma chi doveva lasciare le camere non lo ha fatto. Stessa situazione ai vicini Holiday Inn e Best Western. «La gente disdice in massa - dicono all’Ata Hotel di Pero, vicino alla fiera di Rho - ma la Singapore Airlines ha preso 290 stanze, la Lufthansa altre 70». 
Il cadavere di un uomo è stato trovato a bordo una vettura in via Repubbliche Marinare, a Napoli, nel quartiere San Giovanni a Teduccio. Si tratta di Francesco Mignani, 51 anni, precedenti per droga, uscito dal carcere due anni fa. Contro di lui, i sicari hanno esploso numerosi colpi di pistola in una strada affollata di macchine e passanti. L'uomo non sarebbe considerato negli ambienti della criminalità un elemento di spessore. Sul delitto indaga la squadra mobile della questura di Napoli. 
Ho LETTO la lettera del presidente della Mondadori Marina Berlusconi e colgo occasione per precisare alcune questioni. Il capo del governo Berlusconi non ha espresso parole di critica . Critica significa entrare nel merito di una valutazione, di un dato, di una riflessione. Nelle sue parole c'era una condanna non ad una analisi o a un dato ma allo stesso atto di scrivere sulla mafia. Il rischio di quelle parole, ribadisco, è che ci sia un generico e preoccupante tentativo di far passare l'idea che chiunque scriva di mafia fiancheggi la mafia. Come se si dicesse che i libri di oncologia diffondono il cancro. Facendo così si avvantaggia solo la morte. Non capisco a cosa si riferisce quando la presidente Berlusconi dice: "Sappiamo tutti quanto abbia pesato e pesi l'omertà nella lotta alla criminalità organizzata... ma certo una pubblicistica a senso unico non è il sostegno più efficace per l'immagine del nostro Paese". In Gomorra sono raccontate anche le storie di coloro che hanno resistito alle mafie, un intero capitolo dedicato a Don Peppe Diana, c'è il racconto di una Italia che resiste e contrasta l'impero della criminalità. Quale sarebbe il senso unico? Ho anche più volte detto e scritto, che l'azione antimafia del governo c'è stata ed è stata importante, ricordando però al contempo che siamo ben lontani dall'annientare le organizzazioni, siamo solo all'inizio poiché le strutture economiche e politiche dei clan che continuano ad essere intatte. Ecco perché alla luce di quanto scrivo ho trovato le parole del capo del governo finalizzate a intimidire chiunque scriva di mafie e di capitali mafiosi. Ho io stesso visto e conosciuto la libertà della casa editrice Mondadori. Ci mancherebbe che uno scrittore non fosse libero nella sua professione. Una libertà esiste però solo se viene difesa, raccolta, costruita nell'agire quotidiano da tutti coloro che lavorano e vivono in una azienda. Ed è infatti proprio a questi che mi sono rivolto ed è da loro che mi aspetto come ho già scritto una presa di posizione in merito alla possibilità di continuare a scrivere liberamente nonostante queste dichiarazioni. Non può che stupire però che un editore non critichi ma bensì attacchi lo stesso prodotto che manda sul mercato, e lo attacchi su un terreno così sensibile e decisivo come quello della cultura della lotta alla criminalità organizzata. Sono molte le persone in Italia che per il loro impegno nel raccontare pagano un prezzo altissimo non è possibile liquidarle considerando la loro azione "promotrice" del potere mafioso. Una dichiarazione del genere annienta ogni capacità di resistenza e coraggio. E questo da intellettuale non è possibile ignorarlo e da cittadino non posso ascrivere una dichiarazione del genere alla dialettica democratica. È solo una dichiarazione pericolosa che andrebbe immediatamente rettificata. ©2010 Roberto Saviano/ Agenzia Santachiara Leggi i commenti I commenti dei lettori 
CHE COSA farà da grande Gianfranco Fini? È ancora un possibile delfino di Silvio Berlusconi? Oppure uno dei suoi competitori? Un uomo di destra? Oppure un liberale? Rilevante o irrilevante? Questo gruppo di domande sollecita risposte alcune delle quali possono essere date fin d'ora, ma altre si vedranno col tempo perché lo stesso Fini oggi non saprebbe darle, neppure dopo aver inghiottito il siero della verità. La prima risposta certa è questa: non è mai stato il delfino di Berlusconi e mai lo sarà e la ragione è semplice: Berlusconi non vuole delfini. Non soltanto perché non se ne fida, ma perché non c'è nessuno come lui nel panorama politico italiano. Lui è un'anomalia assoluta, un fantastico imbonitore, capace di indossare qualunque maschera e di compiere qualunque bassezza che gli convenga. Quando sarà arrivato al culmine del percorso che si è prefisso, non avrà altri pensieri che godersi la felicità d'aver gustato e posseduto tutto: il potere, la ricchezza, l'ubiquità, l'immunità. Che cos'altro può desiderare chi ha il culto di se stesso come obiettivo supremo da realizzare? Perciò nessun delfino, nessun successore designato. "Dopo di me il diluvio, che io comunque non vedrò". Perciò Fini non ha nessun avvenire dentro il Pdl dove i suoi colonnelli d'un tempo l'hanno già tradito e i suoi marescialli di campo che stanno ancora con lui finiranno con l'abbandonarlo anche loro se il percorso da lui intrapreso sarà troppo lungo e troppo accidentato. Salvo forse Giulia Bongiorno e un Dalla Vedova e pochi altri che privilegiano le convinzioni agli interessi. La Polverini l'ha mollato il giorno stesso in cui fu eletta alla Regione; Alemanno è sulla soglia, Ronchi appena un passo indietro. Il presidente della Camera, a questo punto del suo percorso, ha assunto l'immagine d'un liberale, anzi d'un liberal-democratico, attento ai diritti e ai doveri e alla legalità. Allo Stato di diritto. Di qui il suo accordo con Napolitano. Quale avvenire politico può avere un uomo che ha scelto questa strada e questa immagine in un partito come il Pdl? Nessuno. E fuori dal Pdl? Fini è ancora rilevante perché potrebbe mettere in crisi il governo, ma nella canna del suo fucile ha soltanto quella cartuccia. Sparata quella non ne avrebbe più nessun'altra e la partita passerebbe in altre mani. A questo punto il suo futuro si potrà realizzare soltanto nelle istituzioni e non nella politica. È e potrà continuare ad essere un buon presidente della Camera o del futuro Senato federale o addirittura aspirare al Quirinale. Non è poi un brutto avvenire anche se non è affatto facile; presuppone molta intelligenza, molta correttezza e coerenza di comportamenti ed anche un'Italia assai diversa da quella berlusconiana. Fargli gli auguri oggi significa perciò farli a tutti quelli che in un'Italia berlusconiana si trovano decisamente male. Nel breve termine può darsi che Fini giovedì prossimo formalizzi la sua rottura con Berlusconi o accetti un provvisorio armistizio per guadagnar tempo; ma la sostanza delle cose non cambierà e i voti dei quali dispone in Parlamento si faranno comunque sentire in qualche passaggio essenziale. * * * L'altro protagonista è la Lega. Molto più rilevante di Fini perché ha dietro di sé milioni di voti e controlla la parte più ricca e più produttiva del Paese. Bisogna capir bene quale è il rapporto della Lega con il Pdl con il quale è alleata e il suo rapporto con Berlusconi. Può sembrare che si tratti della stessa cosa, invece non è così. L'alleato della Lega non è il Pdl ma Berlusconi in prima persona. La Lega non lascerà mai Berlusconi perché è lui il suo amplificatore su scala nazionale e anche nel Nord leghista. La Lega non ha nessun uomo che possieda le capacità demagogiche di Berlusconi; Bossi è un'icona ma non ha carisma. La Lega perciò ha bisogno di Berlusconi almeno quanto Berlusconi ha bisogno della Lega. Il Pdl dal canto suo senza Berlusconi non esisterebbe. La figura geometrica che illustra questo trinomio è dunque quella d'un triangolo rovesciato; nei due angoli superiori ci sono Berlusconi e la Lega, nell'angolo inferiore c'è il Pdl. Due padroni e un sottopadrone. Fini si ribella proprio a questa geometria ma non ha la forza per disfarla anche perché il cemento che sostiene l'intera costruzione è nelle mani di Giulio Tremonti. * * * Guardate ora alla questione delle banche del Nord. E' stata esaminata con attenzione su vari giornali. Ne ha parlato più volte "24 Ore" con apprezzabile preoccupazione. Sulle nostre pagine sono intervenuti Massimo Riva e Tito Boeri mettendone in rilievo aspetti importanti e inquietanti ai quali ne aggiungerò uno che mi sembra il principale: la Lega vuole instaurare una sorta di autarchia finanziaria e bancaria nordista. Il senso della banca territoriale è questo. Se riescono in questo intento sarà una catastrofe per l'intero sistema economico italiano. Bossi è stato assai esplicito e preciso su questa questione capitale. Ha detto: "La gente ci chiede di prenderci le banche e noi le prenderemo". Infatti le prenderanno passando attraverso le Fondazioni bancarie e insediando persone fidate nei consigli e nei vertici delle banche. Fidate per la Lega e per Tremonti, due ganasce della stessa tenaglia. Ma perché la gente fa quella richiesta a Bossi? Quale gente? La Padania è un tessuto di medie, piccole e piccolissime imprese; le grandi e le grandissime si contano ormai sulle dita di una sola mano, anzi su un solo dito. Le banche e le Casse di risparmio hanno in quel tessuto la loro clientela naturale per una parte dei depositi raccolti e degli impieghi erogati. Ma soltanto una parte. Se sono banche di grandi dimensioni i loro sportelli di raccolta sono su tutto il territorio nazionale e i loro impieghi e intermediazioni sono ovunque in Europa. Ma "la gente" di Bossi e il messaggio leghista vogliono che il grosso degli impieghi rimanga su quel territorio anche se si tratta di impieghi non garantiti e concessi a condizioni di favore. La territorialità bancaria nella visione leghista ha questo significato: raccolta di depositi ovunque, impieghi prevalentemente nel Nord. Questa è l'autarchia finanziaria leghista. Con altre parole questa è la politicizzazione del credito. Nella famigerata Prima Repubblica, un concetto del genere non era neppure pensabile. Ai tempi di Menichella, di Carli, di Baffi, di Ciampi, di Mattioli, di Cingano, di Siglienti, di Rondelli, una concezione del genere equivaleva ad una bestemmia. Il credito è una linfa che circola in tutto l'organismo e affluisce là dove c'è bisogno ed è il mercato a stabilire la sua locazione ottimale. Perciò suscita preoccupato stupore vedere il sindaco di Torino che discetta sulla maggiore o minore "torinesità" dei dirigenti di Banca Intesa e i presidenti leghisti del Piemonte e del Veneto occuparsi della dirigenza di Unicredit, nel mentre il ministro dell'Economia si adopera per la creazione della Banca del Sud e consolida i suoi rapporti con le Generali. La conclusione sarà l'isolamento del sistema bancario italiano dal sistema internazionale. Un'aberrazione che basterebbe da sola a squalificare un intero sistema politico. Ho scritto domenica scorsa che la Lega somiglia per molti aspetti ad una Vandea. Questo delle banche è un elemento qualificante di una concezione vandeana dell'economia. Anche la Chiesa di papa Ratzinger sta assumendo aspetti vandeani e per questo è aumentata la sua attenzione (ricambiata) verso la Lega. Ma qui il discorso è più complesso e ne parleremo una prossima volta. * * * Mentre questi fatti accadevano nell'area del centrodestra si è riunita ieri la direzione del Pd dando luogo ad un lungo dibattito privo tuttavia di apprezzabili novità e di concrete proposte. Il Pd è in attesa con le armi al piede, si direbbe in gergo militare. Nell'aria aleggia però una domanda: in tempi ormai remoti i due grandi partiti nazionali della Prima Repubblica avevano un invidiabile radicamento nel territorio. Come mai gli eredi di quelle due tradizioni politiche non sono riusciti a coniugare la concezione nazionale del partito e il suo radicamento territoriale? La ragione è molto semplice e la storia ce la racconta. La Dc era radicata nelle parrocchie, nelle associazioni cattoliche, negli oratori, nelle cooperative bianche. Il Pci ricavava invece quel radicamento dal fatto che i comunisti erano licenziati dalle fabbriche o mandati nei reparti di confino. Occupavano le terre insieme ai contadini, morivano sotto il piombo dei mafiosi insieme agli operai scioperanti nelle zolfare siciliane e nelle cave calabresi. Leggete "Le parole sono pietre" di Carlo Levi e saprete come e perché i comunisti erano radicati sul territorio. Il radicamento sul territorio non dipende dal numero dei circoli o delle sezioni. Dipende dalla condivisione della vita dei dirigenti con quella del popolo che li segue. Se quella condivisione non c'è e al suo posto c'è separatezza, il contenitore è una scatola vuota e il gruppo dirigente galleggia appunto nel vuoto. Non è questione di età, di giovani o vecchi, di donne o di uomini, di settentrionali o di meridionali, di colti o meno colti. È questione di creare una comunità e viverla come tale. La dirigenza del Pci era fatta di intellettuali che vivevano come proletari e in mezzo ai proletari. Se non c'è comunità, se non si sa suscitarla, non ci sono partiti ma gusci vuoti in balia della corrente. Anzi delle correnti. Questo è il problema del Pd. Mancano i don Milani e i Di Vittorio d'un tempo. Se risuscitassero sotto nuove spoglie molte cose cambierebbero in quest'Italia di maschere e di generali senza soldati. Leggi i commenti I commenti dei lettori 
Ci sono un vulcano e un greco ma non si tratta della vecchia e gloriosa canzone di Bob Dylan. Qui non siamo nella Black Diamond Bay ma alla stazione Centrale di Milano, sotto una colata di passeggeri. L'eruzione dell’Eyjafjallajökull ha rovesciato sulle ferrovie tutto il traffico che gli aerei non possono più smaltire. Tanta gente, troppa. Alle 15.30 sui totem degli orari compare un sottopancia che fotografa la situazione: «Fino a martedì 20 aprile tutti i treni per il Nord Europa sono completi». La scritta passa anche in inglese: la stazione Centrale è «sold out». Migliaia di stranieri in coda alla biglietteria non lo sanno ancora ma uscire dall’Italia via Milano, oggi, è impossibile. Non che ci sia meno affollamento per le altre destinazioni. Ci sono gli italiani che dovevano andare a Napoli, Lecce, Palermo e fanno ressa ai 50 distributori «fast ticket», che funzionano solo per le destinazioni nazionali. C’è un manager calabrese, Salvatore Serranò, reduce da un convegno di tricologia e prenotato su un volo delle 21.25 di ieri, che spera di salire su un Frecciarossa e imbarcarsi a Roma su un aereo per Reggio: «Mi hanno già avvisato: a Roma troverò il caos». E c’è il famoso greco, non quello depresso della canzone di Dylan, ma un signore arrivato per il Salone del Mobile che ora, come tutti gli stranieri diretti verso i Paesi del Sud, cerca una porta di servizio per tornarsene a casa. Racconta Akis Michalopoulos: «Cercherò di arrivare in treno ad Ancona e da lì di prendere un traghetto domani pomeriggio, in modo da rientrare ad Atene dopodomani mattina». Alla Centrale, venerdì è stato come un giorno di punta in estate: 300.000 passeggeri. Ieri ce ne sono altrettanti, e manca la marea dei pendolari. È tutta la Centrale, con i suoi 600 convogli giornalieri, a essere sold out. Eppure è un esodo relativamente tranquillo, ordinato. Chi è qua ha già subito la prima delusione in aeroporto o in agenzia, l’ha smaltita e ormai si è rassegnato a una soluzione alternativa da due o tre giorni di viaggio, anziché di poche ore. Le Ferrovie hanno potenziato la tratta da e per Roma con tre coppie di Frecciarossa, in partenza nelle due città alle ore 8, 14 e 18. È probabile ma non certo che stasera alle 23 verrà allestito un treno straordinario per Parigi. In questi giorni di emergenza è ammesso perfino salire senza biglietto, lo si può fare in carrozza senza sovrattassa. Vale per le lunghe percorrenze come per i regionali ma attenzione, capita che il capotreno non lo sappia. Sono stati richiamati in servizio cento dipendenti solo alla Centrale. C’è chi ha fatto un turno unico dalla serata di venerdì al pomeriggio di ieri ai 18 sportelli della biglietteria, tutti aperti dalle 6 alle 22.45. Per dare informazioni, il personale percorre una coda lunga una cinquantina di metri, che parte dal vecchio atrio al piano strada. Il tempo per ascoltare non manca di sicuro, la fila dura un’ora, un’ora e mezza. La voce metallica degli altoparlanti annuncia quali sono i treni con posti ancora liberi. Si è fatto di tutto però, malgrado un treno carichi dai 600 agli 800 passeggeri, una stazione ferroviaria non può sostituire tre aeroporti, mettendoci anche Orio. Così, con il passare delle ore, si vendono tutti i biglietti, si esaurisce la quota di overbooking (15 posti in piedi per ciascun vagone nei casi estremi) e l’altoparlante tace. Per le destinazioni nazionali, garantiscono le Fs, c’è ancora speranza di trovare un posto, per l’estero se ne parla da dopodomani. Da Milano nei giorni normali si va in treno in Svizzera (Basilea, Ginevra, Zurigo), a Parigi, a Bruxelles. E basta, perché non c’è richiesta. Ma oggi alcuni speranzosi domandano se le Italian railways ti collegano a Mosca o a Varsavia. Devi andare a Madrid? Il viaggio è garantito fino a Ventimiglia, poi ti toccherà trattare con le ferrovie francesi e spagnole. La destinazione è Londra? Si cambia a Parigi ma è impossibile prenotare un biglietto unico. Michael Loates-Taylor era in vacanza in Sicilia con la figlia Beth: «Vengo da Palermo e solo ora ho capito la dimensione della faccenda. Passerò da Parigi ma non conto di essere a Londra prima di mercoledì». Si aspetta un’odissea anche l’olandese Sven Shimmer, lui pure arrivato per il Salone del Mobile. Treni Milano-Amsterdam non ce n’è, lo attende un lungo giro: «Solo stamane ho appreso che gli aerei non decollavano». L’ivoriana Sonia Carole Apie vive a Milano: «Ecco il mio biglietto aereo. Domattina (oggi) devo essere a Parigi, prendere i miei figli e tornare indietro. Ce la devo fare entro martedì. Oggi è tutto esaurito. Va bene, ma domani?». 
