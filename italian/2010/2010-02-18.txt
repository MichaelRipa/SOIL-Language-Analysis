Manca l'accordo tra i partiti e slitta ancora all'Assemblea regionale l'esame del disegno di legge sul Piano casa. Il presidente Francesco Cascio ha rinviato la seduta a martedì alle 17, la seduta sarà preceduta da una conferenza dei capigruppo, fissata per le 16. La richiesta di rinvio è stata avanzata dal Pdl Sicilia. «In quarta commissione - ha detto il capogruppo Giulia Adamo - è emersa la volontà comune di giungere ad un testo condiviso da parte di tutte le forze politiche, che si sono dette pronte a revocare gli emendamenti». Favorevoli allo slittamento anche l'Mpa, il Pd e il governo, presente in aula con l'assessore alle Infrastrutture Luigi Gentile. Contrario invece il Pdl dei lealisti. Il presidente della IV commissione Fabio Mancuso ha definito il rinvio «fuori luogo». Nel corso della seduta l'aula ha approvato in via definitiva il disegno di legge sulle Camere di commercio. «Gli enti camerali - commenta il coordinatore regionale di Confcommercio Sicilia, Julo Cosentino - sono ora riconosciute come enti pubblici economici dotati di autonomia funzionale e potranno disporre degli strumenti necessari per essere più moderni e dinamici, in grado di rispondere, meglio che nel passato, alle sempre più incalzanti esigenze delle imprese e di fornire servizi più adeguati». 
WASHINGTON - La Federal Reserve ha aumentato il tasso di sconto di un quarto di punto, dallo 0,50% allo 0,75%. Ma ha tenuto a precisare che la decisione non implica un cambiamento della politica monetaria o delle prospettive per l'economia. E ha ribadito che i tassi rimarranno a livelli bassi per un periodo prolungato. In rialzo dello 0,25% anche il tasso di offerta minima creato a dicembre 2007 nel momento della recessione. "Alla luce delle migliorate condizioni di mercato - ha spiegato la Fed - il board ha approvato all'unanimità queste decisioni". La decisione della Fed ha avuto un impatto immediato sui mercati: l'euro è sceso al suo livello minimo sul dollaro dal 18 maggio scorso a 1,3504 dollari. L'aumento del tasso di sconto - ha specificato la Fed in una nota - sarà in vigore da venerdì 19 febbraio. La banca centrale americana ha inoltre deciso che a partire dal prossimo 18 marzo la durata massima dei prestiti prestiti ottenuti dalle banche nell'ambito della finestra di tasso di sconto sarà drasticamente ridotta a 'overnight' contro i 28 giorni attuali. "L'aumento degli spread" in seguito al ritocco del tasso di sconto e "la riduzione della durata massima" dei prestiti "incoraggerà - ha spiegato la Fed - le istituzioni a fare affidamento sui fondi provenienti dai privati" per le esigenze di breve termine. La finestra del tasso di sconto è stato uno dei primi strumenti utilizzati dalla Federal Reserve per far fronte alla crisi: le banche solitamente vi ricorrono per fronteggiare eventuali carenze di risorse overnight. Nell'agosto del 2007 il board della Fed ha esteso la durata dei prestiti a 30 giorni e poi, nel marzo del 2008, a 90 giorni per aumentare la liquidità nel mercato interbancario dopo il quasi collasso di Bear Stearns. 
ATENE  - Un "blackout". Descrive in questi termini la caduta della Roma ad Atene in Europa League, l'allenatore giallorosso Claudio Ranieri. In vantaggio due volte sul Panathinaikos, i capitolini hanno subito il ritorno dei greci. "EVIDENTE BLACKOUT" - "C'è stato un evidente blackout. Abbiamo subito due gol su altrettante palle inattive dove siamo abbastanza ferrati, non c'era più l'attenzione giusta  -  dice Claudio Ranieri - Una gara che avevamo in mano, stavamo vincendo e dovevamo chiudere - ribadisce l'allenatore romani ai microfoni di Mediaset - nell'intervallo ho detto ai ragazzi di chiudere la gara. Evidentemente non siamo stati così attenti e determinati. Cosa serve all'Olimpico nella gara di ritorno? Vincere...", ha chiuso Ranieri. Leggi i commenti I commenti dei lettori 
VANCOUVER - Per una Lindsay Vonn che non ambisce ad essere la Michael Phelps del nuoto c'è qualcun altro invece che brama al milione di dollari che il nuotatore americano riuscì ad ottenere a Pechino 2008 grazie ai suoi otto ori. E' una teenager coreana, Kim Yu-na. 19 anni, star del pattinaggio di figura. In Corea, per stimolarla ulteriormente (vincerà a mani basse), una banca le ha fatto la proposta "indecente": "fai il record di punti, vincerai un milione di dollari". C'è qualcuno che vuole scommettere sull'esito? 
AMSTERDAM  - La Juve sta rinascendo attraverso piccole rinascite individuali. Amauri, per esempio, segna: clamoroso. Il brasiliano che tra un mesetto potrebbe diventare italiano, in tutto il 2009 e nel primo mese e mezzo del 2010 aveva fatto appena 5 gol, una miseria. Negli ultimi quattro giorni ne ha fatti tre. "Mi servivano e ringrazio Dio se sono arrivati. Ma se ci sono i cross, segnare è anche più facile". In effetti, un attaccante ha comunque bisogno di palloni decenti, per trasformarli in marcature: nel vecchio rombo non gli arrivava mai nulla di interessante, men che meno dalla fasce e così si deprimeva, sprofondando dentro i suoi limiti che comunque sono evidenti. Stiamo parlando di Amauri, non di un fuoriclasse. "Con lui, in ogni caso, non si gioca mai in dieci, perché si mette sempre a disposizione della squadra", osserva Zaccheroni. "Ma è chiaro che ha bisogno che la squadra lo serva in un certo modo". Cioè con i cross, che con il 3-4-3 arrivano più copiosi e con il rombo (ripresentato ad Amsterdam per via dell'indisponibilità di Caceres) un po' meno, anche se Zac ha chiesto comunque più spinta dai terzini e più movimenti laterali a Del Piero, che infatti ha architettato i due gol defilandosi sulla sinistra. "I cross sono essenziali, per uno o come Amauri", dice Zac. Un'altra delle tante cose che Ferrara non aveva capito. Tra i rinati, o rinascenti, bisogna annoverare anche Del Piero, che d'altronde è abituato da anni a comportarsi da fenice. Giovedì sera, Zaccheroni si è quasi commosso per lui: "Fatemi dire due parole per il capitano: erano anni che non lo vedevo giocare così, con questa lucidità, questa costanza, questo dinamismo. Straordinario. Si è caricato la squadra sulle spalle". Un bella pettinata, che Del Piero ha accolto con piacere: "E' venuto a ringraziare me e i miei compagni anche nello spogliatoio, non posso che ricambiare". Tra Zac e la squadra c'è feeling, sembra evidente. "Ci ha dato ordine tattico e sa approfittare dei difetti dell'avversario", osserva Buffon, che per pietà si ferma qui, senza affondare i colpi del disordine (tattico) che regnava ai tempi di Ferrara: il confronto con i suoi tempi è davvero impietoso. "Ma il peggio che ci possa succedere", puntualizza Del Piero, "è credere che tutti i problemi siano già stati risolti. Non è così, la strada è ancora lunga, la dobbiamo percorrere con pazienza e senza paura. Questa Coppa ci interessa moltissimo, ci sono avversari di nome, stadi meravigliosi come questo di Amsterdam: vogliamo provarci, anche se in questo momento non possiamo permetterci di guardare più in là della prossima partita. Però intanto è importante non abbatterci dopo avere subito un gol. Oddio, non è una buona tattica passare sempre in svantaggio e poi rimontare, ma il fatto che un imprevisto non ci abbatta mi sembra una buona notizia". La buona notizia è che la Juve sta cambiando. "E finalmente", sorride Del Piero, "ad Amauri la palla gliela facciamo arrivare sulla testa". A Ferrara devono fischiare tutte le orecchie. Leggi i commenti I commenti dei lettori 
SANREMO - Ripescaggio da previsione nella terza serata del Festival, caratterizzata dall'esibizione di otto superospiti a celebrare la storia della kermesse, dalla eliminazione di altri tre giovani e da una polemica sulla mancata esibizione live della 15enne Jessica Brando, il cui turno è slittato dopo la mezzanotte e quindi - in quanto minorenne - è stata mandata in onda in un video registrato. Il televoto e l'Orchestra dell'Ariston salvano il trio di Pupo ed Emanuele Filiberto e la star di Amici , Valerio Scanu. Per quest'ultimo, a poche ore dall'inizio della serata, sul web -fra blog e social network- si era animata una moblitazione generale, tanto più che l'esibizione di questa sera era in duetto con un'altra colonna del programma di Maria De Filippi, Alessandra Amoroso. Praticamente imbattibili. Fuori, stavolta definitivamente, Toto Cutugno, Nino D'Angelo, i Sonohra. Quanto ai giovani, sono saliti sul palco - oltre a Jessica Brando, in video - Nicolas Bonazzi, La fame di Camilla, Tony Maiello e Romeus. Promossi la Brando (una sorta di risarcimento?) e Maiello. Nonostante un abito d'oro (vero, 24 carati, firmato Gai Mattiolo), Antonella Clerici non risparmia pennellate di casalinghitudine. Subito gli auguri alla cantante Giorgia "che oggi ha avuto un bambino, Samuel, è nato in casa, pesa tre chili e centocinquanta". Come fece con lei, lo scorso anno, Paolo Bonolis, vista la coincidenza della nascita della figlia Maelle con il Festival. Poi lo sguardo verso la platea, "dov'è il mio papà? ah eccolo: come sto andando? vado bene?", genitore inquadrato e commosso. Sospiri di puerpera al termine dell'esibizione di Elisa, prima dei superospiti invitati a celebrare i 60 anni di Sanremo, che pure ha avuto una bambina, auguri incrociati e ciacolìo. La musica che diventa leggenda ha ispirato la parte dedicata ai classici sanremesi, protagonisti alcuni grandi nomi della musica. Elisa ha interpretato Canzone per te , uno dei brani-simbolo di Sergio Endrigo che con questo pezzo vinse nel 1968 in coppia con Roberto Carlos. Anche Fiorella Mannoia ha festeggiato la storia del Festival con E se domani , cantata a Sanremo nel 1964 da Fausto Cigliano e poi diventata un classico di Mina, per poi agganciarsi al presente con Estate dei Negramaro. Edoardo Bennato, che non era mai stato al festival, ha celebrato la sua prima volta rileggendo in chiave rock Ciao amore ciao , l'ultimo atto della carriera di Luigi Tenco. La scelta più chic l'ha fatta Miguel Bosè riproponendo Non ho l'età , che nel 1964 portò alla vittoria una 16enne Gigliola Cinquetti. Standing ovation per Massimo Ranieri che sceglie Io che non vivo senza te e poi un suo cavallo di battaglia, Perdere l'amore . Pubblico in delirio, e lui si commuove. Il momento simbolo della celebrazione di Sanremo ha per protagonista Carmen Consoli, una delle personalità fondamentali della nuova musica italiana che proprio da Sanremo, nel 1995, ha intrapreso la strada verso il successo con Amori di plastica . La Consoli ha scelto Grazie dei fior , vincitrice della prima edizione, nel 1951. Una versione raffinata, trasformata in un mambo sottile. Quindi ha accolto Nilla Pizzi, 91 anni, con un strascico lungo e gli affanni dell'età che tuttavia non le hanno impedito di intonare Vola colomba in un momento di grande emozione. La carrellata prosegue con Riccardo Cocciante che celebra Modugno cantando Nel blu dipinto di blu , poi il brano con cui vinse il festival, Se stiamo insieme , e porta sul palco un assaggio della sua opera pop Giulietta e Romeo . Francesco Renga scatena l'ugola su due classiconi, La voce del silenzio che a Sanremo fu cantata da Tony Del Monaco e Dionne Warwick, e L'immensità , presentata all'epoca dalla coppia Don Backy-Johnny Dorelli. Inevitabile la citazione di Angelo , il pezzo con cui ha vinto nel 2005, scritto per sua figlia Jolanda ma che stasera ha voluto dedicare a Maelle, la figlia di Clerici. Di nuovo emozioni con Elisa e Fiorella Mannoia che hanno voluto rendere omaggio a Mia Martini con un intenso duetto in Almeno tu nell'universo . 
