E' ricoverato ancora in prognosi riservata ma è considerato fuori pericolo - secondo quanto rendono noto i carabinieri - l'immigrato pakistano di 35 anni rimasto ferito dopo aver reagito, insieme a un cugino minorenne di 15 anni, a un tentativo di rapina compiuto nel negozio dello zio in vico Soprammuro nella zona di Porta Nolana a Napoli. Martedì sera due persone, con la testa coperta da un casco integrale e armati uno di pistola e uno di coltello, sono entrati nel locale per rapinare il titolare, un pakistano di 52 anni, residente a Napoli. Il figlio di 15 anni e il cugino di quest'ultimo, il 35enne, hanno reagito. Ne è seguita una colluttazione, durante la quale uno dei due aggressori ha ferito con un coltello il nipote del titolare. Poi, andando via, i rapinatori hanno esploso un colpo di pistola che si è conficcato nel muro. Il ferito è stato portato all'ospedale Loreto Mare, dove è ricoverato in prognosi riservata ma giudicato non in pericolo di vita. Sul posto si sono recati i carabinieri della sezione Scientifica di Napoli e della compagnia Stella che hanno avviato le indagini. 
Atmosfera da mille e una notte nel porto di Brindisi, dov'é ormeggiato uno dei cinque yacht più grandi al mondo. L'imbarcazione si chiama 'Al Mirqab' ed è di proprietà dello sceicco Hamad bin Jassim bin Jaber Al Thani, primo ministro e ministro degli Affari esteri del Qatar, azionista di maggioranza della compagnia Qatar Airways e dei magazzini Harrods. All' interno - stando ai ben informati - ci sono cinque appartamenti, più la 'vip suite', dove alloggia il proprietario. Lo yacht e' dotato di una piazzola per l'atterraggio di elicotteri. 
E' stata intitolata a Como una via, per la precisione un largo, a Gianfranco Miglio, giurista, politologo e politico italiano, sostenitore della trasformazione dello Stato italiano in senso federale, nato nella città lariana l' 11 gennaio 1918 e morto il 10 agosto 2001. "L'intitolazione rappresenta il giusto riconoscimento a chi ha saputo far uscire il tema dai dibattiti accademici - ha detto il capogruppo della Lega Nord alla Camera dei deputati, Marco Reguzzoni - Se oggi parlare di federalismo è all'ordine del giorno, dentro e fuori i palazzi della politica, lo dobbiamo anche a lui. E non possiamo che essergliene grati". "Desidero esprimere le mie congratulazioni all'amministrazione comunale comasca per aver scelto di dedicare questa piazza a uno dei più importanti giuristi e politologi lombardi'', scrive il presidente della Regione Lombardia, Roberto Formigoni, in un messaggio inviato al sindaco di Como, Stefano Bruni. ''Da sempre sostenitore della trasformazione dello Stato italiano in senso federale - prosegue Formigoni - il suo pensiero e il suo impegno sono stati senza dubbio una leva fondamentale per aprire un serio dibattito politico su questa riforma costituzionale, che oggi è largamente condivisa". 
Nasce a Parma il primo centro specializzato per l’autismo. In via Spezia, nella vecchia scuola elementare San Pellegrino, di proprietà dell’Ausl, sta per essere realizzato il primo centro per ragazzi autistici a livello nazionale. L’annuncio ufficiale è stato dato alle famiglie dei bambini colpiti da questa misteriosa gravissima malattia che interrompe la comunicazione con il mondo, in un incontro convocato dal Comune al centro congressi al parco ex Eridania, dall’assessore alle Politiche per i disabili Giovanni Paolo Bernini insieme ai dirigenti dell’Ausl. “Quella che stiamo per realizzare insieme ad Ausl e Ufficio scolastico provinciale è un’esperienza unica in Italia – ha spiegato Bernini – il centro per i ragazzi autistici sarà  prima di tutto un luogo di incontro, che nasce da basso, dalla volontà delle famiglie coinvolte in questa difficilissima esperienza di vivere con una persona che non è in grado di comunicare, per una malattia rara ma purtroppo presente, sulla quale finora la medicina non è stata in grado di dare nessuna spiegazione certa e attendibile”. L’autismo è una patologia complessa, difficile da comprendere, che spesso costringe le famiglie all’isolamento sociale e produce sentimenti di frustrazione  e inadeguatezza. Il centro darà aiuto a 39 bambini di Parma e 27 degli altri comuni del distretto  dell’Ausl. Oltre che luogo di incontro, sarà anche sede di ricerca sulle persone che vivono questa malattia per conoscerla meglio e quindi combatterla con qualche arma in più; e soprattutto  sarà un luogo dove le famiglie potranno avere un po’ di sollievo, grazie alla presenza congiunta di operatori dell’AUSL e del Comune, provenienti dall’equipe “A casa con sostegno”. La sede, che in precedenza ha ospitato la Libertas e quindi il Centro di coordinamento dei Parma club, è praticamente pronta e disponibile. I lavori di risistemazione e adattamento alla nuova funzione, che termineranno entro l’autunno, hanno richiesto un impegno economico di 500 mila euro, per metà a carico dell’azienda sanitaria e per metà a carico del Comune, che ha utilizzato il fondo proveniente dal lascito Adami (donazione di un medico scomparso alcuni anni fa). “Parma – ha ribadito Bernini – completa con questo intervento un lavoro di lunga lena per l’inclusione sociale e per dare risposate concrete ai problemi della disabilità”. E l’assessore ha annunciato che presto si darà una risposta anche al problema forse più sentito dalle famiglie che hanno ragazzi disabili, quello che succederà “dopo di noi”. ( a.b. ) 
Aggrediti dal "branco" mentre erano sulla spiaggia di San Lorenzo, alle porte di Pachino, perchè avevano protestato nei confronti di un ragazzino che scorazzava con la moto sulla sabbia a pochi metri da dove stavano prendendo il sole assieme ai due figli, uno dei quali di pochi anni. Vittime una giornalista della redazione toscana della Rai e il compagno, un giornalista-autore catanese del programma "Chi l'ha visto". Ad avere la peggio è stato quest'ultimo che si trova adesso all'ospedale di Noto in osservazione per una sospetta frattura ad un braccio. In ospedale è finito anche un poliziotto, libero dal servizio, che era in spiaggia con la moglie e il figlio di pochi mesi e che visto quel che stava accadendo, è subito intervenuto. L'agente è stato colpito al volto forse con una bottiglia rotta e ha riportato una vasta ferita al volto e una sospetta frattura della clavicola. Il "branco" subito dopo l'aggressione si è dileguato ma senza riuscire a fare perdere del tutto le proprie tracce. Attualmente negli uffici del commissariato della polizia di Pachino ci sono una decina di giovani dei quali si sta verificando la posizione. Gli investigatori - indagano polizia e carabinieri - ritengono che tra di loro vi possano essere anche gli autori materiali del pestaggio. "Abbiamo invitato un ragazzo a smetterla di passarci vicino con la moto mentre eravamo in spiaggia. Pensavamo che fosse tutto finito ma poco dopo sono arrivati almeno dieci ragazzi con bastoni da ombrellone e bottiglie spaccate. Ci hanno accerchiato e hanno cominciato a colpirci".  E' ancora sotto chock la giornalista Rai, Costanza Mangini, mentre riferisce l'aggressione subita. "In nostro aiuto - aggiunge - è giunto un bagnante, che era con la sua famiglia poco distante; è stato l'unico a venire in nostro aiuto a parte un uomo, assai più anziano, che alla fine ha provato ad allontanare quella banda di teppisti. Ci hanno colpito con violenza: il mio compagno ha ora un braccio spezzato, il poliziotto è stato colpito al volto e alla clavicola, io sono stata presa a bastonate a un fianco". Aggiunge la giornalista: "Abbiamo urlato loro di andare via perchè avevamo con noi dei bambini, ma hanno continuato a colpire. Ho subito chiesto aiuto chiamando i carabinieri al telefono ma le mie ripetute richieste di soccorso per oltre un'ora sono finite nel vuoto e non riesco a capirne il motivo: la pattuglia è giunta quando il gruppo era ormai andato via ed era stata intanto allertata pure la polizia. Sono stati momenti drammatici, di autentico terrore. Un'esperienza davvero allucinante". 
I carabinieri del Nas di Bari hanno sequestrato cautelativamente a Molfetta 13 tonnellate di mozzarelle da un centro distribuzione per l'Italia meridionale della catena di supermercati Lidl. Il prodotto era custodito in celle frigorifere. Una parte della merce rientrava nelle partite per le quali il gruppo aziendale aveva già disposto il ritiro dal mercato, perche' sospettate di essere state infette dal batterio Pseudomonas, che fa diventare le mozzarelle di colore blu al contatto con l'aria. E' il secondo sequestro cautelativo eseguito in Puglia dai carabinieri. 
ROMA - Una volta era "Pizza, pasta e mandolino" ora è "Pizza, mafia e Berlusconi". La provocazione arriva dalla Germania, o ancora meglio, dal tormentone che sta invadendo la rete, su youtube il video è stato già cliccato oltre mezzo milione di volte. Si tratta della canzone 'Nur Italien nicht' cantata da quattro comici e cabarettisti tedeschi 'Die vier Sterne' (le quattro stelle). Il testo va giù pesante contro gli azzurri definiti "checche" attaccate al culto dell'immagine personale affezionate all'uso di "brillantina, olii e creme", con tanto di ritornello: "Non ci frega niente di chi vincerà la Coppa del Mondo, basta che non sia l'Italia". 'PENSINO ALLA SERBIA' - L'iniziativa, però, non è piaciuta al ministro degli Esteri Franco Frattini che sul suo profilo su Facebook attacca: "A volte il calcio riporta a galla i pregiudizi etnici e gli stereotipi negativi tra i popoli. In Germania questa è una pratica ricorrente, purtroppo. Vi si esercitano i giornali, con la buona stagione, per scoraggiare il turismo verso l'Adriatico, nonostante moltissimi tedeschi amino e conoscano l'Italia e siano diventati nostri compatrioti nella raffinatezza e nel gusto abitando case di Liguria, Toscana e del Garda. Ora - continua Frattini - nessuno di noi si sognerebbe di irridere i tedeschi, in questo tormentato inizio secolo, come invece fanno alcuni loro presunti comici con una canzone-tormentone su 'pizza, mafia e Berlusconi'. Dicono che l'ispirazione sia loro venuta dopo Italia-Paraguay, sicuramente - ironizza il ministro - prima di assistere a Germania-Serbia... Spero che dopo quella partita si siano messi la testa dentro l'acqua e abbiano trattenuto il respiro per un bel po'". LA DIFESA - "Naturalmente l'idea è nata per scherzo", ha spiegato Rosenberg Lipinsky al quotidiano Rhein-Zeitung. "Eravamo seduti dietro le quinte del Quatsch Comedy Club - ha aggiunto riferendosi a un locale berlinese -, abbiamo cominciato a giocare con le parole ed è venuta fuori questa canzone". Rosenberg Lipinsky ha voluto precisare che il quartetto non ha assolutamente niente contro l'Italia, commenta il quotidiano. Tuttavia, "sento ancora la spina nel fianco della sconfitta nella semifinale dei Mondiali 2006", ha commentato: "Una cosa del genere non deve più succedere". Per il momento, ha concluso, "non sappiamo ancora se faremo un cd. Ci divertiamo, vediamo dove ci porta la corrente". 
Fiamme in una pizzeria in pieno centro. Un incendio e' divampato questa notte alle 22 in un locale nel Murattiano di Bari. Il rogo si e' sviluppato all'interno del cortile condominiale de La taverna caprese un locale che si sviluppa sull'angolo tra via Putignani e via Cairoli. Un forte boato ha allarmato i clienti della pizzeria che erano a cena in quel momento e sono fuggiti dai tavoli. Panico anche tra i residenti del palazzo,un edificio artistico del centro di Bari. Il fuoco infatti ha raggiunto anche i piani alti della palazzina, bruciando lenzuola e abiti stesi e danneggiando le vetrate. Sul posto sono arrivate due squadre dei vigili del fuoco e due pattuglie dei carabinieri. Le cause dell'incendio sono ancora da accertare. Ingenti i danni alla struttura. 
E' entrato in quella casa come ospite, perché non aveva un alloggio, sfruttando l'amicizia con una coppia di connazionali, emigrati anche loro per cercar fortuna. Ma quando i familiari erano fuori, non ha avuto scrupoli a sedurre e abusare di una ragazzina di 13 anni. La violenza sessuale è continuata per diversi mesi in quella casa a La Spezia. Finchè la ragazzina ha trovato il coraggio di confidarsi con la mamma, e insieme sono andate alla polizia. Gli agenti della squadra mobile hanno arrestato un sudamericano di 25 anni per il reato di violenza sessuale, aggravata dalla minore età della vittima. La ragazzina ha confermato al giudice le morbose attenzioni da parte di quel giovane che ha quasi il doppio dei suoi anni: un'esperienza traumatica, che tenterà di superare con l'aiuto degli psicologi. 
