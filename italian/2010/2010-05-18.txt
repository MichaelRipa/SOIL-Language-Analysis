La corte d'appello ha ribaltato la sentenza di primo grado sulla sanguinosa irruzione della Polizia nella scuola Diaz durante il G8 del 2001 ed ha condannato anche i vertici della Polizia che erano stati assolti nel processo in Tribunale. Le pene variano tra 3 anni e 8 mesi, a 4 anni unitamente all'interdizione dai pubblici uffici per 5 anni. Nel complesso le pene superano gli 85 anni (il procuratore generale aveva chiesto condanne per oltre 100 di reclusione). Sono stati condannati 25 imputati sui 27. Urla di approvazione si sono sollevate dal pubblico verso i magistrati che leggevano la decisione della corte. Quelle che in primo grado erano state parole di condanna e sdegno per il verdetto di assoluzione, si sono trasformate in grida di consenso. I numerosi stranieri presenti in aula, tedeschi e inglesi in particolare, vittime dell'assalto di nove anni fa, hanno accolto il verdetto con piena soddisfazione "E' una sentenza sensazionale - ha detto il giornalista inglese Mark Covell - che restituisce forza e coraggio a tanti italiani e stranieri che durante il G8 hanno subito delle ingiustizie, sono stati picchiati, torturati e imprigionati". Heidi Giuliani, la mamma di Carlo morto durante gli scontri in piazza Alimonda, ha detto che "avere una risposta di giustizia fa sempre piacere in questo paese". Enrica Bartesaghi, presidente del comitato "Verità e giustizia" ha commentato: "Si riapre uno spiraglio di fiducia in questo paese. E' stata riconosciuta la catena di comando. Tutti quelli che c'erano sono responsabili". Soddisfazione è stata espressa anche dagli avvocati difensori dei manifestanti e delle parti civili. Il capo dell'anticrimine Francesco Gratteri è stato condannato a quattro anni; l'ex comandante del primo reparto mobile di Roma Vincenzo Canterini a cinque anni; l'ex vicedirettore dell'Ucigos Giovanni Luperi (oggi all'Agenzia per le informazioni e la sicurezza interna) a quattro anni; l'ex dirigente della Digos di Genova Spartaco Mortola (ora vicequestore vicario a Torino) a tre anni e otto mesi; l'ex vicecapo dello Sco Gilberto Caldarozzi a tre anni e otto mesi. Altri due dirigenti della Polizia, Pietro Troiani e Michele Burgio, accusati di aver portato le molotov nella scuola, sono stati condannati a tre anni e nove mesi. Non sono stati dichiarati prescritti i falsi ideologici e alcuni episodi di lesioni gravi. Sono invece stati dichiarati prescritti i reati di lesioni lievi, calunnie e arresti illegali. Per i 13 poliziotti condannati in primo grado le pene sono state inasprite. 
ROMA - L'euro è scivolato questa notte a New York sotto la soglia degli 1,22 dollari, segnando un nuovo minimo da quattro anni. La moneta unica, in crollo verticale, fa segnare 1,2162 contro il dollaro. E' il livello più basso mai raggiunto dalla moneta unica dall'aprile del 2006. Rispetto allo yen, l'euro ha perso il 2,1%. Anche in Europa la moneta unica ha aperto ai minimi da 4 anni sotto quota 1,22 dollari, dopo la decisione della Germania di vietare la vendita allo scoperto a breve su alcune attività finanziarie rischiose. La valuta europea passa di mano a 1,2188 dollari, dopo aver toccato un minimo di 1,2146 dollari. 
Si svolgeranno venerdì prossimo alle 16 in piazza Aldo Moro, antistante il Municipio di Bitetto, i funerali di Luigi Pascazio, il venticinquenne caporalmaggiore dell'Esercito ucciso ieri insieme ad un commilitone in Afghanistan. Il rito funebre sarà presieduto dall'arcivescovo della diocesi di Bari-Bitonto, mons.Francesco Cacucci, che dovrebbe essere affiancato dal cappellano militare, padre Francesco di Nanna, e dal cappellano della Polizia di Stato, don Corrado Germinario. La camera ardente sarà allestita nella sala consiliare del Municipio e sarà aperta al pubblico da giovedì sera, poco dopo l'arrivo della salma del militare. Giovedì mattina, infatti, a Roma, si terranno i funerali solenni dei due militari uccisi, ai quali parteciperà anche il sindaco di Bitetto, Giovanni Iacovelli. Domani sera intanto, alle 18,30, si riunirà il consiglio comunale di Bitetto, che rinvierà ad altra seduta l'ordine del giorno già previsto per commemorare le due vittime e in particolare il concittadino Luigi Pascazio. Per la giornata di venerdì sarà proclamato il lutto cittadino. 
"Berlusconi? mi chiama ogni settimana, vuole sapere come sto, che cosa faccio, insomma mi controlla ancora".  Così Noemi Letizia in un' intervista all' emittente televisiva "Napoli-Canale 21", che ne ha diffuso un' anticipazione. GUARDA L'INTERVISTA Noemi ha fatto riferimento all' amicizia con il premier, che nell' intervista ha chiamato "papi", ed alla sua presenza alla festa per i 18 anni, l' anno scorso a Casoria. "La mia vita da quel giorno certamente è cambiata - ha detto - ma lui resta un punto di riferimento per me e per la mia famiglia". Noemi Letizia ha annunciato l'uscita di una linea di profumi con il suo nome ed ha detto di vedere nel mondo dello spettacolo il proprio futuro. 
Hanno visto il sogno a portata di mano: un posto al Bernabeu a tifare Inter, nella finale di Champions contro il Bayern Monaco, sabato. Hanno creduto all’offerta di un sito Internet che offriva i biglietti a 700 euro, hanno cliccato sulla pianta dello stadio, e hanno pagato 350 euro di acconto per riservare il posto nello stadio che già nel 1982 ha portato fortuna all’Italia. Poi, poco dopo il clic, dopo aver lasciato gli estremi della carta di credito e i soldi, il sogno si è trasformato nella più classica truffa. Il sito era stato formalmente registrato in Inghilterra, ma la truffa era tutta milanese. È partita dalle strade di Baggio, dalle famiglie calabresi che con un paio di geni dell’informatica e di altri tipi più avvezzi alle gradinate della curva, hanno confezionato la beffa. E tutte milanesi sono anche le vittime, un centinaio tra avvocati, architetti, professionisti nerazzurri che in due giorni sono incappati nella finta vendita online con il passaparola e poi sono finiti a far denuncia alla polizia postale. Senza Internet e tecnologie, ma col vecchio artigianato criminale da falsari d’altri tempi, in un laboratorio di Buccinasco sono comparsi 400 biglietti, stampati alla perfezione, come i veri tagliandi della finale: cartonati e più quadrati del solito. Solo il chip è stato confezionato male, ma i biglietti sono andati a ruba lo stesso: ora ci sono 400 ignari tifosi che arriveranno ai cancelli del Bernabeu per scoprire di dover tornare a casa. Chi non vuol rischiare con acquisti last minute di seconda, terza o quarta mano, può scegliere tra l’Urban screen in piazza Duomo, o l’altro maxischermo all’Arena, dove vedere la partita costerà dieci euro, in attesa di un possibile terzo schermo in piazza Duca d’Aosta. Intanto il prezzo dei tagliandi veri, giorno dopo giorno, va sempre più in alto: un ingresso al settore 501 o 504 del Bernabeu — come un terzo anello a San Siro — vale su Internet tra i 1.200 e i 1.600 euro. È lo stesso altissimo ricarico applicato da tanti che hanno fatto la coda agli sportelli della Banca Popolare. Quasi tutti legati alla curva nord e alle frange più estreme della tifoseria di destra, si sono spartiti moltissimi dei duemila biglietti disponibili. Molti di loro, calabresi, erano in coda per conto terzi, pagati per cedere il biglietto ai capi, che a loro volta hanno ricollocato la merce sul mercato. E il prezzo non è stato mai più basso di ottocento euro. 
In Piemonte il neogovernatore leghista Roberto Cota si è già mosso. Riducendo del 5 per cento l’indennità dei suoi assessori. In Veneto il suo collega Luca Zaia ci sta pensando. In Lombardia, invece, Roberto Formigoni prende tempo su un possibile taglio delle spese del Pirellone. «Siamo pronti a fare la nostra parte — dice — ma deve essere il governo a dire se in questo momento di difficoltà economica è necessario tagliare e di quanto. Mi opporrò comunque a tagli indifferenziati. Ci sono Regioni che hanno già fatto moltissimo e altre che, invece, hanno accumulato un deficit spaventoso. Non si possono fare tagli uguali per tutti». Anche nella pur virtuosa Lombardia, il costo complessivo del funzionamento della giunta del Pirellone esclusa la comunicazione (16 assessori, quattro sottosegretari e quattro delegati del presidente) supera abbondantemente quello dell’intero consiglio regionale composto di 80 persone. Il rapporto è 7 milioni contro i 4,6 dell’aula, stipendi degli eletti esclusi. Nella prima giunta del Formigoni quater lo scorso 29 aprile, infatti, su proposta del governatore, sono stati fissati i limiti di spesa e il numero di addetti di segreteria per ciascun assessore, a partire dal presidente e dal suo vice. Entro l’anno Formigoni potrà spendere per sé fino a 801.790,80 euro e potrà contare su 19 addetti più un responsabile, esclusa la comunicazione. Il suo vice Andrea Gibelli (Lega) 582.580,35 euro e 12 addetti, ognuno degli altri 15 assessori 384.941,72 euro più dieci addetti ciascuno. Mentre il budget per i quattro sottosegretari, tra cui il geometra di Silvio Berlusconi, Francesco Magnano, è stato fissato in 183.819,17 euro più tre  addetti alla segreteria e un responsabile per ognuno di loro. Senza contare che nella stessa giunta sono stati nominati consulenti di Formigoni anche Fabio Saldini, l’architetto di Paolo Berlusconi e del progetto della Cascinazza (si occuperà di Moda, design e tutela dei consumatori), l’ex assessore Marco Pagnoncelli (Enti locali) la sorella dell’ex assessore Massimo Guarischi, Monica (Pari opportunità) e Roberto Baitieri (Promozione, sviluppo e innovazione delle Aree montane), che si era candidato per il Pdl a Sondrio ma non è stato eletto. Tutti percepiranno «un compenso massimo — si legge nella delibera 4 del 29 aprile — pari all’indennità dei consiglieri regionali». Ovvero, 8.530 euro mensili più una diaria netta di 2600. Mentre l’ex assessore Giancarlo Abelli, pur essendo delegato ai rapporti col Parlamento, continuerà a percepire solo l’indennità di deputato. In Lombardia sul taglio del 5 per cento degli stipendi anche il capogruppo della Lega in Regione, Stefano Galli, è prudente: «È una proposta da valutare — spiega — Non vorrei che alla fine fossimo solo i soliti noti del Nord a pagare. Lo devono fare tutti. Piuttosto, la Regione farebbe bene a dare un taglio alla pletora di consulenze che dà. Questo sì».  Il vicepresidente pd del consiglio regionale, Filippo Penati, non ha dubbi: «Proporrò già da oggi una riduzione del 5 per cento delle spese di funzionamento dell’intero consiglio regionale». Poi taglia corto sulle voci sempre più insistenti sulla nascita di un suo gruppo separato dal Pd, per conquistare, fra l’altro, il diritto a un budget di 240mila euro, esclusi i 4.272,60 euro mensili per ogni consigliere, previsti per le spese di funzionamento per ogni gruppo e i 2.216,42 pro capite come contributo per la comunicazione. «Non ho ancora deciso — spiega Penati — ma quasi certamente non lo farò più. L’idea era solo di creare un punto di riferimento per la coalizione che mi ha eletto e solo se ci fosse stata una riduzione delle spese, visto che nella scorsa legislatura i gruppi erano 14 e oggi sono solo sette. Ma di fronte alla crisi economica è giusto rinunciare». Secca la replica del capogruppo del Pdl in Regione, Paolo Valentini, che non esclude che anche il suo partito prenda la stessa decisione, per mantenere i rapporti di forza tra i due schieramenti e scinda il suo gruppo dalla lista Per la Lombardia, guidata al voto dallo stesso Formigoni. «È inutile fare di tutta l’erba un fascio e tagliare tanto per tagliare — precisa — Andiamo a vedere i costi e se ci sono degli sprechi sarà giusto eliminarli. Non possiamo essere messi tutto sullo stesso livello: virtuosi e spreconi». Nel centrosinistra, però, c’è chi fa notare che la quota percepita dal Pd per i suoi 22 consiglieri (circa un milione) è di poco superiore al tetto per le spese di Formigoni, che gode anche di uno stipendio di 12.217 euro mensili più l’indennità netta di 2.600. Mentre il Pdl con 29 consiglieri ne porta a casa solo 1,5 milioni. 
Uno spettacolo al giorno, in palazzi, piazze, chiostri e vicoli, alla riscoperta di tre titoli d'opera poco conosciuti in Italia e con tanto Barocco, Belcanto romantico, Novecento e musica contemporanea. E' questo, secondo le parole del suo presidente Franco Punzi, il Festival della Valle d'Itria, giunto alla 36esima edizione, che si terrà dal 15 luglio al 4 agosto, nell'anniversario dei 700 anni di Martina Franca (Taranto), sotto la nuova direzione artistica di Alberto Triola, che sostituisce Sergio Segalini per 16 anni direttore del Festival. Filo rosso di questa festa musicale, ha spiegato Triola oggi a Milano alla presentazione al Piccolo Teatro, dove lui ha cominciato la sua carriera per poi crescere alla Scala, sarà "il connubbio alchemico imprescindibile tra parola e musica, teatro e musica". Primo spettacalo in cartellone l'opera del compositore Nino Rota 'Napoli Milionaria!' su libretto di Eduardo De Filippo, seguita da 'Gianni di Parigi' di Donizzetti nella prima versione andata in scena alla Scala nel 1839 e in ultimo 'Rodelinda, regina de' Longobardì di Haendel, una prima italiana, con la celebre mezzosoprano Sonia Ganassi. Molto nutrito il programma dei concerti dove, tra nuove promesse come direttori d'orchestra (Andrea Battistoni e Matteo Pais), spiccano musicisti di fama internazionale come il violinista Sergej Krilov o le voci recitanti di Elio De capitani o di Gabriele Lavia. Completa il Festival un'Opera Workshop, ossia uno spazio creativo dedicato ai giovani che vogliono creare un'opera; un premio belcanto 'Rodolfo Celletti' che sarà consegnato a Mariella Devia dall'ex sovrintendente del Teatro alla Scala Carlo Fontana; e una rassegna cinematografica di capolavori conosciuti e perle da cineteca. Quest'anno, il Festival si proporrà anche come produttore di video ufficiali. 
Conto alla rovescia per la quarta edizione di 'FestiVAl'. Dal 15 giugno al 18 luglio, un incrocio di culture e stili diversi caratterizzerà il Festival Internazionale di Villa Adriana - Lazio, promosso dalla Regione Lazio e prodotto dalla Fondazione Musica per Roma in collaborazione con Mibac - Direzione Regionale Beni Culturali e Paesaggistici del Lazio e con il Comune di Tivoli. Il grande palcoscenico all'aperto che accoglierà gli spettacoli sarà allestito anche quest'anno nell'area delle Grandi Terme di Villa Adriana, uno dei più grandi siti archeologici a cielo aperto del mondo, riconosciuto dall'Unesco come Patrimonio dell'Umanità. Da Taiwan a Londra, da Parigi a Tel Aviv, da Roma a Bruxelles, un giro del mondo in 14 tappe, attraverso le suggestioni e i talenti delle più disparate espressioni artistiche. La danza di Akram Khan e Sidi Larbi Cherkaoui, del Cloud Gate Dance Theatre of Taiwan e della Vertigo Dance Company; la musica di Elvis Costello, dell'Orchestra dell'Accademia Nazionale di Santa Cecilia e di Enrico Rava con la Pmjl - Parco della Musica Jazz Lab; il teatro 'cuntista' di Mimmo Cuticchio e quello 'circense' di Aurèlia Thièrrèe. FOTO 'FestiVAl' si inaugurerà il 15 giugno con la prima italiana di Gnosis che il coreografo e danzatore anglo-indiano Akram Khan ha sviluppato in collaborazione con i maestri di danza kathak Sri Pratap Pawar e Gauri Sharma Tripathi e con un ensemble di musicisti, tra cui Yoshie Sunahata, artista ospite 'prestata' dalla compagnia giapponese Kodo. Replica mercoledì 16 giugno. Il Cloud Gate Dance Theatre of Taiwan è la prima compagnia di danza contemporanea di un paese di lingua cinese. Nonostante la sua moderna cifra stilistica, affonda solide radici nei miti e nelle estetiche proprie del continente asiatico. Proporrà il 22 e 23 giugno Songs of the Wanderers in prima europea. Il gruppo israeliano Vertigo Dance Company presenterà il 26 giugno, in prima nazionale, Mana - Vessel of Light: la nuova produzione della coreografa Noa Wertheim descrive l'eterno dialogo tra il principio femminile e quello maschile, la tensione tra le forze vitali che lottano senza sosta per giungere alla complementarità. Una continua oscillazione tra contenitore e contenuto, esteriorità e interiorità, interezza e vuoto. Il coreografo belga di origini marocchine Sidi Larbi Cherkaoui il 16 e 17 luglio metterà in scena in prima italiana Babel, coprodotto con la Fondazione Musica per Roma. Un'esplorazione del linguaggio e della sua relazione con i concetti di nazionalità, identità e religione. Dopo Foi e Myth, Babel chiude la trilogia sulla potenza e la fascinazione dei testi religiosi. Tredici danzatori e cinque musicisti da tredici diversi paesi di cinque continenti per lavorare insieme su un progetto tanto ambizioso, immaginativo, determinato e capace quanto la costruzione della stessa Torre di Babele. Grande spazio quest'anno anche alla musica, sia essa classica o contemporanea. L'1 luglio l'Orchestra dell'Accademia Nazionale di Santa Cecilia eseguirà sotto la direzione di Carlo Rizzari musiche di Prokofiev (la voce recitante di Pierino e il Lupo sarà quella di Filippo Timi) e Beethoven (in programma la Settima Sinfonia, la più "scatenata" delle Nove). Il 13 luglio, invece, Enrico Rava con la Pmjl - Parco della Musica Jazz Lab porterà al Festival di Villa Adriana Rava Noir, una rivisitazione dell'album del 1997, in cui Rava era protagonista di una storia poliziesca, qui integrato da un film di animazione tratto dalle tavole di Altan. Il 18 luglio, infine, grande concerto di chiusura con la musica di Elvis Costello, che si esibirà nella cornice di Villa Adriana insieme alla band degli Sugarcanes con i quali ha pubblicato l'ultimo album Secret, Profane & Sugarcanes, raggiungendo le vette più alte delle classifiche britanniche dai tempi di Get Happy del 1980. Ma al FestiVAl di Tivoli sarà protagonista anche il teatro. Sono due gli appuntamenti da non mancare, adatti a spettatori di tutte le età. Il primo è il 4 luglio con il teatro musicale di Mimmo Cuticchio, erede della tradizione dei "cuntisti" e del teatro dei pupi siciliani, che per il suo Tancredi e Clorinda di Monteverdi si avvarrà dell'esecuzione musicale dal vivo dell'Associazione per la Musica Antica Antonio Il Verso. Il secondo, dall'8 al 10 luglio, è con il teatro-circo di Aurèlia Thièrrèe, che presenterà L'oratorio di Aurèlia: un vortice di immagini, colori e suoni in cui predomina la fantasia e il sogno, ideato e diretto dalla madre, Victoria Chaplin. 
