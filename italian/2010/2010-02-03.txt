La voce girava da ieri e adesso è arrivata la conferma: la proprietà delle concessionarie Mercedes in Emilia-Romagna "ci ha comunicato il fallimento". Il decreto del Tribunale di Bologna che lo ufficializza dovrebbe arrivare giovedì, ma l'annuncio della proprietà (la famiglia Santi) è bastato a far saltare sulla sedia il sindacato che ora spera nell'arrivo di un salvatore. Qualche nome in circolazione disposto a considerare l'idea di rilevare la rete delle concessionarie sparsa tra Parma, Reggio Emilia, Modena, Bologna, Ferrara e Rimini, ci sarebbe. Ma il sindacato ora è sulle spine per il destino dei quasi 300 dipendenti delle concessionarie (120 a Bologna, nella sede di Casalecchio di Reno) che sono attualmente in cassa integrazione.     "Dopo mesi di situazioni altalenanti si arriva a questo epilogo- allarga le braccia Fabio Fois della Filcams-Cgil di Bologna- non possiamo quindi non esprimere una forte critica alla proprieta' che, tra l'altro, stando a quel che ci risulta, avrebbe avanzato la richiesta di fallimento. Ora speriamo che qualche imprenditore sia disposto a rilevare queste attivita'". 
None 
CATANZARO - "L'Italia per i Mondiali? E' fatta al 70%". Marcello Lippi a Catanzaro per ricevere il Premio Ceravolo, avvisa di aver quasi chiuso la lista, imprevisti a parte, in vista della massima rassegna iridata in Sudafrica. "E' giusto che ognuno si sbizzarrisca sponsorizzando il proprio beniamino ma io ho solo 6 o 7 giocatori sui quali dovrò decidere, da scegliersi fra la ventina che sto seguendo e che stanno giocando molto bene. Deciderò a maggio. Le sorprese? Non sono tali se vengono rivelate... Dovrete aspettare il momento giusto". ELOGIO DEI GIOCATORI CALABRESI - "Iaquinta, Gattuso, Perrotta: sono stati tutti giocatori importanti, molto importanti e spero che lo siano ancora". Lippi era a Catanzaro e ha avuto parole di elogio per le "glorie" del calcio calabrese. Il ct ha anche raccontato diversi aneddoti del mondiale di Berlino. "Rino Gattuso - ha detto scherzando - è una persona straordinaria e a volte può quasi incutere paura. Avete visto come si batte il petto nella pubblicità della Regione Calabria?". JUVE? NON PARLO - Di Lippi in questi giorni si parla tanto ma non solo per le sue scelte mondiali. C'è curiosità intorno al suo futuro visto, che molto probabilmente, darà l'addio definitivamente all'azzurro. Ma guai ad accostarlo di nuovo alla Juventus.. "Queste sono cose che non contano niente", dice. "A me ora interessa solo fare un buon mondiale in Sudafrica. Del resto si parlerà dopo...". Un pensiero però il ct lo dedica al momento delicato dei bianconeri: "Zaccheroni? In questo momento - dice - è un allenatore di buona esperienza che può fare bene". BRASILE 2014? PERCHE' NO... -  Il Ct non vuole neppure dare per scontato di non esserci a Brasile 2014. "Il futuro in Nazionale  è legato a come vanno le cose", sottolinea. "Per quanto mi riguarda, non sono abituato a guardare a lunghissima scadenza. Certo essere ai mondiali in Brasile sarebbe una cosa bellissima...". LA LISTA - Il blocco già sicuro per Lippi dovrebbe consistere in questi nomi. Portieri: Buffon, De Sanctis, Marchetti. Difensori: Chiellini, Grosso, Legrottaglie, Cannavaro, Zambrotta. Centrocampisti: Camoranesi, Marchisio, De Rossi, Gattuso, Pirlo. Attaccanti: Iaquinta, Gilardino. Gli otto mancanti dovrebbero essere presi tra questi. Difensori: Criscito, Santon, Gamberini, Nesta, Bocchetti, Bonucci. Centrocampisti: Aquilani, Biondini, Candreva, D'Agostino, Marchionni, Montolivo, Palombo, Pepe, Perrotta. Attaccanti: Rossi, Quagliarella, Di Natale, Amauri, Totti. Leggi i commenti I commenti dei lettori 
WHASHINGTON-  L'Iran va incontro a "severe sanzioni" imposte dagli Usa e dalle altre potenze occidentali, sul suo programma nucleare.  Lo ha affermato il segretario alla Difesa degli Stati Uniti, Robert Gates. In un'audizione in congresso, Gates ha spiegato che le sanzioni saranno decise, in parte dal consiglio di sicurezza delle Nazioni Unite, in parte dagli Stati Uniti con altre nazioni alleate. Le parole di Gates seguono quelle di Barack Obama, che nei mesi scorsi ha minacciato i leader iraniani di "gravi conseguenze" se questi non avessero fermato la corsa alle armi nucleari. La Casa Bianca ha definito un "atto di provocazione" il lancio del razzo spaziale Kavoshgar-3 da parte dell'Iran avvenuto oggi. "Un lancio come quello odierno è ovviamente un atto provocatorio", ha dichiarato uno dei portavoce della presidenza americana, Bill Vurton, in occasione del punto stampa giornaliero. L'Iran aveva annunciato oggi di avere inviato per la prima volta nello spazio degli animali vivi in occasione del 31esimo anniversario della rivoluzione islamica del 1979. La tv ha mostrato delle immagini dell'interno della capsula, in cui si trovavano un topo, delle tartarughe e dei vermi. La tv ha anche mostrato le immagini del distacco della capsula dal razzo. I responsabili iraniani non hanno fornito dettagli sul razzo Kavoshgar-3, ma secondo le immagini mostrate si tratta di un vettore di piccola taglia lanciato da una piattaforma autotrainata. Anche la Francia, con la parole del suo primo ministro Francois Fillon, interviene sulla questione del programma nucleare iraniano. "La Francia ritiene che il tempo a disposizione dell'Iran stia per finire e che sia arrivato il momento di imporre "sanzioni forti" a Teheran sulla questione del nucleare". "Il regime iraniano - ha detto Fillon - non ha raccolto le nostre offerte di dialogo, ora è arrivato il tempo di reagire". Il ministro ha spiegato che la comunità internazionale "cercherà in sede Onu di approvare una nuova risoluzione che comprenda sanzioni forti. In questo senso anche l'Ue si assumerà le proprie responsabilità". Fillon ha comunque ribadito che per Teheran c'e sempre ancora spazio per il dialogo. "Non è troppo tardi - ha detto - per utilizzare il sentiero della politica per evitare che l'Iran sviluppi la sua potenza nucleare.  Ma il tempo a sua disposizione sta finendo" 
ISTANBUL - Prima sconfitta della Montepaschi Siena nelle Top16 di Eurolega. Nella seconda giornata del Girone F, i campioni d'Italia di coach Pianigiani sono stati battuti ad Istanbul dall'Efes Pilsen dell'ex Ataman per 88-78 nonostante i 19 punti di Sato, top-scorer della serata. Domani sera l'altro incontro del girone tra Maccabi e Real Madrid. Leggi i commenti I commenti dei lettori 
ROMA - Ormai è certo: la riforma della scuola superiore partirà soltanto dal primo anno e ritorna la Geografia. Pochi minuti fa, il sottosegretario all'Istruzione, Giuseppe Pizza, ha incontrato i sindacati della scuola in vista del varo definitivo dei tre Regolamenti che riformeranno l'intero asse della scuola superiore italiana a partire dal prossimo settembre. L'ok definitivo alla riforma, che il ministro Mariastella Gelmini non ha esitato a definire "epocale" arriverà domani mattina, durante la seduta del Consiglio dei ministri. Poi, sarà la volta della campagna informativa del ministero che avrà il gravoso compito di spiegare a genitori e studenti, in procinto di fare la propria scelta, come funzionerà il tutto: indirizzi di studio, materie e orari settimanali. Ma i primi commenti non sembrano entusiastici. Per Francesco Scrima, che ha sempre considerato "necessaria per il paese la riforma della secondaria di secondo grado" "partire dalle prime e per tutti gli indirizzi contemporaneamente è una buona cosa", ma i tagli alle ore di lezione nelle seconde, terze e quarte classi degli istituti dei tecnici e  professionali, a partita in corso, "rischiano di fare implodere il sistema". In sostanza, la riforma partirà dalla prima classe in tutte e tre le filiere (licei, istituti tecnici e istituti professionali), ma negli ultimi due segmenti gli orari settimanali, il prossimo anno, dimagriranno in tutte le altre classi all'infuori delle quinte. Dal prossimo anno, quasi un milione di studenti che frequentano le seconde, terze e quarte classi di tecnici e professionali studieranno meno. E saranno le materie professionalizzanti ad essere penalizzate. E' questo il prezzo da pagare a quella che Scrima definisce "la rigidità del ministero dell'Economia sulla riforma". Concetto ribadito da Mimmo Pantaleo, segretario nazionale della Flc Cgil. "L'unica logica è quella dei tagli. Qualche miglioramento relativo all'avvio dei regolamenti solo alle prime classi è condizionato negativamente per tecnici e professionali dai tagli di ore per seconde, terze e quarte: il prossimo anno ci sarà  -  secondo Pantaleo  -  il caos con riduzioni orarie consistenti delle materie professionalizzanti. E nei licei si conferma l'assenza del diritto per i classici, linguistici e scientifici". Ma c'è chi sorride. Il liceo delle Scienze umane recupera il Diritto e nei bienni degli istituti tecnici ricompare la Geografia. Anche al liceo classico, secondo le ultime indiscrezioni, si recuperano due ore di Scienze al biennio. Ma il quadro completo dei curricula sarà disponibile domani a metà mattinata, quando il governo avrà dato il via libera alla riforma. La cosa certa è, che entro il 26 marzo, 500 mila ragazzini potranno scegliere tra sei licei (classico, scientifico, artistico, delle scienze umane, musicale e coreutica, linguistico), 11 istituti tecnici e  6 istituti professionali. Ma che la riforma dovrà anche tagliare 14 mila cattedre. Ecco alcune novità in sintesi. Licei artistici. In prima lettura con soli tre indirizzi, avranno ben 6 opzioni: arti figurative ; architettura e ambiente ; audiovisivo e multimedia ; design; grafica; scenografia. Liceo classico. Lingua straniera per tutti e 5 gli anni e potenziamento dell’area scientifico-matematica. Liceo scientifico . Saranno due le opzioni, dal prossimo anno, a disposizione degli studenti che sceglieranno il liceo scientifico: quello del nuovo ordinamento, con più Matematica e Scienze, e quello delle “Scienze applicate”, che recupera le sperimentazioni del Piano nazionale informatica. Liceo linguistico. Con lo studio di tre lingue straniere per 5 anni e il Latino al biennio. Dal terzo anno una materia non linguistica (Matematica, per esempio) sarà impartito in lingua straniera e dal quarto anno un secondo insegnamento sarà impartito in lingua straniera. Liceo musicale e coreutico . Vera novità della riforma, ma che partirà all’inizio soltanto con 40 sezioni musicali e 10 coreutiche, una ogni due province, che potranno essere attivate in convenzione con i conservatori e le accademie di danza. Liceo delle scienze umane. E’ l’altra novità della riforma, che sostituisce i liceo socio-psicopedagogici. Le scuole potranno anche attivare una opzione Economico-sociale, in cui saranno approfonditi i nessi e le interazioni fra le scienze giuridiche, economiche, sociali e storiche. Leggi i commenti I commenti dei lettori 
ROMA -  Sul tavolo, il Gruppo Abele, Libera e CNCA (il Coordinamento di accoglienza)  hanno già pronto il materiale sul quale si metteranno a discutere per tre giorni, a partire da questa mattina fino a domenica. L'appuntamento è al Palatennistavolo di Terni, per la quarta edizione di "Strada Facendo", l'incontro annuale che fa il punto sulle politiche sociali in Italia e prova ad immaginare nuovi modelli di welfare. Tre giorni di riflessioni con sette gruppi di lavoro, oltre 1000 iscritti e 70 relatori. Annunciata la partecipazione di personaggi della politica di prima fila: Pierluigi Bersani, Fabio Granata (finiano del Pdl), Maria Rita Lorenzetti (presidente della Regione Umbria), Nichi Vendola, Paolo Ferrero, Livia Turco... E poi giuristi, economisti, sociologi. L'idea diffusa di un Paese ingiusto. Ci sarà tanto di cui parlare e innumerevoli saranno gli spunti sui quali riflettere e discutere. Le ricerche e i diagrammi dai quali partirà la discussione, tratteggiano spietatamente i contorni di un'Italia con la soglia della vulnerabilità sociale talmente abbassata da diffondere tra i giovani dai 16 ai 30 anni la certezza di vivere in un Paese che non garantisce a tutti gli stessi percorsi, dove le regole ci sono, ma non valgono per tutti fino in fondo. E dove solo il 10% di chi perde il lavoro è coperto da sussidi, tanto che 1,6 milioni di lavoratori non ha alcun sostegno in caso di licenziamento. Vecchi e nuovi poveri. La Banca d'Italia ci dice che 2 milioni e 600 mila persone non sono occupate; tra questi sono calcolati anche i disoccupati ormai talmente scoraggiati che un lavoro neanche lo cercano più. La povertà assoluta riguarda il 5% della popolazione, circa 2 milioni e 900 mila persone, gente che non riesce ad acquistare beni e servizi ritenuti essenziali per uno standard di vita minimamente accettabile. Non meno grave la condizione nel "recinto" della cosiddetta "povertà relativa", popolata da circa 2 milioni di persone che vive appena al di sopra della soglia: 50 euro in più dei poveri veri e propri. La spesa sociale sotto la media UE . La "social card" di Tremonti ha avuto un impatto modesto, sia sulla povertà assoluta, che su quella relativa: un calo delle famiglie "assolutamente povere" di appena lo 0,4%. L'insieme dei provvedimenti del governo rispetto gli indigenti è di 192 milioni di euro, ma ne servirebbero 3, 86 miliardi. Fatta pari a 100 la media aritmetica della spesa pro capite dell'Europa a 15, quella italiana è diminuita progressivamente dall'84% del '97, al 77% del 2006. Il collasso delle carceri. Nelle celle dei penitenziari italiani sono stipati 20 mila persone in più di quante ne potrebbero contenere. A questo dato oggettivo, che già da sé è all'origine di situazioni inumane e degradanti, si aggiunge anche una cultura della pena detentiva superata e inadeguata, lontanissima dall'idea del reinserimento sociale e del recupero, e sempre più viziata dal concetto di vendetta e rivalsa della società su chi ha sbagliato. Tra i dati a disposizione di chi parteciperà alla "tre-giorni" di Terni, ci sono gli esempi del carcere di Favignana, piccola struttura con 148 detenuti, con la particolarità di essere totalmente sotto terra. E l'esempio, agghiacciante e ormai celebre, di Poggioreale che ospita più del doppio delle persone che potrebbe alloggiare: oltre 2700 persone. Chi è dietro le sbarre. Il 46% dei detenuti (circa 30 mila persone) è in stato di custodia cautelare, cioè in attesa di giudizio. Di questi il 77,5% sono stranieri, quasi la metà dei quali (il 30%) finisce dietro le sbarre per trasgressioni che hanno a che fare con le leggi sull'immigrazione. Negli istituti di pena sono sempre meno le persone che scontano pene lunghissime; cresce il numero, al contrario, di coloro i quali scontano sentenze fino a tre anni e potrebbero accedere a misure alternative. I suicidi. L'anno record del 2009, con 72 detenuti che si sono tolti la vita in carcere, è ormai alle spalle. Ma il 2010  -  per così dire  -  promette bene: nei primi 15 giorni di gennaio, già sei persone hanno deciso di farla finita con la propria esistenza in cella. Negli ultimi 10 anni ad uccidersi sono stati in 1560. Disoccupazione e bassi salari. L'Istat ci dice che in Italia le persone disoccupate sono l'8,5% dei lavoratori: l'1,5% in più rispetto all'anno precedente. Tra i giovani, dai 15 ai 24 anni, i senza lavoro costituiscono il 26%; nell'Unione Europea lo stesso dato si ferma al 21%. I salari italiani sono tra i più bassi d'Europa. Con stipendi del 17% inferiori alla media dell'area Ocse. Sono circa 13 milioni i lavoratori italiani che guadagnano meno di 1.300 euro netti al mese e circa 6,9 milioni, di euro ne prendono meno di 1.000. Il reddito delle famiglie operaie e degli impiegati è sceso di 1.700 euro dal 2000 al 2008. A fronte, i professionisti e gli imprenditori hanno invece incrementato i loro redditi con oltre 9.000 euro. Ancora meglio è andata ai manager: i loro compensi sono cresciuti del 38%. Il lavoro nero vale 92 miliardi. Il numero di lavoratori irregolari è molto vicino ai 3 milioni, il 12% della forza lavoro nazionale. Il valore stimato del "sommerso" è pari a 92,6 miliardi di euro. La metà delle persone è impiegata al Sud. Con il primato alla Calabria, con il 15%. Seguono la Sicilia (12.7%); la Campania (12,2%); la Basilicata e la Sardegna con l'11,7%. 
L'Italia e gli italiani visti dai bambini immigrati. Un'antologia  divertente, ma anche tenera, spiazzante e dolorosa, di pensieri  raccolti in vent'anni di insegnamento da un maestro elementare, Giuseppe Caliceti di Reggio Emilia. "Italiani, per esempio" è il titolo del suo libro (dal 10 febbraio per Feltrinelli, pp 240, euro 14) nel quale le frasi dei bambini sono accompagnate da storie, testimonianze e riflessioni dell'autore e dei suoi alunni. Il Venerdì in edicola con Repubblica dedica la sua copertina al tema del razzismo visto e vissuto dai bambini con interviste ad esperti e servizi di Paolo Casicci, Emilio Marrese e Paola Zanuttini  sugli sbarchi dei nuovi piccoli clandestini al porto di Ancona, sull'integrazione nella scuola primaria e sulla vita in strada a Roma di centinaia di minorenni stranieri senza tetto né famiglia. Ecco una piccola antologia di frasi dei bambini stranieri. Gli italiani, secondo me, alcuni, sono un po' troppo perfettini. Invece gli immigrati sono meno perfettini e si accontentano di più. (Ada, 10 anni, Camerun) Oggi Carlo ha scritto sul mio astuccio: "Ti odio!". Io però non sono né offesa né felice perché ci sono abituata. (Vera, 9 anni, Albania) Io qui in Italia sono nuova.  Io prima avevo paura di non parlare, di non imparare. Poi non sapevo se le maestre e gli altri bambini e le bambine mi volevano o no. Ma dopo hanno fatto una festa per me, hanno detto il mio nome e insomma, adesso qui nella scuola in Italia sto benissimo. Adesso lo so che mi vogliono. Io lo so perché me lo dicono. Forse me lo dicevano anche prima, ma io non capivo bene. (Laila, 7 anni, Egitto) Una cosa che mi dà fastidio di alcuni compagni di classe italiani è questa: se loro mi regalano una palla e dopo un giorno dicono che non mi hanno regalato la palla e la riprendono. E dicono che io non ho capito bene. Ma io ho capito benissimo. (Jo, 10 anni, Repubblica Dominicana) Loro sono persone italiane che il capo è un italiano. Lui alla tv parla un po' male perché è malato, ha la faccia storta. Loro vogliono mandare via dall'Italia tutti gli uomini, le donne e i bambini non italiani. Oppure anche quelli come me che sono nata in Italia ma i miei genitori e dei miei fratelli e sorelle grandi no. Loro sono contro tutti tranne loro. Loro si chiamano Lega Nord e sono contro il Sud, l'Ovest e l'Est. (Naima, 11 anni, Marocco) Italiani sono brava gente, però per me delle volte sono un po' troppo agitati. Delle volte loro urlano troppo, per esempio quando fanno gol alla partita. Loro sono bravi a cantare, ma non tutti. Poi a scuola alcuni bambini italiani ti vogliono baciare che tu non sai neppure chi sono. (Sana, 6 anni, Albania) Sono bassi, simpatici, allegri, sempre alla moda. Gli italiani assomigliano agli albanesi. (Vera, 9 anni, Albania) Nessuno era mai la mia migliore amica, invece dopo è arrivata. Io ho capito che se vuoi diventare amica di una bambina italiana (o anche non italiana) tu non devi tirare dei sassi a lei. (Sheela, 6 anni, Sri Lanka) Le mamme dell'Italia trattano i figli un po' da piccoli anche se sono più grandi, invece io ho capito subito che dovevo arrangiarmi da sola. (Olga, 11 anni, Togo) Certe volte degli italiani, non dico tutti, sono un pochino arroganti. Cioè si sentono superiori, vogliono avere sempre ragione, si sentono i padroni del mondo solo perché i loro parenti sono italiani. (Dinkar, 11 anni, Sri Lanka) Io dico sempre a mia mamma e anche a mio padre di imparare un po' meglio l'italiano per non farmi fare brutte figure, ma loro lavorano sempre e non imparano mai a parlare bene, per questo io delle volte mi vergogno a andare in giro con loro. (Vera, 10 anni, Albania) Un bambino pensa che io ho la pelle così perché mi sono colorata con un pennarello. E se io lavo la mia faccia bene, dopo divento bianca. Ma alla fine fanno tutti le domande. Dicono: "Perché non ti scancelli?". Dicono: "Di che colore è il tuo sangue?". Dicono: "Veh, ma tu fai la cacca nera?". Dicono così perché sono piccoli, non sono cattivi. Loro appena vedono la pelle un po' nera pensano che tutto è nero, ma non è così. Io non mi arrabbio, perché a loro la maestra deve ancora insegnare tutto, sono troppo piccoli. Poi io non ho mai visto una cacca bianca, nessuno la vede, non esiste! (Ines, 9 anni, Repubblica Dominicana) Io ho capito che se tu impari a giocare e a sapere del calcio è più facile che i bambini in Italia sono miei amici perché in Italia tutti parlano sempre del calcio. (Tong, 8 anni, Cina) L'Italia per me è come una casa. Ha il clima abbastanza caldo, solo che sulle Alpi non ha messo il riscaldamento. È una casa pulita, ma in alcune stanze e in cantina c'è disordine e sporcizia. Nella casa ci abitano persone un po' gentili e un po' meno. I pavimenti di questa casa li lava l'acqua del mare. (Tasneem,10 anni, Pakistan) Per me se si amano fanno bene a sposarsi anche se lui è nero e lei è bianca, non vuol dire niente il colore, perché anche chi viene dall'estero è una persona, non un animale. Però il marito e la moglie si devono mettere d'accordo molto bene sul mangiare, sulla religione e sulla educazione dei figli, perché magari avevano delle abitudini diverse e perciò per mettersi d'accordo devono parlare un po' di più, altrimenti dopo ci sono dei casini e anche dei litigi. Ma ci possono essere casini anche se la madre e il padre sono tutti e due italiani, infatti in Italia ci sono molti matrimoni non misti ma anche molti divorzi. (Kumari, 10 anni, Pakistan) Mio fratello mi aveva detto che se lui vuole andare in discoteca, lui qui in Italia non può andarci. Non perché è piccolo, ma perché è straniero. Perché a Reggio Emilia e a Parma nelle discoteche a ballare ci vogliono solo degli italiani. Però se sei una femmina, una ragazza, ci puoi andare anche se sei marocchina. Ma solo se sei bella. (Omar, 11 anni, Marocco) Io so fare il gentile perché mia mamma mi ha detto che se faccio il gentile forse dopo dei signori e delle signore italiane ti aiutano di più. (Roberto, 10 anni, Repubblica Dominicana) Un mio amico italiano di questa scuola, che non dico il nome, lui dice sempre che lui non va mai ai ristoranti cinesi perché i cinesi mangiano i gatti. Io dico che non è vero e lui dice che a lui lo ha detto sua mamma, perché sua mamma aveva letto sopra un giornale italiano e sopra quel giornale c'era scritto così. Io non so proprio che giornali ci sono in Italia! (Tong, 10 anni, Cina) Io sono nata in Italia, a Montecchio, però mia mamma e mio papà sono albanesi e anche io allora sono albanese. Io ho fatto l'asilo qui, la scuola qui. Io vorrei chiedere al maestro due cose. La prima cosa è questa: io sono italiana o albanese o tutti e due? La seconda: ma io sono immigrata o no? (Vera, 11 anni, Albania) Per me infatti l'Italia è proprio come io mi ero immaginato. Infatti è piena di cose bellissime ma anche di tanta spazzatura. (Azizi, 9 anni, Senegal) In Italia ci sono due re: un re è Berlusconi, l'altro re è il Papa. Berlusconi comanda l'Italia, il Papa comanda gli italiani. (Lili, 9 anni, Cina) Gli italiani sono americani, però sono nati in Italia, non in America, per questo parlano italiano. Quando io dopo vado tanto a scuola in Italia e imparo bene l'italiano però non divento americana, perché sono nata in Marocco, io sono araba, io sono marocchina. Io allora divento un po' italiana e un po' marocchina. (Faiza, 10 anni, Marocco) Mia mamma delle volte dice sempre che a scuola io e i miei fratelli e le mie sorelle non dobbiamo mai parlare della nostra religione, allora io una volta avevo chiesto a lei perché e lei ha detto che è meglio di no perché gli italiani non capiscono la nostra religione. (Naima, 9 anni, Marocco) Io non ho la pelle bianca, è vero, ma non ho neanche la pelle nera, perché la mia pelle è marroncina. I negri hanno la pelle nera e io non  sono negro, sono arabo. Il colore della mia pelle è diverso da loro e un po' è diverso anche dagli italiani. Secondo me se il colore era nero per me era peggio. (Omar, 9 anni, Marocco) In Italia invece i matrimoni sono molto raffinati, ma durano poco. (Laila, 9 anni, Egitto) A me se c'è questa croce e basta non dà fastidio, se però c'è attaccato il morto mi sembra un po' brutto perché mentre mangi vedi sempre questo Dio che muore e per me non è una cosa bella. (Naima, 7 anni, Marocco) Se tu sei nata in un paese e dopo vieni a abitare in un paese lontano, come me, ti senti un po' strana, ti senti un po'  come se sei un neonato, perché tu sei già nato in Sri Lanka come sono nata io, però se vieni in Italia sai camminare, ma non sai parlare italiano, poi devi cambiare il modo di mangiare perché non trovi il nostro cibo. (Sheela, 9 anni, Sri Lanka) Allora se dopo un italiano è stato in Francia, in America, in Polonia, in Cina, in Africa, in un altro posto del mondo, è giusto che dopo vengono tutti in Italia. Se sono in vacanza ma anche se non sono in vacanza. Anche se vogliono comprare una casa in Italia. Non possono? Per me possono. Altrimenti dopo il mondo come diventa? Un mondo obbligato? (Raja, 11 anni, Egitto) In Italia ci sono uomini che odiano tutti gli altri uomini e donne e bambini venuti da fuori, ma soprattutto gli albanesi perché dicono che noi siamo ladri. Loro dicono così perché noi siamo più poveri. E uno ricco ha sempre paura di un povero, ha paura di essere rubato. Però non tutti i poveri e gli albanesi sono ladri, dico io. Altrimenti quanti ladri ci sono? (Genti, 8 anni, Albania) Caro diario, oggi è bruttissimo essere in questa classe. Scommetto che se non ero albanese tutti sarebbero stati miei amici. Invece io adesso ho solo due amiche. (Sana, 11 anni, Albania) Ci sono dei ragazzi italiani amici di mio padre che dicono: "Se ci sono troppi stranieri come te, questo non è più il nostro paese". Per me invece il paese è sempre uguale, perché i posti sono fermi, i paesi sono fermi. (Kumari, 9 anni, Pakistan) Io ho i miei genitori che sono nati in Tunisia e io sono nata però in Italia, allora quale è la mia patria? Sempre l'Italia oppure è la Tunisia anche per me? Oppure tutte e due? Oppure nessuna patria? (Zahira, 11 anni, Tunisia) Gli italiani per me sono abbastanza patriottici. I maschi, soprattutto. Perché quando c'è la Nazionale di calcio, se vince, loro vanno in giro per le strade con le macchine a fare casino con la bandiera dell'Italia perché ha vinto la partita. Una cosa che non ho capito è questa: e se perde? (Daniel, 11 anni, Albania) I lavori più leggeri sono degli italiani perché sono arrivati prima in Italia. (Isham, 8 anni, Marocco) I bambini non sono migrati in Italia, sono portati, perché li portano i loro genitori. Se era per me, io qui non ci venivo. (Sheela, 9 anni, Sri Lanka) Certe volte io non capisco bene quella gente che dice tu sei albanese, tu sei indiano, tu sei italiano, tu sei rumeno. Cosa vuol dire? Io adesso sono qui, in Italia. (Damian, 10 anni, Romania) I ragazzi italiani per me si credono i più furbi perché loro sono nati subito in Italia, hanno i genitori italiani, sono stati fortunati, sono nati nel paese giusto. Perché hanno sempre il cellulare in mano. Perché hanno il piercing e i tatuaggi. Perché fumano già alle medie. Io non dico niente a loro, se loro sono felici a credersi furbi cosa posso dire io? (Nassor, 12 anni, Senegal) In alcuni paesi dell'Italia secondo me ci sono le strade un po' sporche, poi c'è anche un po' di razzismo: lo sporco nei paesi più poveri, il razzismo nei paesi più ricchi. (Damian, 10 anni, Romania) Io voglio dire al maestro che non voglio stare col banco vicino a lui tutto il mese perché io ho i miei amici preferiti. Io lo so che noi dobbiamo abituarci a stare con tutti, ma io posso avere le mie preferenze, no? Oppure non le posso avere? Non posso avere neanche un migliore amico? Io preferisco non stare col banco vicino a lui non perché è cinese, ma perché ci sono già stato tutto il mese scorso e lui sputa, calcia, mi fa cadere le matite, mi dà i pizzicotti. Anche se lui era italiano io non ci volevo stare. Poi io sono tunisino anche io, perciò in Italia posso essere razzista se lui è cinese? Non credo, perché siamo tutti e due stranieri. (Alì, 10 anni, Tunisia) I razzisti sono persone che non vogliono bene alle persone che vengono in Italia e non sono nate in Italia e allora gli dicono: "Torna a casa!". Poi loro si credono più intelligenti, ma non è vero. (Nabil, 9 anni, Marocco) Se però tutta la gente che è morta risorge, ci sono case per tutti? (Fatima, 10 anni, Tunisia) Secondo me i bambini, se non sapevano che erano nati tutti in paesi diversi, era più facile andare d'accordo. Anche da grandi. (Damian, 10 anni, Romania) Se tu mi chiedi se io sto bene in Italia io non so rispondere perché non ho ancora capito se in Italia, i bambini italiani, dico, le donne, i signori, mi vogliono oppure no, perché delle volte mi sembra che mi vogliono e delle volte invece sento della gente che dice di andare via e mi guarda storto e allora se non mi vogliono io non posso stare molto bene. Se per caso tu vai in un altro posto e non sono contenti che sei anche tu in quel posto, tu dopo come stavi? Bene o male? Non lo sai. (Manuel, 8 anni, Filippine) Ci sono italiani di molti tipi: alti, bassi, biondi, bravi, cattivi. Come i cinesi. Però loro sono un po' ignoranti, non lo sanno. Loro pensano che tutti i cinesi sono uguali perché non hanno viaggiato come me. (Tong, 9 anni, Cina) A Santo Domingo la gente si picchia di più, i più grandi picchiano i più piccoli e anche i grandi tra loro, però sei anche più allegro che in Italia, più rilassato, ti sfoghi di più, puoi anche cantare di notte e non viene subito la polizia come qui, perché qui siete più tristi anche se nessuno vi picchia. (Roberto, 10 anni, Repubblica Dominicana) In Italia sono diverso io, perché è naturale, in Italia quasi tutti i bambini sono italiani, ma se un bambino italiano viene in vacanza in Marocco è diverso lui, perché là quasi tutti i bambini sono arabi, nelle scuole arabe non ci sono i bambini italiani, neanche svizzeri, neanche africani, allora io dico: "Noi siamo tutti uguali e diversi, dipende solo dove sei nato e dove vai a abitare!". (Omar, 9 anni, Marocco) Io non capisco bene perché tanti bambini italiani prendono una zucca per Halloween se Halloween è una festa americana e non italiana. Allora perché non fanno anche la festa del Ramadan? Solo Halloween? Solo perché a scuola noi impariamo inglese? (Milena, 10 anni, Albania) 
Oggi mi sono recato a Milano in treno. Ne ho approfittato per accompagnare mio figlio Nicola a Vicenza. A scuola. Si è seduto in auto, nel sedile dietro. Io ho cominciato a parlargli. Delle lezioni del mattino, del Chievo, di suo fratello, del viaggio a Londra, ormai prossimo. Così, per risvegliarmi insieme a lui, vista l'ora. Nessun segnale. Nessuna risposta. Non dormiva, come immaginavo. Semplicemente, era altrove. Da solo con se stesso. IPod e cuffie. Immerso nel suo metal, in grado di svegliarlo, sicuramente, più di ogni chiacchiera con me. Così ho rinunciato. Ho proseguito fino all'incrocio accanto al suo liceo. Mi sono fermato con il rosso, la porta si è aperta. E lui se n'è andato con un ciao distratto. Risucchiato dal flusso degli studenti. Tutti rigorosamente attrezzati di cuffia e Ipod. Tutti soli in mezzo agli altri. Ho tirato dritto fino alla stazione. Parcheggiata l'auto, ho preso al volo il Freccia Rossa (o forse Argento, non ricordo). E mi sono sistemato al mio posto. Il vagone, pieno di professionisti, in missione. Tutti con il portatile aperto, sul tavolino di fronte a loro. Intenti a navigare, comunicare via email, Facebook, Twitter. Alcuni immersi nella visione di un film o di un video. Con cuffia. Per non disturbare e non essere disturbati. Poi i cellulari. Un concerto di suonerie, le più diverse. Sinfonie, riff di James Brown, accordi dei Deep Purple, rombi di monoposto di Formula 1. Cani che abbaiano e bimbi che piangono. Meno fastidiosi, certo, dei dialoghi e delle risposte. I cazzi loro recitati ad alta voce, ci mancherebbe. Abituati ad essere soli in mezzo al mondo. Sempre soli. Tutti soli. Ovviamente, armati di occhiali neri. Per guardarsi intorno senza mostrare gli occhi. Cioè: senza essere visti. In mezzo al vagone, tre persone (sindacalisti, mi pare) impegnate a discutere. A voce alta, ma non più degli altri che telefonavano. Le ho trovate irritanti, tanto era strano vedere e sentire dei passeggeri parlare tra loro. Uno davanti all'altro. Gli unici a comportarsi come non fossero da soli. Insopportabile. Per cui ho aperto la mia cartella, ho estratto il Mac Air, mi sono connesso alla posta elettronica e ho indossato gli occhiali neri. Poi, ho acceso i'iPod. E, mentre dalle cuffie uscivano le note di Karma Police dei Radiohead, mi sono sentito tranquillo. Anch'io: finalmente solo. 
MILANO - Dolce sarà la primavera dell'Inter? Difficile dirlo ora. C'è un campionato in evoluzione, e qui la strada è in discesa, ma c'è anche una Champions da battagliare con il roccioso Chelsea. Intanto la truppa di Mourinho pone le basi per andare in finale di coppa Italia battendo 1 a 0 la Fiorentina. Il responso definitivo con più tepore, tra 70 giorni, data individuata per la gara di ritorno in un calendario sempre più strangolato. Nel complesso risultato giusto. Inter non trascendentale ma assai concreta, Fiorentina belloccia ma con pochi guizzi. Un po' di sale sulla pietanza, il botta e risposta plateale tra Mourinho e Balotelli: super Mario non fa la fase difensiva, il tecnico gli anticipa la doccia. POCO TURN OVER - Prima cosa da notare, l'importanza che i tecnici danno alla competizione, riducendo il turn over all'osso. Mourinho con il rombo in mediana (Sneijder vertice avanzato) a sostegno del tandem Milito-Balotelli. Prandelli molto più prudente del solito: il nuovo arrivato Bolatti gioca davanti alla difesa, Montolivo viene lasciato più libero di alimentare la manovra offensiva. IL CERBERO BOLATTI - Il primo tempo si divide in due tronconi. Quello iniziale è tattico: interessante soprattutto la marcatura di Bolatti su Sneijder, che costringe spesso l'olandese a cercare respiro lontano dalla trequarti. Bello anche il duello di fascia tra Vargas e Maicon, altra chiave dell'incontro. Il secondo spezzone lascia spazio a più spettacolo. La manovra interista aumenta di intensità, e si vedono più occasioni. Una incursione in area di Sneijder produce un diagonale pericolosissimo e di poco impreciso, quindi Maicon (buona l'intesa con Balotelli) scalda i pugni a Frey. IL SIGILLO DEL PRINCIPE - Per vedere un gol però ci vuole una disattenzione difensiva: 'bucò di Natali su lancio di Santon e via libera per Balotelli, che sotto misura confeziona un assist di facile concretizzazione per Milito. Uno spartiacque anche per l'atteggiamento della Fiorentina, che produce una buona chance: ottimo Gilardino in fase di raccordo e palla perfetta per Vargas, che angola troppo la battuta. Una respinta di Pasqual nei pressi della linea su colpo di testa di Balotelli archivia la frazione. VIOLA POCO CONCRETI - Nella ripresa la Fiorentina parte forte rendendosi insidiosa con Santana, che sbaglia la battuta da buona posizione. Da allora in poi, la manovra viola produrrà altre due occasioni interessanti: Jovetic, dentro per Gobbi, fallisce di testa da pochi metri, Vargas non inquadra la porta con un diagonale dalla media distanza. Interessante tatticamente l'Inter. Inserimento di Pandev ad agire tra le linee (fuori Muntari): il macedone è efficace  come suggeritore, ma anche in finalizzazione costringe Frey alla miglior parata della ripresa. MOU CE L'HA CON BALOTELLI - Mourinho moderatamente soddisfatto della prova dell'Inter: "Solo dopo la seconda partita si vede se il risultato della prima è buono, ma non aver preso gol in casa è un vantaggio. Certo, giocare a Firenze non è mai facile, ma siamo in vantaggio". La prestazione: "Sufficiente, ma nella ripresa mi aspettavo di meglio. Mi piace di più il risultato". La sostituzione di Balotelli: "Normale, non ha difeso come doveva su un calcio d'angolo. Anche se aveva un piccolo problema, doveva difendere. Prima si pensa alla squadra, poi tutti i problemi sono accettabili". Frecciata anche per Mancini, che appena trasferitosi al Milan ha detto di aver buttato via sei mesi all'inter perchè il tecnico portoghese ne aveva bloccato la cessione: "Sono molto, molto, molto soddisfatto che lui sia andato al Milan", ha ironizzato Mourinho. PRANDELLI FIDUCIOSO  - A Cesare Prandelli la Fiorentina è piaciuta, nel gioco e nei singoli: "Ho avuto le risposte che mi attendevo, siamo stati ordinati nella manovra. E' mancata solo un po' di lucidità sotto porta". La prima di Bolatti: "Bene, molto ordinato, buon esordio". Campionato, c'è la Roma: "Siamo su te fronti, ogni partita cercheremo di interpretarla come la più importante". Inter batte Fiorentina 1-0 (1-0). Inter (4-3-1-2): Toldo 6, Maicon 6, Lucio 6,5, Materazzi 6.5, Santon 6, Zanetti 6.5, Cambiasso 6, Muntari 5.5 (1' st Pandev 6.5), Sneijder 6.5 (46' st Mariga sv), Balotelli 6.5 (23' st Thiago Motta 6), Milito 6.5. (21 Orlandoni, 2 Cordoba, 15 Krhin, 7 Quaresma). All.: Mourinho 6.5. Fiorentina (4-2-3-1): Frey 6.5, Comotto 6, Gamberini 6, Natali 5, Pasqual 6 (38' st Ljajic sv), Montolivo 6.5, Bolatti 6, Santana 5.5 (30' st Marchionni 6), Vargas 6, Gobbi 5.5 (14' st Jovetic 6.5), Gilardino 6. (35 Avramov, 16 Felipe, 29 De Silvestri, 21 Babacar).  All. Prandelli 6. Arbitro: Tagliavento di Terni 6. Reti: nel pt' 34 Milito. Angoli: 6-4 per la Fiorentina. Recupero: 2' e 3'. Ammoniti: Lucio, Pasqual e Gamberini per comportamento non regolamentare. Note : Espulso l'allenatore dei portieri dell'Inter Silvino al 22' st. Leggi i commenti I commenti dei lettori 
