SIVIGLIA - Potrebbe scorrere “sangue” italiano nell’energia del futuro. Nel sempre più ampio ventaglio di nuove tecnologie pulite a disposizione, il solare termodinamico è sicuramente una delle più promettenti. Un recente rapporto del Politecnico di Milano sottolinea come il 2009 sia stato un anno di svolta per questa fonte energetica, con una crescita del 23% della potenza installata rispetto al 2008. 
Silvio Berlusconi ha firmato sla lettera di garanzia dei finanziamenti per l’Expo 2015, che Letizia Moratti attendeva con ansia e che dovrà essere consegnata a Parigi al Bie entro il 30 insieme col dossier di candidatura che sarà approvato prima dal cda e poi dall’assemblea dei soci di Expo 2015 spa. La firma del premier è arrivata dopo la proposta di Roberto Formigoni di far acquistare dalla Regione le aree dove si svolgerà la manifestazione, attualmente di proprietà della Fondazione Fiera e del gruppo Cabassi. Un impegno che ha fatto cadere il veto di Giulio Tremonti, che non voleva che fosse la società di gestione ad accollarsi l’acquisto. Il sindaco può finalmente tirare un sospiro di sollievo. Il governatore conta di incontrare Berlusconi e il ministro dell’Economia a Roma in occasione della direzione del Popolo della libertà convocata per discutere del caso Fini. A preparare il terreno con Tremonti ha già pensato il coordinatore lombardo della Lega, Giancarlo Giorgetti. Vista la presenza sia del presidente della Provincia, Guido Podestà, sia del numero uno di Fondazione Fiera, Gianpiero Cantoni, non è escluso che l’incontro sia esteso anche a loro. Formigoni conta di formalizzare la sua proposta agli altri soci entro una settimana. «I nostri tecnici stanno lavorando a pieno ritmo — aveva già anticipato dopo la riunione di martedì —  e se il 30 la proposta non sarà ancora pronta, il Bie capirà. Sono sicuro che apprezzerà la nostra proposta perché siamo in grado prospettare una strada sicura». Resta ancora da capire se l’advisor dell’operazione sarà, per esempio, Finlombarda, la cassaforte del Pirellone, o il suo braccio operativo, Infrastrutture lombarde. E di che tipo di società si tratterà. Una società per azioni ad hoc, come chiede la Provincia, o una società con soci alla pari Regione, Provincia, Comune e in prospettiva la Camera di commercio, come ha proposto il sindaco Moratti. Oppure a netta maggioranza del Pirellone, come ha invece prospettato Formigoni. «Se la Regione avrà un ruolo più forte poco importa — spiega Podestà — al momento opportuno ognuno di noi si farà i conti in tasca. La cosa importante è che la nascita di una spa ci permette di partire. E con l’acquisto dei terreni il progetto Expo diventa bancabile. Oltretutto la quota del debito di uno dei proprietari delle aree con una banca è pari al valore che chiede per l’acquisto». Sulla soluzione proposta da Formigoni è intervenuto anche l’architetto Stefano Boeri, uno dei progettisti del masterplan di Expo. «Un buon segnale? — ha commentano anticipando un bilancio del lavoro svolto — Speriamo, speriamo che lo sia». Poi ha aggiunto: «Io penso una cosa: che un’Expo non possa fare a meno di avere un appoggio forte, indiscutibile, da parte del governo del Paese che lo ospita. Il nostro è un progetto forte e innovativo che deve restare tale anche dopo l’evento». Nel frattempo, oggi, la società di gestione vivrà il suo giorno più lungo. Alle 13 è convocato il cda che dovrà approvare il dossier definitivo di candidatura, ma soprattutto affrontare il nodo del deficit di ben 8 milioni accumulati al 31 marzo, su un budget per quest’anno di 15, e di come ripianarlo. Inoltre, dovrà aggiornare il portafoglio marchi della società e rinnovare l’accordo con la Promos, la società di comunicazione della Camera di commercio. Alle 16, invece, è in programma l’assemblea dei soci, che prenderà atto della proposta della Regione sull’acquisto delle aree e ratificherà al nomina di Carlo Secchi al posto di Enrico Corali per la Provincia. Intorno alle 18, poi, è previsto il videocollegamento con Parigi per l’annuncio della consegna del dossier al segretario generale del Bie, Vicente Loscertales. 
ROMA - La parola d'ordine, sottintesa o esplicita che sia, è "ritornare al Gladiatore ". Cioè a un kolossal ambientato in epoche lontane, destinato al grande pubblico che ama l'avventura, le battaglie, la spettacolarità. Con protagonista un eroe carismatico, portatore di valori come il coraggio e la giustizia, che ha di nuovo il volto - e i muscoli - di Russell Crowe. Il risultato di questo ambizioso progetto è Robin Hood : film che aprirà il prossimo Festival di Cannes, con cui la supercoppia di Il gladiatore - Ridley Scott regista, il divo australiano assoluto protagonista - spera di bissare quel successo. Sono passati dieci anni, da allora: il cinema è cambiato, Crowe è meno giovane e forse meno tonico (malgrado il durissimo allenamento a cui si è sottoposto per entrare nei panni del leggendario personaggio del folklore inglese). Nel frattempo i due, insieme, hanno girato Un'ottima annata, American Gangster e Nessuna verità . Tutte vicende contemporanee, però. Nessuna delle quali basata su quel mix tra ricostruzione di periodi lontani e forzature (volute) della storia che, almeno sulla carta, sembrano accomunare il campione d'incassi del 2000 con la pellicola che sta per invadere i cinema di mezzo mondo. L'appuntamento è per il 12 maggio, quando Robin Hood sbarcherà anche sul tappeto rosso della Croisette: e l'attesa per i suoi protagonisti - l'altra è Cate Blanchett - è già alle stelle. Intanto qualche notizia sul film già la si può dare. Ad esempio, leggendo le dichiarazioni rilasciate da realizzatori e cast si capisce che, sul piano della sceneggiatura, siamo di fronte a un Robin Hood assai diverso da quello emerso nelle circa trenta precedenti trasposizioni cinematografiche: fra le tante ricordiamo quelle con Doglas Fairbanks (1922), Errol Flynn (1938), Sean Connery e Audrey Hepburn ( Robin e Marian , 1976), Kevin Costner (1991). Rispetto a quasi tutti questi esempi, possiamo dire che il Robin Hood della premiata ditta Scott-Crowe è una sorta di prequel. Racconta, cioè, le vicende del personaggio prima che diventi una leggenda. E colloca le sue avventure nel lasso di tempo che va dal 1199 al 1215, anno della Magna Carta (vale a dire, della prima Costituzione britannica). Ma la vera differenza è nei contenuti. Visto che qui non siamo più di fronte al "principe dei ladri", al famoso malvivente "che ruba ai ricchi per dare ai poveri". No, qui l'eroe del film è un arciere al seguito di Re Riccardo (Danny Houston), che alla morte del sovrano - sostituito dal debole e perfido fratello Giovanni - finisce, per una serie di circostanze, per arrivare nella città di Nottingham, dove conosce il nobile locale (Max Von Sydow) e la sua bella e interepida nuora Marion (Cate Blanchett). Intanto l'Inghilterra è vittima delle mire espansionistiche della Francia: e c'è da scommettere che il nostro Russell Crowe non starà con le mani in mano... "E' solo alla fine del film - ha spiegato il produttore Brian Grazer - che si capisce chi davvero sia Robin: possiamo dire che la fine della nostra pellicola è l'inizio di tutte le altre realizzate sul personaggio". Una scelta, quella di differenziarsi a tutti i costi, voluta fortemente dal protagonista: "Ho detto che avrei accettato il ruolo - ha spiegato Crowe - solo se si fosse trattato di una storia originale. E ho deciso che, per poter creare una versione più nuova, era importante considerare un errore tutto quello che avevamo appreso tramite le varie leggende". Questo Robin Hood , insomma, rispetto ai suoi antesignani da grande schermo si è completamente rifatto il look. Ma non aspettiamoci una scrupolosa verosimiglianza storica: se lo stile narrativo si rivelerà simile a quello di Il gladiatore , in attesa della visione in sala non facciamoci troppe illusioni... 
"Nei giorni scorsi i neoeletti consiglieri regionali dell'assemblea lombarda hanno ricevuto una lettera ufficiale da parte della Provincia di Milano. Non un semplice, formale augurio di buon lavoro, ma qualcosa di più singolare. Dopo le congratulazioni di rito, la missiva si conclude così: Ti auguro pertanto un buon lavoro all'insegna della Padanità che ci caratterizza e che contraddistingue il buon lavoro degli amministratori lombardi". E' quanto si legge in un comunicato dell'Italia dei valori (Idv). "Ringrazio per gli auguri, anche se per noi semiteatranti suonano sempre come corvi per una nostra deformazione professionale - dichiara Giulio Cavalli, neoeletto consigliere regionale dell'Italia dei valori - Mi preme però sottolineare come se per Padanità intende lo spirito xenofobo che ha sporcato questa regione con i recenti rigurgiti fascisti, se per Padanità intende quella politica da mandriano con un orizzonte che si esaurisce al confine del rione; se per Padanità intende quell'appassimento della solidarietà che sta sulle pale delle ruspe fuori dai campi rom, se per Padanità intende lo spettacolino torbido delle targhe rimosse a Peppino Impastato, se per Padanità intende l'immigrazione rivenduta come criminalità appesa da trofeo vicino ai musi di cinghiale, se per Padanità intende le retate natalizie, se per Padanità intende la collettività vissuta come debolezza, allora sono sicuro fin da adesso di non volere mantenere l'impegno. Proprio per 'interpretare al meglio il ruolo dei cittadini che mi hanno dato fiducia, come ben scritto nella lettera". Cavalli siede fra i banchi dell'opposizione in consiglio provinciale. La giunta è presieduta da Giulio Podestà (Pdl). Attore, scrittore e regista, ha firmato fra gli altri lo spettacolo Do ut des , su riti e conviti mafiosi. A causa delle minacce mafiose ricevute a seguito della messa in scena, gli è stata assegnata una scorta. 
Nelle scuole elementari, da settembre i bambini iscritti al tempo pieno avranno ogni giorno cinque o sei insegnanti diversi, e non due come accade oggi. È l’effetto dei tagli all’istruzione, che nella sola provincia di Milano cancellerà 479 posti di maestra, quasi due per ogni scuola. Questo risparmio di personale, imposto dalla legge finanziaria, farà venire meno la proporzione di due maestre per classe che oggi consente ai bambini di avere un’insegnante al mattino e una al pomeriggio. Per coprire la giornata di lezione, i presidi dovranno rivedere l’orario e ruotare i docenti fra le classi. Succederà quello che già oggi accade alle medie, con un’insegnante che segue le materie scientifiche, uno quelle letterarie e via dicendo. «La prospettiva preoccupa — dice Anna Sandi, preside alle elementari di via Vespri Siciliani — perché cambiare insegnante disorienta i bambini. Abbiamo fiducia nel fatto che la Direzione scolastica regionale cercherà di impedire che i tagli siano davvero quelli prospettati». In città il tempo pieno, fino alle 16.30, viene scelto da oltre il 98 per cento delle famiglie. Nell’hinterland la percentuale sfiora il 90, e il resto delle scelte premia il “tempo prolungato”, con alcuni pomeriggi di rientro a scuola. Nessuno, fra Milano e provincia, ha invece optato per la formula del “maestro unico”, con lezioni solo la mattina. L’introduzione di questo modello didattico è stata voluta dal ministro Mariastella Gelmini, «di modo che gli studenti abbiano nell’unico maestro una guida e una figura di riferimento». Il paradosso è che oggi, proprio per i tagli del governo, i maestri invece si moltiplicano. «Oggi con un orario di lavoro di 22 ore a settimana, ogni insegnante copre 20 ore di cattedra e nelle altre due svolge attività con parte della classe — spiega Rita Frigerio, segretario provinciale di Cisl scuola — Da settembre tutte le 22 ore, distribuite fra varie sezioni, saranno rigidamente in cattedra, impoverendo così la didattica». Il quadro dei tagli disegna uno squilibrio nella scuola elementare milanese. Se gli studenti, fra città e provincia, a settembre saranno 1.923 in più rispetto a quest’anno, si riduce invece il numero dei docenti. Presidi e insegnanti si preparano all’urto, adeguando gli orari al nuovo assetto. Per Daniela Rivolta, maestra alla scuola di via Graf a Quarto Oggiaro, «doverci spostare da una classe all’altra per gli studenti sarà dannoso. Non avremo più la nostra classe, e dovremo insegnare in più sezioni, magari con ore vuota fra un insegnamento e l’altro». Il provveditore Giuliana Pupazzoni, pur non smentendo la prospettiva che i tagli possano provocare grandi cambiamenti nell’organizzazione della didattica, invita a «non cedere all’allarmismo, dal momento che gli organici non sono ancora definiti in modo certo». Di sicuro, però, c’è l’ammontare totale dei tagli: in Lombardia i posti di insegnante cancellati sono 814. La speranza della scuola milanese è che siano distribuiti più equamente fra le province. I sindacati ne discuteranno con il direttore regionale Giuseppe Colosio, a cui chiederanno di fare pressioni sul ministero perché l’organico dei docenti sia rimpolpato. Per Attilio Paparazzo, segretario provinciale di Flc-Cgil, «comunque andrà, quest’anno siamo di fronte alla più pesante campagna di tagli del dopoguerra». Carlo Giuffrè, capo della Uil Scuola regionale, prevede che «le scuole, per evitare di dovere turnare i docenti fra le varie classi, faranno poche sezioni, con il massimo numero possibile di alunni per aula». 
ROMA - Da oggi i cittadini potranno verificare l'efficienza dei servizi offerti da Asl e ospedali sul territorio, sul portale del ministero , dove sono pubblicati i dati di confronto dei diversi servizi. "Operazione trasparenza per la sanità italiana" l'ha definita il ministro della Salute Ferruccio Fazio. Un' "istantanea" che è il risultato di due anni di lavoro e presentata dallo stesso Fazio e dal sottosegretario della presidenza del Consiglio dei ministri, Paolo Bonaiuti. Non è una classifica . Nessuna intenzione di fare classifiche, ha precisato Fazio. Solo la volontà di spingere tutta la sanità verso gli esempi più virtuosi, "perchè - ha sottolineato - la buona sanità costa meno di quella cattiva". Per fotografare i servizi - che si riferiscono al 2008 - in base ai dati delle schede di dimissione ospedaliera e altri dati ministeriali, Fazio ha affidato al laboratorio Management e Sanità della Scuola superiore Sant'Anna di Pisa l'elaborazione di un primo gruppo di indicatori, per misurare l'appropriatezza, l'efficienza e la qualità dei servizi sanitari errogati, elaborati a livello regionale, Asl per Asl, ospedale per ospedale. Femore rotto? Non oltre 2 giorni. Un set di 34 indicatori, di cui 23 di valutazione e 11 di osservazione, utili per comprendere gli aspetti positivi e quelli negativi di ciascuna realtà. In pratica si valuta quanto Asl e ospedali forniscono i servizi nel migliore modo possibile. Se sono cioè in grado di ridurre i parti cesarei o operare nei tempi giusti una frattura al femore. "Che è molto frequente negli anziani - ha spiegato Fazio - va operata rapidamente per un recupero rapido, completo. E' una necessità clinica". Il termine standard è di due giorni. Ma se a Bolzano questa operazione viene fatta nell'83,63% dei casi entro le 48 ore, in Basilicata la percentuale arriva al 16,23%". Un'inefficienza che ha anche un prezzo elevato, visto che ogni giornata di ricovero costa 600 euro. Un quadro disomogeneo. In generale, ha sottolineato Fazio, la fotografia della qualità del Servizio sanitario nazionale "è complessivamente buona, ma esistono molte disomogeneità", sia a livello regionale che tra Asl e Asl, ospedale e ospedale, che sono notevoli anche nelle regioni più virtuose. "Da oggi, però - ha aggiunto Fazio - abbiamo delle informazioni su cosa funziona e cosa no dal punto di vista dell'appropriatezza dei servizi erogati". 
PESARO - Il basket non prende fiato e stasera, mercoledì, s'è giocato un anticipo della 28a giornata: la Scavolini Spar infila la terza vittoria consecutiva, superando per 90-73 la rivale storica della Canadian Bologna. Partita vissuta sul duello dei play, Green da una parte e Collins dall'altra, dove il primo ha avuto dalla sua l'appoggio dei tiratori - su tutti un eccezionale Cvetkovic autore di 23 punti, 6 rimbalzi e 4 palle recuperate - mentre il secondo, che ha finito in panca a causa un leggero infortunio, s'è trovato abbandonato dal resto della squadra che è stata letteralmente sopraffatta dalla vigoria atletica e dalla velocità degli avversari. Non traggano in inganno i punti di Hurd, Vukcevic e Fajardo segnati in gran parte a partita compromessa.  Infatti quando una squadra come Bologna chiude il primo tempo con un 1/7 nel tiro dal perimetro a fronte del 7/15 dei pesaresi a cui si aggiungono la bellezza di 18 palle perse, rimane ben poco da aggiungere. Lezione durissima, dunque, quella impartita dalla Scavospar ai cugini bolognesi al termine di una partita dominata dall'inizio alla fine, ma che in pratica è durata pochissimo. Ad accendere la miccia è Collins che apre le ostilità (3-7) rubando palloni a Green, ma il piccolo regista pesarese non gradisce ed allora piazza un paio di missili che scuotono i pesaresi (14-9 al 5'). Da questo momento in poi la Scavolini sale in cattedra al cospetto di una Canadian incredibilmente imprecisa e attonita di fronte allo strapotere pesarese. I bolognesi tirano con percentuali ridicole dalla distanza (Moss è completamente nullo), perdono 9 palloni in un amen e neppure il ricorso alla zona impedisce a Hicks di segnare il primo doppiaggio al 6' 21-9. Doppiaggio che viene ripetuto all'11' (31-15), quando grazie al duo slavo Cvetkovic-Sakota i marchigiani piazzano un parziale devastante di 11-1 che porta la Scavolini sul 37-16. Lardo che rimedia un tecnico al 13'42" cerca di scuotere una Canadian la quale non sembra essere davvero in partita, almeno fino a quando Collins non prova a risolvere i problemi da solo (Maggioli quarto fallo), 44-30 all'intervallo lungo. Non cambia la musica al rientro in campo, così l'allenatore bolognese si becca il secondo tecnico al 21' e si accomoda in tribuna. Proprio quando un paio di gettate consecutive di Collins dalla lunga distanza potrebbero far pensare ad un rientro in gara della Canadian (51-38 al 24') il play bolognese rimedia una storta che lo costringe a giocare il finale a strappi. Ci pensa allora Cvetkovic a fare da spalla allo strapotere di Green (63-42 al 26') con Hikcs sempre preciso e Williams incontrastato dominatore in area. Bologna tra la zona e la rotazione di tutta la squadra non trova le contromisure per fermare i tiratori pesaresi e finisce così per recitare la parte della comprimaria di fronte ad una Scavolini Spar che con questa vittoria raggiunge la salvezza in campionato e parte con il morale alle stelle per le finali di Europa League in Germania. Scavolini Spar Pesaro - Canadian Solar Bologna 90-73 (26-15, 44-30, 73-53). Scavolini Spar: Green 17, Sakota 10, Tomassini, Van Rossom 6, Hicks 17, Flamini 3, Cvetkovic 23, Gjinaj, Amici, Shaw 3, Williams 11. N.e. Longoni. All. Dalmonte. Canadian: Moraschini 8, Collins 19, Fajardo 11, Sanikidze 5, Maggioli 2, Moss 2, Spizzichini, Prato 2, Fontecchio 4, Vukcevic 10, Hurd 10. All. Lardo. Arbitri: Cerebuch, Pozzana, Begnis. Note. Uscito per 5 falli: Tomassini al 31'11". Espulso l'allenatore Lardo al 21'12" per doppio fallo tecnico. Tiri da 3 punti: Scavospar 15/33, Canadian 6/22; tiri da 2 punti: Scavospar 14/29, Canadian 15/30; tiri liberi: Scavospar 17/22, Canadian 25/32; rimbalzi: Scavospar 34, Canadian 35. Spettatori paganti 4.604 incasso 29.876 euro. Leggi i commenti I commenti dei lettori 
FRIGORIFERI bombati, automobili stondate, pupazzi, ciambelle, scarpe senza punta, seni, glutei. Un elenco di cose che piacciono più o meno a tutti e che hanno una sola cosa in comune: le curve. Gli scienziati ormai si interrogano su tutto e dunque perché non svelare la ragione dell'attrazione che l'uomo prova per la morbidezza delle forme? Già nel 1958 Harry Harlow studiando le scimmie Rhesus scoprì che questi animali preferiscono abbracciare un peluche piuttosto che bere latte da un biberon di fil di ferro. Il bisogno di morbidezza insomma "batte" addirittura la fame e 52 anni dopo le stesse conclusioni sono state raggiunte dall'equipe del professor Claus-Christian Carbon, dell'università tedesca di Bamberg. Secondo la sua ricerca, il successo di auto come BMW, Audi o Alfa Romeo dipende proprio dalla sinuosità delle loro forme, pensate per assecondare quella parte del cervello umano che in tutto ciò che ha le curve rivede la mamma. E' questo il motivo, spiega il professor Carbon, per cui gli uomini tendono ad evitare oggetti taglienti, appuntiti, spigolosi: guardarli richiama alla mente l'idea di una possibile sofferenza, di un dolore fisico e mentale. Questa paura si scontra con la rassicurante morbidezza di tutto ciò che è curvilineo e porta a optare per forme più morbide. Per capirlo lo psicologo ha analizzato il successo riscosso da vari modelli di auto fra il 1950 e il 1999, riscontrando che quelle dalle linee più curve erano anche quelle più amate nei periodi storici turbolenti o acquistate in massa da popolazioni che stavano attraversando periodi di crisi. Nella sinuosità delle forme gli acquirenti cercavano dunque un qualche tipo di rassicurazione. "Le auto spigolose - spiega lo studioso tedesco - hanno storicamente avuto molto più successo delle altre, pur avendo a livello aerodinamico spesso le stesse proprietà". Secondo il ricercatore tutto dipende dall'amigdala, la parte del cervello che regola le emozioni, che di fronte a un oggetto spigoloso o comunque dall'aerodinamica aggressiva trasmetterebbe un immediato senso di pericolo. "E' uno studio interessante - spiega il professor Antonio Lo Iacono, Presidente della Società Italiana di Psicologia (SIPs) e Presidente e fondatore della Associazione Italiana Psicologia Applicata (ASIPA) - che dimostra come l'essere umano imposti la propria vita e le proprie scelte partendo da istinti ancestrali, comuni anche al mondo animale". Lo Iacono (che il 29 aprile terrà a Roma un convegno proprio su questi temi, dal titolo "Gli abbracci che mancano. Il tempo dell'incontro nella società veloce") ricorda che i movimenti artistici che si sono ispirati a spigoli e forme taglienti, come il cubismo e il futurismo, sono sorti proprio in periodi storici segnati dalla guerra, in cui c'era bisogno di comunicare aggressività o di protestare contro qualcosa. "L'inclinazione verso tutto ciò che non ha curve - spiega - è un segnale preciso e dimostra una incapacità di relazionarsi intimamente con l'esterno. Gli uomini che, ad esempio, preferiscono le donne magre, in un certo senso cercano nella spigolosità dei loro corpi lo spigolo che sentono di avere dentro. Hanno bisogno di un amore che rispecchi, anche visivamente, le asperità della loro psiche". 
