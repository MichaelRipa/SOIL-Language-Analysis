PESARO - Un' ottima Scavolini tira fuori le unghie contro Milano e, dopo 3 sconfitte di fila, centra (83-77) una vittoria fondamentale in chiave-salvezza. Un successo che consente a Pesaro di agganciare la Carife e la Vanoli al terz' ultimo posto mentre fa scivolare l' Armani al 5° posto. GREEN E CVEKTOVIC DECISIVI - Grandi protagonisti della serata tra le fila dei marchigiani Green, autore di 18 punti e 4 rimbalzi, e Cvektovic 16 punti ma non vanno dimenticati anche Cinciarini, Sakota e Hicks, che hanno tutti chiuso in doppia cifra (14, 13 e 12 punti rispettivamente). In casa Armani gli unici a salvarsi sono stati Bulleri (20 punti) e Becirovic e Mordente (15 a testa). VITTORIA MAI IN DISCUSSIONE - Il primo vero allungo della gara la Scavolini lo piazza in avvio di 2° quarto portandosi sul 26-21. Un vantaggio prima difeso e poi incrementato prima della fine del primo tempo (47-39). Nella ripresa invano Bulleri prova a far rientrare Milano. I padroni di casa sono in serata e allungano addirittura il passo toccando il massimo vantaggio di +14 al 7’ del 3° periodo. Un vantaggio amministrato in tranquillità fino a 2'30'' dalla fine quando la Scavolini si rilassa consentendo a Bulleri, con due triple di fila, di rendere meno pesante la sconfitta. Leggi i commenti I commenti dei lettori 
Un consigliere chiamato Maruska. Uno chiamato Rosario Monteleone "detto Monleone, detto anche Montenapoleone" come spiegavano i cartelloni elettorali. Un comunista al cento per cento come l'ex segretario regionale di Rifondazione Giacomo Conti. E, ancora, tre consiglieri nuovi di zecca, tutti e tre del Pd, ognuno da una provincia diversa: il sarzanese Alessio Cavarra per La Spezia, il segretario imperiese Giancarlo Manti e l'ex vicepresidente della Provincia Lorena Rambaudi, per Savona. E infine un neoacquisto del centrosinistra, Massimo Donzella, già presidente del consiglio comunale di Imperia per conto di Forza Italia. Con il consigliere eletto nella lista di "Noi con Burlando" (Carlo Besana?) costituirà un gruppo di burlandiani doc che "affiancherà" il Pd. Mentre nella notte prosegue il calcolo delle preferenze, i primi otto consiglieri (sette, più Claudio Burlando) sono già sicuri verso la fine del pomeriggio. Alcuni di loro sono saliti alla ribalta della cronaca per motivi che, con la politicapartitica, non c'entrano nulla: Maruska Piredda, trentadue anni e una figlia di undici, già leader delle hostess di Alitalia, fortemente voluta da Antonio Di Pietro nel listino di Burlando, è il consigliere regionale numero uno di questa nuova assemblea di via Fieschi uscita ieri dalle urne. Con la Liguria non c'entra niente  -  ha ammesso lei stessa, in sede di presentazione delle liste  -  "ma credo di poter portare, seriamente, il mio contributo, la mia esperienza, la mia voglia di voltare pagina". Due sono i volti stranoti che tornato in consiglio regionale grazie al listino di Burlando: Rosario Monteleone, leader assoluto dell'Udc, è destinato da tempo alla poltrona di presidente del consiglio regionale (finora è stato il vice di Mino Ronzitti) mentre Giacomo Conti, già leader assoluto di Rifondazione, è l'unico rappresentante delle forze a sinistra di Burlando ad aver meritato un posto sicuro nel listino. Monteleone, poi, era anche capolista dell'Udc: essendo eletto nel listino lascerà il suo posto al primo dei non eletti. Poi i tre consiglieri del Pd eletti nel listino  -  Alessio Cavarra, Giancarlo Manti e Lorena Rambaudi  -  che andranno ad aggiungersi ai nove/dieci che risulteranno eletti grazie alle preferenze. Lorenzo Basso, il giovane segretario regionale che ha guidato per la prima volta un'elezione, guiderà una pattuglia di dodici/tredici consiglieri, esattamente come l'altra volta. L'ultimo dei sette che, già a metà pomeriggio, avevano staccato il biglietto vincente è Massimo Donzella, 46 anni, sposato, due figlio, già consigliere comunale per conto della Dc, quindi uomo di punta di Forza Italia. Poi la dura lite con Zoccorato a Sanremo e l'abbandono del centrodestra. Detto dei primi otto eletti, restano da analizzare le altre trentadue posizioni. Mentre i conteggi sono ancora in corso, la tendenza è verso la parità: sedici consiglieri al centrodestra e sedici al centrosinistra. Secondo calcoli spannometrici nel centrosinistra andranno nove o dieci al Pd (in testa Claudio Montaldo, Lorenzo Basso e Pippo Rossetti), due o tre all'Italia dei Valori (ovviamente Marylin Fusco, poi Nicolò Scialfa), uno all'Unione di Centro (oltre a Monteleone, già eletto col listino), uno per la lista RifondazionePdci (oltre a Conti, già nel listino), uno per "Noi con Burlando" e (forse) uno a Sinistra ecologia libertà. Sul fronte opposto almeno dieci consiglieri per il Popolo della libertà (in serata Matteo Rosso sbaragliava tutti i suoi compagni di partito, per quanto concerne Genova), almeno tre per la Lega Nord (uno a Genova, uno a Savona, il terzo dipenderà con i resti) e almeno due consiglieri (ma potrebbero anche essere tre) per la Lista Biasotti. Fuori dal consiglio regionale (a meno di sorprese nella notte) i Verdi (che avevano due consiglieri regionali), i due partiti dei pensionati, la Destra e il Nuovo Psi. 
"I dati ci dicono che stiamo vincendo contro tutti e tutto, questo è il bello". Lo ha detto la candidata del centrodestra alla Regione Lazio, Renata Polverini, in piazza del Popolo dove è stata presa in braccio dai suoi fedelissimi e ha ricevuto un mazzo di rose bianche e rosse, dono di Maurizio Gasparri, Giorgia Meloni e Ignazio La Russa. Polverini ha detto di "averlo sempre sentito che finiva così. L'ho detto a tutti anche nelle giornate più difficili" Musi lunghi e facce amareggiate nella sede del comitato elettorale di Emma Bonino a Trastevere. Per diverse ore militanti ed esponenti della coalizione avevano sperato in una vittoria della candidata del centrosinistra, mentre ora la sconfitta contro renata polverini ha preso corpo e già si inizia a ragionare sui motivi che l'hanno provocata. Evidente è il risultato delle province fuori Roma, dove il centrodestra si è affermato nettamente, a differenza della capitale, dove il vantaggio per la leader radicale è evidente. Verso la mezzanotte in piazza del Popolo è presenta un migliaio di sostenitori del Pdl, tra cui alcuni tassisti con la bandiera del 3570. Tra i presenti, oltre a polverini e il sindaco Gianni Alemanno, il ministro della Difesa, Ignazio La Russa, quello delle Politiche comunitarie, Andrea Ronchi, il presidente del pdl al Senato, Maurizio Gasparri, ed il deputato Fabio Rampelli. Tra i cori scanditi, la folla ha intonato un classico "un presidente, c'è solo un presidente", "chi non salta comunista è, e "torna a Torino, Bonino torna a Torino". Foto sulla fontana e tanti i fumogeni accesi per festeggiare, così come le bandiere del Pdl. Caroselli nelle strade limitrofe. "E' veramente un miracolo, nonostante le liste annullate e tutti i problemi burocratici che ci sono stati creati, Renata ce l'ha fatta". Così il sindaco di Roma, Gianni Alemanno, ha salutato la vittoria di Renata Polverini alla Regione Lazio. Da piazza del Popolo il sindaco ha raccolto l'invito del neo presidente a rimanere svegli e ha detto "Mo, stanotte non si dorme perché è una cosa troppo bella" 
Spetta a Marco Scajola, nipote del ministro dello Sviluppo economico Claudio, il record assoluto di preferenze mai ottenute da un politico in provincia di Imperia. Candidato al Consiglio regionale della Liguria per il Pdl ha, infatti, ottenuto 11.327 consensi, conquistando un posto in Regione e piazzandosi al primo posto tra i politici più votati in provincia di Imperia. "Non posso che essere soddisfatto ed emozionato per aver ottenuto questo importante risultato - ha commentato Marco Scajola, figlio del vicepresidente di Banca Carige - e soprattutto, perchè così tante persone si sono recate alle urne scrivendo il mio nome sulla scheda elettorale. Sono, tuttavia, rattristato per il risultato generale che vede Sandro Biasotti sconfitto a livello ligure". Marco Scajola si dimetterà nei prossimi giorni dalla carica di vice sindaco di Imperia, incompatibile con quella di consigliere regionale, per 'trasferirsi' a Genova dove continuerà ad occuparsi della provincia di Imperia: "Sono legato a questa terra - ha aggiunto Scajola - e mi dimetterò mal volentieri dalla carica di vice sindaco. Devo, però ammettere, che il grande consenso che ho ricevuto dalla gente in questa campagna elettorale e ancora oggi con il voto, mi hanno quella giusta energia e carica per portare avanti le mie lotte a favore di questa terra, direttamente da Genova". 
