MONTECARLO - Marcello Lippi è soddisfatto della prestazione degli azzurri nello 0-0 con il Camerun: "E' stata una gara molto utile - ha detto il ct ai microfoni Rai -. Ho visto all'opera i ragazzi che io ho chiamato per la prima volta perché ad esempio Borriello era già stato in Nazionale. Bonucci e gli altri hanno fatto una gara con personalità, gli altri li ho fatto girare. I nuovi non li ho chiamati per fargli un regalino - ha spiegato poi il ct azzurro in conferenza stampa -. Ho chiamato Cossu perchè cercando una controfigura di Camoranesi ho pensato a lui, è un giocatore che parte largo e poi si accentra e a noi serve uno con queste caratteristiche". L'attacco, a parte Di Natale, ha inciso poco: "Ripeto - puntualizza Lippi - , è stata una gara molto utile considerando anche che mancavano 7 giocatori e non è poco". Lippi si dimostra poi ironico quando gli viene domandato dei sorteggi che innegiano a Balotelli e Totti in Nazionale: "I sondaggi politici non li guardo, quelli sportivi li leggo ma non mi danno fastidio. In realtà, non c'è nulla che mi dà fastidio". LA FASE DIFENSIVA - Nel dettaglio, Lippi è rimasto molto soddisfatto della fasei difensiva: "Ora sto molto attento a ritrovare la fase difensiva. E stasera siamo stati perfetti, sia con la difesa a tre sia con quella a quattro". Lippi evita poi di fare paragoni con quanto accaduto 4 anni fa in preparazione al Mondiale tedesco: "Non si può fare il parallelo con l'amichevole nella quale battemmo la Germania - precisa - lì c'erano tutti i titolari. E poi ribadisco. Preferisco stare a posto a giugno. Ora stiamo al punto giusto: noi abbiamo improvvisato una nazionale, visti gli assenti, loro sono una delle nazionali più forti: dunque c'è da essere soddisfatti". LA SODDISFAZIONE DI BONUCCI - Lippi ha parlato bene degli esordienti. Tra questi Leonardo Bonucci: "Penso sia stata una prova positiva - dice il difensore del Bari -, ho cercato di impostare l'azione come mi è stato detto in questi giorni. Spero sia solo un punto di partenza. Giocare vicino a tanti campioni è sempre più facile". Il suo spazio in azzurro dipenderà anche da eventuali ripensamenti in extremis di Alessandro Nesta, che per ora ha ribadito il no al ritorno in nazionale. "Nesta non si discute - dice Bonucci -. Io penso a far bene domenica dopo domenica, poi la decisione è del tecnico". Soddisfatto anche Domenico Criscito. "In qualsiasi posizione giochi cerco di dare il massimo. Oggi mi sono trovato molto bene perché ero in una posizione in cui gioco spesso nella mia squadra" LA GRINTA DI BORRIELLO - Serata non facile in avanti per Marco Borriello:  "Stasera ho giocato una partita di lotta. Ho dimostrato di saper fare anche questo - dichiara la punta del Milan -. Le mie qualità realizzative credo di averle dimostrate con il Milan. Stasera è stata un'altra partita, e me la sono giocata anche questo. Insomma, per il Mondiale credo di poter concorrere...". Leggi i commenti I commenti dei lettori 
ROMA - L'introduzione dell'arbitrato per le controversie di lavoro, il pensionamento anticipato per i lavoratori che fanno attività usuranti, la possibilità di sostituire l'ultimo anno di istruzione obbligatoria con l'apprendistato in un'azienda. Sono le novità principali contenute del ddl sul lavoro, approvato definitivamente dal parlamento con il via libera del Senato in quarta lettura. L'arbitrato. Per le controversie di lavoro, tra le quali quelle legate al trasferimento di azienda e al recesso, viene limitata la competenza del giudice e privilegiato il canale dell'arbitrato e della conciliazione, a cominciare dai casi di licenziamento (da qui l'accusa di opposizione e sindacati di aver di fatto aggirato l'art.18 dello Statuto dei Lavoratori). ll magistrato dovrà tenere conto del contratto, delle dimensioni aziendali, della situazione del mercato del lavoro, dell'anzianità del lavoratore. È stata poi rivista la riforma delle procedure di arbitrato e conciliazione, estendendo a tutte le tipologie di lavoro il termine di 60 giorni per impugnare i licenziamenti. Inoltre, è stata soppressa la norma che cancellava la gratuità dei processi. Scuola-apprendistato. Sarà possibile assolvere l'ultimo anno di obbligo di istruzione (dai 15 anni di età) attraverso un apprendistato in azienda. La norma, oggetto di critiche da parte sindacale oltre che dell'opposizione, è stata riscritta rafforzando la necessità dell'intesa tra le Regioni, sentite le parti sociali, e impegnando il governo con un ordine del giorno bipartisan a prevedere un congruo numero di ore di formazione, definendo con le aziende un percorso per i tutor. Lavori usuranti. Il governo è delegato ad adottare, entro 3 mesi, regole sul pensionamento anticipato dei lavoratori impegnati in attività usuranti. In caso di scostamenti tra il numero di domande accolte e la copertura finanziaria disponibile (oltre 250 milioni di euro all'anno per dieci anni) la priorità sarà data in ragione della maturazione dei requisiti agevolati e della data di presentazione della domanda. Ammortizzatori sociali. Si allungano i tempi per la riforma degli ammortizzatori sociali, il riordino della normativa sui servizi per l'impiego, gli incentivi a occupazione e apprendistato, la revisione della disciplina sull'occupazione femminile. Il governo dovrà varare i decreti delegati entro due anni. Dirigenti servizio sanitario. Tutti i dirigenti del servizio sanitario nazionale, e non più solo i dirigenti medici, non potranno essere obbligati ad andare in pensione se non hanno ancora raggiunto i 40 anni di contributi effettivi. A patto, però, che non abbiano superato i 70 anni di età. Co.Co.Co. Se viene accertata la natura subordinata del rapporto di lavoro (escluse le sentenze passate in giudicato), il datore di lavoro che abbia offerto, entro il 30 settembre 2008, un contratto subordinato, non necessariamente a tempo indeterminato, sarà tenuto unicamente a indennizzare il lavoratore. Contratti a termine. In caso di violazioni nella trasformazione del contratto a tempo determinato in indeterminato, c'è l'obbligo per il datore di lavoro di risarcire il lavoratore con una indennità che sostituisce la stabilizzazione. Agenzie del lavoro. Viene modificata la procedura per l'autorizzazione a esercitare l'attività e si prevede, tra l'altro, l'obbligo di comunicare all'Inps e ai servizi per l'impiego i casi di rifiuto, da parte dei lavoratori, di un'offerta formativa, di lavoro o di un percorso di reinserimento nel mercato del lavoro. 
ROMA - La polizia spagnola ha smantellato una tra le più grandi "reti" informatiche della cybercriminalità, arrestando tre giovani che avevano il controllo della "botnet", chiamata Mariposa. La "botnet", nel gergo informatico, è una rete di computer che, all'insaputa dei proprietari, è controllata da pirati informatici ed utilizzata per scopi diversi, come, ad esempio, l'appropriazione di dati sensibili degli utenti: "Mariposa" aveva coinvolto, fino ad oggi, oltre 13 milioni di computer sparsi in 190 Paesi. L'arresto dei tre cybercriminali ha permesso così di "spegnere" una delle più grandi botnet al mondo finalizzata alla sottrazione di informazioni personali riservate, credenziali bancarie, password e numeri di carte di credito. Finora, la "botnet" aveva preso il controllo dei computer di grandi aziende (oltre la metà delle 1.000 imprese più grandi al mondo) e di almeno 40 importanti banche. Sui computer degli arrestati la polizia postale spagnola ha trovato i dati personali "sensibili" di oltre 800 mila persone. Gli esperti di sicurezza sottolineano che l'arresto dei responsabili di Mariposa costituisce un piccolo ma significativo successo contro "la piaga" delle botnet, diventate ormai lo strumento preferito dai criminali informatici. Rik Ferguson, ricercatore di Trend Micro ha commentato: "Mariposa, come botnet controllata da un unico gruppo di criminali, è sicuramente una botnet di grandi dimensioni, soprattutto se consideriamo che le botnet sono solitamente controllate e sfruttate da più gruppi criminali". "I computer compromessi, in alcuni casi, possono arrivare anche a 100 milioni, com'è emerso da nostre analisi precedenti, ciò significa che Mariposa, pur essendo considerevole come singola botnet, è tuttavia piccola rispetto al numero totale di PC potenzialmente infettabili", ha concluso Ferguson. Ma come funziona una "botnet"? I criminali usano software pericoloso, o malware, per penetrare nei computer altrui. Le macchine così infettate sono soprattutto i PC di casa di normali utenti. Recenti statistiche pubblicate da TrendLabs indicano che il 75% di tutti i computer infettati da un bot risiedono in un'abitazione privata, e in tutto il mondo se ne contano decine di milioni. Un computer infettato si trova sotto il pieno controllo remoto di un criminale. "Bot" è un'abbreviazione di "robot"; un altro termine spesso applicato a questo genere di infezioni è "zombie", per ovvie ragioni. Una rete botnet è un gruppo di computer che ricadono sotto il controllo di un singolo individuo o di una banda criminale. Questi criminali usano i computer infettati come risorsa per guadagnare denaro e, con l'esplosione di una vera e propria economia sotterranea, hanno messo a punto vari metodi per monetizzare i loro "investimenti". Le botnet sono innanzitutto progettate per sottrarre i dati per il login ai servizi di home banking, credenziali per l'uso di servizi online come PayPal ed eBay, o per accedere alla webmail - in pratica qualunque combinazione username/password che possa esistere su un computer. Le botnet sono anche in grado di aggiungere surrettiziamente contenuti supplementari alle pagine dei siti bancari per acquisire ulteriori informazioni: un esempio può essere una reale pagina di login del sito di una carta di credito che venga estesa per richiedere non solo username e password, come di consueto, ma anche il PIN del bancomat. Oltre a essere utilizzate per la sottrazione di informazioni, le reti botnet vengono spesso affittate ad altri gruppi criminali come piattaforma di distribuzione. Chi per esempio intende distribuire un software antivirus fasullo può pagare il proprietario di una botnet in base al numero di copie del programma scaricate sui computer controllati dalla botnet stessa; chi deve inviare grandi quantità di messaggi spam può subappaltarne la spedizione al proprietario di una botnet che userà i PC infetti per diffondere spam ovunque. I bot sono impiegati anche per installare siti Web pericolosi approntati in maniera tale da allargare la catena delle infezioni o siti di phishing progettati per sottrarre informazioni. In alcuni casi i PC infettati sono usati per rendere possibile il download di contenuti pornografici legali e illegali. Il malware usato per infettare i computer è spesso realizzato affinché eluda i controlli dei software antivirus tradizionali, e molti siti Web legittimi vengono compromessi per infettare il visitatore di passaggio. Il software necessario per crearsi una propria botnet è gratuitamente disponibile nei forum online. Criminali incalliti e principianti assoluti si dedicano sempre più a queste attività. Una botnet è la piattaforma preferita dalla maggior parte dei cybercriminali. E così sempre più computer vengono infettati, e restano tali per periodi di tempo sempre più lunghi. Una precedente analisi condotta da Trend Micro su 100 milioni di PC compromessi ha evidenziato che in molti casi i computer restano infetti per circa 2 anni. Cosa si può fare? Innanzitutto tenendosi informati. E poi scoprire come funziona il proprio software antivirus. Ad esempio, se non avvisa nel momento in cui visitate una pagina Web potenzialmente pericolosa allora non è in grado di proteggervi. E poi aggiornare costantemente il software antivirus e di Internet Security in modo da avere sempre tutte le "definizioni" dei nuovi malware e dei nuovi programmi pericolosi, così come delle pagine Web potenzialmente infette. 
Una settimana dopo l'interminabile heads up dell'European Poker Tour di Copenhagen che ha visto Francesco De Vivo ed Anton Wigg protagonisti di un testa a testa di quasi quattro ore, è stata sufficente una mezz'ora per cancellare il sogno di vedere la bandiera italiana avvolgere la picca della tappa sanremese dell'Italian Poker Tour organizzato da PokerStars. Incominciato con numeri in grado di rappresentare da soli lo stato di salute del poker italiano, l'appuntamento dell'IPT ha richiamato nel casinò più famoso della riviera ligure 488 players di Texas Hold'em tra i quali, come accade ormai con sempre maggiore frequenza, una folta rappresentanza di giocatori stranieri desiderosi di replicare le vittorie ottenute sul territorio nazionale da Perrins e Jelassi. Giocato con grande attenzione ma anche marcato da assenze importanti come quelle di due icone assolute del poker italiano  -  Minieri e Pagano -, il torneo ha ospitato ai suoi tavoli un gran numero di professionisti del poker sportivo nazionale alla ricerca di una conferma che, purtroppo, è riuscito a trovare solamente il 26enne ungherese Valdemar Akos Kwaysser al termine di un final table interessante più per i colpi mancati che per quelli riuciti. Con Michele Di Lauro a guidare i "magnigici 8" del tavolo finale grazie al suo ruolo di chipleader assoluto, l'ultimo giorno del torneo è stato vissuto come una vera e propria caccia allo straniero vista la presenza di tre player d'oltre confine. Giocando non nella sua forma migliore, Benelli è infatti stato il primo a scontrarsi con l'ottima vena dell'ospite ungherese che è riuscito ad eliminare il player toscano con uno dei più classici coinflip: apertura di Kwaysser da 87.000 reraisata da Benelli fino a 230.000 e seguita dall'all in dell'ungherese che si prende la chiplead grazie ad una coppia 66 in grado di battere senza troppi problemi il AQ in mano a Benelli che esce con un premio di 17.500 euro. Dopo Benelli è poi il turno del vincitore della tappa di Venezia di abbandonare il tavolo: Matt Perrins, fino ad allora concentrato ma sorridente, si scontra contro il tentativo di raddoppio di Wheeler che aveva appena perso una buona parte del suo stack in uno scontro durissimo contro l'italiano Massimo Valentini. Probabilmente pensando a qualcosa tra un tilt ed un bluff, Perrins ha infatti deciso di seguire il secondo all in consecutivo del player americano finendo per restare a corto di chips e preda di un AA trovato da Di Lauro nela mano successiva che lo costringe a lasciare il tavolo con un "premio partita" da 24.000 euro. Una volta fuori i due favoriti dal pronostico, il ritmo del tavolo comincia ad aumentare ed il primo a fare le spese della velocità del gioco è l'italiano Antonio Scalzi che lascia in sesta posizione ( 33mila euro) facendo cadere le sue QQ contro la coppia di Assi costruita da Castaldi al Flop. Il quinto posto va invece al chipleader iniziale, Michele Di Lauro che prima si perde in un monster pot vinto ancora da Castaldi e poi non riesce nel suo tentativo di risalire nella classifica del tavolo quando i suoi 55 si trovano davanti le QQ di Valentini che lo costringono out con un premio di 45mila euro. Subito dopo Di Lauro, Valentini si incarica anche dell'eliminazione dello statunitense Wheeler: 66 contro 44 preflop incontrano un board QQ6 che gli regala un full in grado di far uscire l'avversario in quarta posizione con un assegno da 57mila euro. E proprio quando il tavolo vede protagonisti i due players napoletani Valentini e Castaldi insieme all'ungherese Kwaysser short stack, un all in chiamato da Valentini (K3) non trova un board favorevole (9-7-10-4-6) e lo costringe ad andare a casa (con 85mila euro) a causa delle pocket queens girate dal giocatore di Budapest. Come detto, l'heads up finale giocato tra Enrico Castaldi e Valdemar Akos Kwaysser non supera invece la mezz'ora di giocoe si conclude con una mano decisamente sfortunata per l'italiano. Al raise da 170mila di Kwayasser (5 e 6 di fiori), infatti, Castaldi(JK) decide di chiamare trovandosi un flop J(di fiori)5J davanti al quale il Partenopeo sceglie di reagire con una bet da 200mila. Con poi ancora turn e river che scoprono delle carte a fiori ed un all in di Kwaysser, l'italiano decide di chiamare rimanendo di stucco davanti al progetto di colore riuscito dal suo avversario. Il torneo si conclude dunque con un assegno da 142mila euro per Castaldi ed un primo premio da 227.000 euro per Valdemar Akos Kwaysser che, assegno a parte, celebra la sua vacanza italiana mettendo in valigia la celebre picca offerta da PokerStars ai vincitori dell'Italian Poker Tour. Leggi i commenti I commenti dei lettori 
BRUXELLES - Il partito per la Libertà (Pvv) xenofobo e anti islam di Geert Wilders è il grande vincitore delle elezioni amministrative in Olanda, pur essendosi presentato solo nei comuni dell'Aia e di Almere, e passerebbe dall'essere il quinto al terzo partito in Olanda su base nazionale. E' quanto emerge dalle proiezioni sul numero di seggi in Parlamento, mostrati da Nos Tv. Si voterà per il rinnovo della Camera il 9 giugno prossimo. Secondo i grafici mostrati dall'emittente, il partito dei cristiano democratici (Cda), pur molto ridimensionato, rimarrebbe il primo partito olandese seguito dai laburisti, anch'essi in caduta. Il Pvv aumenterebbe la sua presenza di quindici seggi in Parlamento, passando da 9 a 24 seggi. Buono anche il risultato della formazione progressista D66, che ha raddoppiato i suoi voti. L'affluenza alle urne, che si sono chiuse alle 21, è stata del 56%. 
ROMA - Dopo mesi di polemiche, è tempo di tregua e di fair play olimpico: Roma e Venezia hanno deciso infatti di presentare insieme i rispettivi dossier di candidatura ai Giochi del 2020. Gianni Alemanno e Massimo Cacciari, i sindaci delle due città, hanno diffuso una nota congiunta in cui annunciano che venerdì saranno insieme al Foro Italico per consegnare i progetti al presidente del Coni Petrucci. "L'Italia ha il 25% come gli altri concorrenti, Spagna, Giappone e Turchia - ha spiegato il numero uno dello sport italiano - . Certo noi italiani siamo bravi a organizzare eventi importanti come un'Olimpiade". Poi Petrucci ha anche aggiunto che "il Coni non tifa né Roma né Venezia. Il Coni presenta la candidatura di una città italiana al Comitato internazionale olimpico. Dopo un'attenta valutazione degli organi competenti, presenteremo la città che ha più possibilità di vincere". Leggi i commenti I commenti dei lettori 
Alicia ha 23 anni e fino a poco tempo fa era convinta che il suo destino sarebbe stato fatto di numeri e bilanci. «Sono perito aziendale e all’università ho scelto Economia – racconta – Ma esame dopo esame mi sono resa conto che se avessi insistito sarei diventata la peggiore economista della storia. Quello che voglio davvero è fare la stilista e provare ad entrare nel mondo della moda». Letizia, 26 anni, è arrivata dal Guatemala per inseguire il sogno di lavorare in televisione: «Adesso ho un piccolo ruolo in un programma su Sky e sto imparando moltissimo». Giada con i suoi 29 anni è la più matura del gruppo e fa la commessa, ma ha un passato da ballerina che le ha lasciato tante velleità artistiche. «Penso di avere talento e vorrei mettermi alla prova di fronte a professionisti». Fabiola invece ha solo 24 anni, ma grinta da vendere e un curriculum di tutto rispetto: laurea in Scienze della mediazione linguistica e partecipazione a concorsi di bellezza noti come Miss Italia, Miss Padania e Miss Muretto. Le loro storie sono diverse, ma in questo momento sono accomunate dallo stesso desiderio: fare colpo sulla commissione che ha il compito di scovare nuovi volti per Playboy Italia. La rivista è alla ricerca di conigliette per animare i propri eventi e si è affidata all’agenzia DeConno Management, che ha organizzato un casting a Varese. «Abbiamo ricevuto una quarantina di richieste di partecipazione, ma sono state selezionate solo 25 ragazze – spiega il titolare, Marco DeConno – Dopo un primo colloquio per accertare le loro capacità negli ambiti del canto, del ballo, della recitazione e soprattutto della disinvoltura di fronte al pubblico, le migliori verranno presentate ai vertici di Playboy e avranno la possibilità di diventare playmate». La prospettiva di conquistare una delle più ambite copertine del mondo rischia di far tremare la voce e le gambe, ma le ragazze che si sono presentate al City Hotel di Varese per il casting hanno le idee ben chiare. Alicia, per esempio, alla richiesta di deliziare la giuria con le proprie capacità canore, risponde tranquillamente: «Sono irrimediabilmente stonata, è meglio di no per tutti» e non c’è verso di farle cambiare idea. Mentre Letizia, che si impappina un po’ al momento della recitazione, non ha problemi nel far presente che «avete scelto un testo con parole troppo ricercate. Non le capisco, come faccio a sentirle mie?» e a chi le chiede cosa si aspetti dal casting replica con un sorriso disarmante: «Che mi scegliate, no?». Qualcuna si imbarazza alla richiesta di sfilare in bikini, ma è solo un attimo. In fondo, come sottolinea convinta Fabiola, «se si ha qualcosa di bello, perché non mostrarlo?». 
WASHINGTON - La voce di un bambino che dava indicazioni ad un volo in partenza dal JFK, e ad un altro diretto a un parcheggio: è quanto risulta dalla registrazione effettuata dalla torre di controllo dell'aeroporto JFK di New York il 17 febbraio scorso. Lo ha denunciato un sito che si occupa della sicurezza dei voli. Il sito, specializzato nella registrazione e nella pubblicazione delle comunicazioni sul traffico aereo, ha registrato - senza possibilità di smentita - la voce di un bambino mentre dava indicazioni a due voli. Per questo la Federal Aviation Administration (FAA) ha aperto un'indagine per accertare le eventuali responsabilità. La FAA ha ottenuto la registrazione di una serie di comunicazioni in cui è chiaramente distinguibile la voce del ragazzo. 'Jet Blue - dice la voce di bambino - pista libera per il decollo. Quindi nella registrazione è chiaramente distinguibile la voce di un adulto che aggiunge: "Ecco dove si arriva, amici, quando i ragazzi non sono a scuola". Dal volo Jet Blue questa, pochi minuti dopo, la risposta del comandante: "Ottimo lavoro". E' evidente che il ragazzo, seppure nei panni improvvisati di controllore di volo, nel dare quelle indicazioni aveva in quel momento la supervisione di un adulto, probabilmente suo padre. Ma è altrettanto evidente che un ragazzino, forse un bambino, per alcuni minuti ha diretto il traffico aereo in uno degli aeroporti più grandi e importanti al mondo. La FAA, che ha aperto un'indagine, ha diffuso una nota di biasimo: "Questo comportamento non è accettabile e non è in linea con il livello di professionalità che ci si attende da tutto il personale della FAA". Nello stesso tempo il responsabile del sito web che ha registrato le comunicazioni in questione, Dave Pascoe, ha ridimensionato la gravità dell'episodio: "Nessuno tra coloro che capiscono di aviazione ha pensato per un solo istante che ci fosse il minimo pericolo in una situazione del genere - ha detto -. Semmai è il gesto nobile di un padre che ha portato il figlio con sè sul lavoro". 
Ufficialmente è in giro per l’Europa per presentare il suo libro, ma il titolo, “Finchè avrò voce” la dice lunga sul carattere di questa affascinante e coriacea ragazza di 33 anni, piccola e minuta, ma altrettanto decisa a portare fino in fondo la sua battaglia. Malalai Joya, invitata dal Lions Club Parma Maria Luigia , ha cominciato il suo pomeriggio parmigiano in Municipio, dove il sindaco Vignali ha assicurato che presenterà al ministro Frattini le sue ragioni, quindi si è recata in Provincia, dove ha ottenuto la solidarietà del presidente Bernazzoli e dell’assessore Marcella Saccani. Il tour de force si è concluso all’Aula Magna dell’Università, con un incontro pubblico moderato da Maurizio Chierici. GUARDA LE FOTO La dirigente politica afgana, in tutte le sedi, ha gridato la sua verità, ben lontana da quella che conosciamo dall’informazione filtrata dalle diplomazie: “Il popolo afgano – ha affermato – ha tre nemici: le truppe di occupazione, i signori della guerra (che comandano con tutti i regimi)  e i talebani. Non esistono guerre giuste – ha tuonato – il prezzo lo paga sempre il popolo, come dimostrano gli 8.000  civili uccisi sotto i bombardamenti delle truppe di occupazione contro meno di 2.000 talebani. Il fosforo bianco e le bombe a grappolo non portano la democrazia”, ha detto, mostrando le foto dei bambini uccisi”. E ha continuato: “Hanno costruito qualche scuola, hanno portato qualche donna in Parlamento, ma è tutto fumo negli occhi, per continuare a comandare”. Malalai ha fatto anche un appello ad Obama (contenuto anche nel suo libro autobiografico che non avrebbe mai voluto scrivere): gli ha chiesto di ritirare le truppe anziché mandarne di nuove (“almeno il Paese avrebbe un problema in meno, resteranno due nemici”)  e ha ricordato che l’errore più grave è quello di trattare con i cosiddetti “talebani moderati”, che per definizione non sono tali. Anche il Governo Italiano per la giovane leader afgana ha sbagliato tutto nella strategia di intervento nel suo Paese. “A sostegno dei democratici che vivono in clandestinità – ha aggiunto – serve la vostra voce contro la politica sbagliata della Nato. Ci serve una mano non armata per conquistare la nostra libertà”. “Forse abbiamo capito poco dell’Afghanistan – ha affermato Maurizio Chierici di fronte all’accorata testimonianza di questa indomabile ragazza – là la vita sembra sia molto diversa da quella che noi immaginiamo e il Paese occupato militarmente è tuttora teatro di una sporca e cruenta guerra”. Malalai ha raccontato la vita terribile delle donne anche sotto un regime che per lei è tutt’altro che democratico: violenze domestiche, stupri, attacchi con l’acido e persino frustate in piazza per chi rifiuta i matrimoni combinati sono ancora   presenti e purtroppo frequenti. Il suo libro è la storia di una ragazza nata sotto la guerra (c’era l’occupazione sovietica) e cresciuta in mezzo ad una violenza che non è mai cessata. Racconta della sua breve avventura in Parlamento (cacciata con ignominia dal regime solo perché ha osato proclamare la sua verità) e della sua vita tuttora da clandestina in patria, con il rischio di diventare uno dei tanti martiri che hanno segnato il difficile cammino della resistenza afgana. Il suo popolo “è stato tradito anche  da coloro che lo volevano aiutare….E’ tutto un bluff, una menzogna, polvere negli occhi del mondo”. “Per nascondere la mia identità – scrive ancora – sono costretta a viaggiare coperta dal burqa, che ai miei occhi è un odioso simbolo dell’oppressione femminile, una sorta di sudario per un essere vivente”. E ancora: “Neppure la tomba potrà far tacere la mia voce, perché ci saranno altri che continueranno la mia lotta e la mia denuncia. Purtroppo in Afghanistan uccidere una donna è come uccidere un passero”. In un Paese cosparso di mine antiuomo, proiettili e bombe di diverso colore, e dove mancano ospedali e scuole e si vive con due dollari al giorno, può succedere anche questo. Ma da Malalai Joya arriva un messaggio di ottimismo: “La libertà è come il sole, quando sorge nessuno può fermarlo e nasconderlo”. Ma non si può importare con la forza delle armi. “Io – scrive ancora – non posso uscire con un’amica, fare quattro passi per prendere un gelato… ma l’occupazione ingiusta e criminale da parte delle grandi potenze e l’attuale regime fantoccio non potranno durare per sempre”. E conclude: “I nostri nemici possono recidere i fiori, ma non possono far nulla per fermare l’arrivo della primavera”. Ce n’è abbastanza per leggere e per meditare a fondo sulle certezze poco scure della civiltà occidentale. 
ROMA - Due persone, tra cui un italiano, sono morte e sei sono rimaste ferite a bordo di una nave da crociera colpita da un'onda gigante al largo della Catalogna, nel nord-est della Spagna. Lo hanno reso noto fonti della capitaneria di porto della Catalogna. La vittima italiana è Giuseppe Neri, di Genova, che era in viaggio con la moglie e il figlio. La notizia è stata annunciata dal quotidiano Il Piccolo di Trieste . Il giornale ha ricevuto la telefonata di un passeggero italiano, un triestino, Edvino Curtis, che ha assistito in diretta alla disgrazia. L'incidente è avvenuto nel Golfo del Leone verso le 15.30. A quanto si apprende, un'onda anomala di 8 metri ha investito la "Louis Majesty", nave cipriota con a bordo 1.350 passeggeri e 580 membri dell'equipaggio, in viaggio tra Marsiglia e Barcellona. La massa d'acqua ha mandato in frantumi i finestrini di un salone. "L'impatto è stato violentissimo", hanno riferito gli uomini del soccorso marittimo spagnolo. Una delle persone ferite verserebbe in condizioni molto gravi. Fonti del salvataggio marittimo hanno spiegato che la nave aveva lasciato Marsiglia alla volta di Barcellona. Ma le operazioni di attracco al porto della capitale catalana erano state ritardate a causa del maltempo; il capitano aveva dunque deciso di dirigersi verso Genova. Dopo l'incidente, il porto di Barcellona ha accettato di accelerare le procedure e di accogliere la nave questa sera. "Ho sentito la gente che urlava, poi ho visto l'acqua uscire da un salone del quinto piano a prua, dove stavano dando gli annunci per lo sbarco di domani a Genova a un gruppo di sloveni", ha raccontato Ervino Curtis, il passeggero triestino. "Nel momento in cui sono entrato per vedere cosa stava succedendo, una finestra si è letteralmente spezzata e l'acqua ha travolto tutti. All'inizio è stato il caos", ha proseguito Curtis. "L'acqua ha iniziato a scendere dai ponti, le cabine erano invase, la gente per paura si è messa i giubbetti salvagente. Vicino a me c'era una donna che non riusciva a trovare il marito. Era la moglie di Giuseppe Neri, l'uomo che è morto. Per un'ora e mezza lei e il figlio non hanno saputo nulla". Probabilmente, ha spiegato Curtis, l'uomo era andato nel salone in attesa del turno di annunci per gli italiani, che ci sarebbe stato dieci minuti dopo. "Una fatalità che non ci trovassimo noi lì dentro". Anche l'altro morto, che secondo il testimone sarebbe un uomo tedesco, era lì per caso, forse per fare delle fotografie dai finestroni di prua. Secondo quanto raccontato da Curtis, sulla nave c'erano circa 170 connazionali sui 1530 passeggeri totali. La settimana scorsa era avvenuto un altro incidente mortale in mare, protagonista sempre una nave da crociera. A causa del mare agitato, la " Costa Europa " aveva urtato violentemente contro un molo nella città egiziana di Sharm el-Sheikh, provocando la morte di 3 marinai e il ferimento di 4 turisti, tra cui un italiano. 
