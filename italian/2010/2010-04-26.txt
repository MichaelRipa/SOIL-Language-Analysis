In cinquemila per 50 posti di lavoro. Tante sono le domande arrivate al Comune di Milano per il bando di concorso che assegnerà 20 posti da educatrice nei nidi e 30 nelle materne. Oltre 3mila domande sono già state protocollate, ma diverse casse piene di altrettanti fascicoli attendono di essere aperte nei prossimi giorni. L’assessore all’Educazione, Mariolina Moioli, conferma: «Immaginavamo che l’operazione avrebbe avuto successo e che richieste sarebbero arrivate da tutta Italia. D’altra parte sono in palio assunzioni a tempo indeterminato in un ente pubblico, un’occasione che ovviamente fa gola a molti, visti i tempi di crisi». In palio oltre al posto fisso uno stipendio base di 19.454 euro all’anno, in tredici mensilità, con un’indennità mensile di 46 euro. I vuoti d’organico nelle scuole dell’infanzia cittadine sono 190 e per coprirli ogni anno veniva chiamato personale precario. Da sei anni a Milano non si faceva un concorso e le proteste delle precarie si sommavano a quelle dei genitori, che ogni anno trovavano facce nuove nelle classi dei loro figli. Le richieste sono arrivate da Milano, dall’hinterland e ma anche da fuori regione. Sono infatti poche le città che promuovono concorsi pubblici per questa categoria di impiego. Fra i candidati ci sono le circa 1.500 educatrici precarie già in servizio nelle scuole milanesi, ma anche le maestre delle cooperative private che insegnano nei nidi comunali in appalto e in quelli accreditati. Il bando pubblicato sul sito del Comune spiega che non tutti i cinquemila candidati potranno fare il concorso vero e proprio. Ci sarà una preselezione il 31 maggio, al Mediolanum Forum di Assago (3mila posti). In questa prima fase di “scrematura” i concorrenti dovranno sottoporsi a un test scritto, con quesiti a risposta chiusa su scelta multipla, sia sulle materie di competenza di chi lavora nel campo dell’educazione, sia su temi di cultura generale e argomenti logicomatematici. Per chi supererà la prima fase, ci sarà una seconda prova scritta — il 15 giugno — e una orale per chi avrà superato il punteggio di 21 trentesimi allo scritto. Ammessi alle prove di esame solo candidati italiani o della Unione europea, maggiorenni, senza condanne penali o altri impedimenti, con diploma di maturità magistrale o sociopsicopedagogico, o laurea (anche triennale) in scienze dell’educazione, pedagogia o formazione primaria. D’obbligo anche la conoscenza di almeno una lingua fra inglese, francese e spagnolo. Nessun punteggio aggiuntivo per chi ha già lavorato con contratti a termine nelle scuole comunali, cosa che ha fatto irritare le lavoratrici in attesa da anni di una regolarizzazione. «A noi non piace che non venga valorizzata l’esperienza professionale di chi è da anni nei servizi educativi del Comune. Ma la cosa positiva è che anche se le assunzioni saranno solo 50 inizialmente — spiega Tatiana Cazzaniga (Cgil Funzione pubblica) — attraverso il concorso verrà stabilita una nuova graduatoria dalla quale “pescare” le future maestre da assumere. Speriamo che le assunzioni proseguano anche per i prossimi anni». 

COSENZA - E' rimasto in vita per molte ore il feto di ventidue settimane sopravvissuto ad un interruzione di gravidanza praticata per una malformazione nell'ospedale di Rossano, in provincia di Cosenza. E la curia attacca: "Appare sconcertante l'arbitraria superficialità dei sanitari". Erano trascorse circa una ventina di ore dall'intervento praticato sabato mattina all'una circa sulla madre, una donna alla prima gravidanza, nel reparto di ostetricia, quando intorno alle 11.15 di ieri mattina, il cappellano dell'ospedale don Antonio Martello, si è accorto che il feto mostrava chiari segni di vita. Da qui l'allarme e la corsa per la vita in ambulanza, con un pediatra e un rianimatore, verso il reparto di neonatologia dell'ospedale di Cosenza dove il cuoricino del piccolo, dopo circa due giorni, ha cessato di battere. A Rossano, cittadina di circa 35 mila abitanti affacciata sullo Ionio, all'indomani della vicenda che ha scosso l'ambiente sanitario non si parla d'altro. E su tutta la vicenda grava un interrogativo: come è possibile che sia accaduto tutto questo? Se lo chiedono anche gli agenti del commissariato di polizia che, su disposizione della Procura, hanno già acquisito la cartella clinica e sentito il cappellano dell'ospedale e i medici che hanno effettuato l'intervento. In particolare si sta cercando di accertare se ci sono state negligenze, da parte del personale medico, che avrebbe dovuto accertarsi del decesso subito dopo l'interruzione di gravidanza. Sconcerto e incredulità anche tra i dottori. "La legge prevede l'aborto terapeutico - si lascia sfuggire uno dei sanitari che intende mantenere l'anonimato -  ma nei casi in cui il feto dovesse rimanere in vita va almeno tenuto in una termoculla". Il sottosegretario alla Salute, Eugenia Roccella, annuncia l'invio di ispettori nell'ospedale di Rossano "per accertare che cosa sia effettivamente accaduto, e verificare se sia stata rispettata la legge 194 che vieta l'aborto quando ci sia possibilità di vita autonoma del feto e lo consente solo se la prosecuzione della gravidanza comporti un pericolo di vita per la donna. Un bambino, una volta nato, è un cittadino italiano come tutti gli altri, che gode dei diritti fondamentali, tra cui quello alla salute e quindi ad essere pienamente assistito". Don Martello, il sacerdote che ha lanciato l'allarme sul feto ancora in vita ha la bocca cucita. "Parla la Curia" dice. E dalla sede arcivescovile i toni sono molto duri: "Appare sconcertante - è scritto in un comunicato - l'arbitraria superficialità dei sanitari nell'omettere qualsiasi tipo di cura e rianimazione del bambino il quale, nonostante ciò, ha continuato a sopravvivere autonomamente". Per l'arcivescovo monsignor Santo Marcianò, inoltre, "il caso deve portare la comunità civile a riflettere sulla drammaticità rappresentata dall'aborto in quanto soppressione di un essere umano e, nello specifico, sulla illiceità del definirlo 'terapeutico'". 
La riunione delle commissioni Servizi sociali e Società partecipate dal Comune è stata l'occasione per un'anticipazione sul bilancio 2009 di Asp, che verrà approvato dal cda il prossimo 29 aprile. L'anno passato chiude con una perdita di 300mila euro circa, contro una previsione di 680mila. Il neo presidente di Asp Giancarlo Cattani ha fatto presente che i risparmi sono derivati da una razionalizzazione dei costi, che hanno visto tra i vari interventi una riduzione delle consulenze. "Non ci sono stati tagli all'assistenza né maggiorazioni sulle tariffe". Annunciato il pareggio di bilancio per il 2010. Al centro della riunione poi il rapporto curato dall'Asl sui problemi che affliggono la Residenza dei Lecci e il comprensorio Romanini (affidati a Domus Aurora). Dall'indagine condotta dall'Azienda sanitaria sono emerse diverse criticità. Particolarmente urgenti risultano le azioni per migliorare la gestione dei pasti, sia per garantire il rispetto delle richieste fatte dagli ospiti sia la pulizia delle sale negli orari previsti, e non quando i tavoli della mensa sono già apparecchiati, così come evidenzia l'indagine Cattani  e l'assessore al Welfare Lorenzo Lasagna hanno preso l'impegno a intraprendere azioni correttive al riguardo. Dall'esame dei problemi vi è anche la necessità di una migliore gestione del personale per garantire più presenza nelle ore di maggiore criticità, come possono essere i risvegli e i pasti. Dalle famiglie poi, come risultato dell'incontro che si è svolto con Asp il 14 aprile, è stata lamentata una scarsa padronanza da parte di alcuni addetti stranieri della lingua italiana e anche la sensazione di una conoscenza non sufficiente delle strutture. Fatto giudicato grave dall'opposizione, che con il consigliere Danilo Amadei (Pd) ha posto la questione di "come si possa dare in appalto una struttura senza che il personale la conosca". L'esponente democratico ha anche citato una lettera di alcuni operatori che lamentavano una mancanza di affiancamento. Quadro smentito dell'assessore Lasagna che ha parlato di "situazione non catastrofica", confermando l'adeguatezza del personale coinvolto e l'impegno a migliorarne costantemente la formazione e la gestione. Lasagna ha bollato anche come "falsa" la notizia di anziani abbandonati in ospedale. Alla cooperativa Domus Aurora il presidente Cattani ha chiesto inoltre un costante rapporto sullo stato della manutenzione delle strutture, accogliendo i rilievi evidenziati dal rapporto dell'Asl, che il suo direttore Massimo Fabi ha definito "una verifica puntuale e precisa". Il numero uno di Asp ha inoltre annunciato che in presenza di violazioni e non rispetto dei parametri verranno applicate sanzioni alle cooperative che gestiscono i servizi. 
TRIESTE - La Triestina non va oltre l'1-1 nello scontro diretto salvezza con il Modena e resta pienamente impelagata nella lotta per non retrocedere. I giuliani hanno avuto un doppio demerito: hanno regalato un tempo agli ospiti e poi si sono addormentati, una volta in vantaggio, facendosi raggiungere in superiorità numerica. E così hanno fatto felici i canarini che tengono, così, a debita distanza il play-out. GOL ANNULLATO INGIUSTAMENTE - Dopo un primo tempo da sbadigli, dominato dalla paura, la gara si vivacizza nella ripresa. La Triestina passa al primo tiro in porta, al 54' ma è penalizzata dal guardalinee che giudica in fuorigioco inesistente Della Rocca, pronto al tap-in su corta respinta di Narciso dopo un tiro di Pasquato. DELLA ROCCA INTERROMPE IL DIGIUNO - La squadra alabardata non si scompone e al 58' passa: Cortellini atterra Gorgone e induce l'arbitro Velotto a decretare il rigore. Sul dischetto va Della Rocca che si riprende il maltolto interrompendo il digiuno dei giuliani dopo 442' di astinenza. PARI DI BRUNO IN 10 - La reazione del Modena è immediata: al 60' una punizione di Bruno è alzata in angolo di Calderoni. Al 68' sembra calare la notte fonda sui canarini che perdono Luisi per rosso diretto a causa di un ingenuo fallo di reazione ai danni di Testini. Anche in 10, invece, i gialloblu non demordono e trovano il pari, 4' dopo, con Bruno, pronto all'appuntamento di testa su un cross dalla destra di Catellani. BROSCO FALLISCE IL 2-1 - La Triestina prova a riversarsi in avanti ma proprio nel finale fallisce due ottime occasioni per cogliere la vittoria: al 90' Brosco non approfitta di un'uscita a vuoto di Narciso su una punizione dalla trequarti di Testini, mandando a lato un colpo di testa a porta vuota e Godeas lo imita, 3' dopo, non trovando lo specchio, sempre di testa, da favorevole posizione. Leggi i commenti I commenti dei lettori 
Letizia Moratti insiste: la manifestazione del 25 Aprile non è stata gestita nella maniera giusta. Tanto che porrà la questione «sicurezza nelle piazze» al ministro dell’Interno Roberto Maroni, oltre che a discuterne domani con il prefetto al comitato per la sicurezza in vista della MayDay Parade di sabato e delle iniziative in ricordo di Sergio Ramelli. FOTO Il 25 Aprile in piazza Duomo Il giorno dopo le contestazioni del centro sociale Cantiere durante la manifestazione del 25 Aprile, si torna sul problema della sicurezza. Con anche un intervento molto duro del ministro della Difesa, Ignazio La Russa, che sostiene sia stato un errore, per la Moratti e per il presidente della Provincia, Guido Podestà, andare al corteo. «Avrebbero dovuto fare come Formigoni — spiega La Russa — che ha partecipato all’appuntamento istituzionale del 24 Aprile alla Scala, ma non è andato in piazza per una manifestazione che si è rivelata fondata sull’intolleranza, le tensioni e l’esclusione. Il prossimo anno se sono bravi manderanno il gonfalone, se no nemmeno quello». Parole dure, non condivise dal sindaco, che dopo il consueto vertice politico con i colonnelli del Pdl, compreso La Russa, ribatte: «Rispetto sia la posizione di Formigoni che ha scelto di non esserci sia quella di La Russa che giustamente ha sottolineato un problema che esiste nel 25 Aprile. Detto questo Milano è una città medaglia d’oro della Resistenza e credo che la presenza politica al 25 Aprile sia importante. Non mi sono pentita di esserci andata». Anche se la decisione, bisogna ricordare, è arrivata all’ultimo momento e che dall’anno della campagna elettorale, quando manifestò al fianco del padre, il sindaco non si era più visto né in corteo né sul palco. Letizia Moratti riconosce però il problema della piazza ricordando gli scontri del 12 dicembre scorso, l’attacco a Berlusconi il 13 dicembre, le contestazioni di sabato scorso e infine domenica quando un gruppo di giovani del Cantiere ha fatto irruzione in Duomo fischiando Podestà e finendo per insultare anche i deportati e le loro famiglie. Versione dei fatti contestata da Leon Blanchard, uno dei rappresentati del centro sociale. «Abbiamo contestato Podestà perché ha dato il patrocinio a un raduno fascista in onore di Ramelli, il prossimo sabato. E non siamo stati i soli, fin dall’inizio del corteo è stato fischiato dalla piazza. Mentre il Comune ha ritirato il suo patrocinio per la partita di calcio la Provincia ancora no. Anche i partigiani dovrebbero denunciare questo scandalo e non avrebbero dovuto invitarli a parlare». E mentre anche il Pd con i deputati Erminio Quartiani ed Emanuele Fiano criticano la gestione della piazza da parte delle forze dell’ordine, il presidente dell’Anpi Antonio Pizzinato cerca di riportare l’attenzione al significato della festa della Liberazione e allo spirito pacifico del corteo. «Non bisogna dimenticare che chi ha insultato e gettato oggetti sui deportati era una esigua minoranza, poche decine di persone contro le 50 mila che hanno manifestato domenica. Il 25 Aprile è una festa nazionale regolata da una legge della Repubblica e i primi che hanno il compito di parteciparvi sono proprio i rappresentanti delle istituzioni». 
Battesimo all'insegna del rigore e dei risparmi di spesa per la neonata giunta di Renata Polverini . La presidente della Regione Lazio, al termine della riunione di insediamento della giunta, ha annunciato che la prima delibera approvata "razionalizza le strutture burocratiche della Regione, tagliando le spese". Solo sulla struttura della presidenza, ha spiegato, "sarà risparmiato un milione di euro all'anno. Le direzioni regionali passeranno da 26 a 20, permettendoci di risparmiare 3 milioni all'anno. Solo con questa delibera potremo risparmiare dai 4 ai 5 milioni annui. Tutto questo verrà riarticolato anche agli altri assessorati. La Regione deve diventare una macchina più snella ed accessibile". La neopresidente ha anche annunciato un giro di vite sugli stipendi degli amministratori di enti e società regionali. Dopo le foto rito, i tradizionali primi impegni programmatici annunciati dai 14 neoassessori, la giunta si è messa subito al lavoro e al termine della seduta la Polverini si è detta soddisfatta: "Abbiamo una squadra molto motivata - ha detto - sono orgogliosa di averla al mio fianco". FOTO Non è mancato, però, nei propositi espressi dagli assessori, qualche prima divergenza. Come quella sull'opportunità o meno di demolire il 'Serpentone' di Corviale, l'edificio di quasi un chilometro, da decenni simbolo della periferia degradata della Capitale. "Il mio grande sogno è abbattere Corviale, simbolo dell'oppressione", ha detto il nuovo assessore alla casa, Teodoro Buontempo (La Destra), poco prima dell'inizio della riunione della Giunta. "Abbattere Corviale - prosegue - significa anche abbattere l'illegalità per costruire case dignitose". Un'idea che non ha trovato d'accordo il neo assessore alla istruzione e cultura Antonio Cicchetti, Pdl ed ex An come Buontempo. "E' improponibile abbattere Corviale - ha osservato - perché significherebbe il trasferimento di tanta gente, nel pieno di una crisi economica". FOTO E sempre Cicchetti, su un altro tema, ha puntualizzato: "Ritengo che la delega all'arte ritornerà nella cultura", riferendosi alla separazione delle sue deleghe da quella dell'arte, assegnata insieme allo sport e alle politiche giovanili a Fabiana Santini che ha subito replicato: "Nessun equivoco: l'indirizzo della presidente Polverini è chiaro: dividere la delega della cultura in coerenza con il progetto innovativo del suo programma". Sul fronte politico, tiene ancora banco, invece, il mancato ingresso dell'Udc in giunta , che per ora darà soltanto un appoggio esterno. Non sono andate a buon fine, infatti, ieri le lunghe trattative con l'Udc che aveva chiesto tre assessorati, compresa la vicepresidenza della giunta. Polverini ha auspicato che 'la situazione con l'Udc possa arrivare ad una conclusione positiva nelle prossime settimane" e che "ci siano tutte le condizioni per una ricomposizione". Il segretario dell'Udc Lorenzo Cesa da parte sua ha convocato per la mattina di venerdì prossimo, una riunione con i dirigenti centristi del Lazio per un'analisi della situazione politica nella regione. Ma a rinfocolare la polemica è stata Paola Binetti che ha osservato: "così nel Lazio si comincia male". E il capogruppo regionale dell'Udc Aldo Forte ha tagliato corto: "Non si capisce su quali presupposti si possa arrivare ad una conclusione positiva della vicenda, come la stessa Polverini auspica". 
La rapina subita ieri da un pasticcere di Firenze si è trasformata in omicidio. Nel pomeriggio l'uomo, Massimiliano Da Lio, 62 anni , è morto all'ospedale Santissima Annunziata di Ponte a Niccheri, dove era stato ricoverato dopo l'aggressione in gravissime condizioni. L'uomo era stato trovato privo di sensi e ferito alla testa nel bagno della sua abitazione a Tavarnuzze, frazione del comune di Impruneta, in provincia di Firenze, dopo aver subito una rapina da parte, sembra, di due persone al momento sconosciute. Da Lio, secondo la ricostruzione, sarebbe stato atteso dai malviventi al suo rientro a casa dal lavoro intorno alle 7 di ieri mattina. Le sue condizioni erano apparse subito molto gravi a causa di traumi e fratture alla testa causate probabilmente dalle percosse dei due aggressori e forse aggravate da una caduta provocata da un malore che potrebbe averlo colto mentre era sequestrato nel bagno, dove i malviventi lo avevano rinchiuso. Da Lio era stato trovato segregato lì, privo di sensi, dai figli con i quali gestisce due note pasticcerie a Firenze e a Pontassieve. Al momento dell'aggressione in casa non c'era nessuno, particolare che non ha contribuito ad accelerare i soccorsi. A dare l'allarme sono stati i vicini che hanno udito rumori dall'appartamento e richieste di aiuto. Sul posto sono poi intervenuti i carabinieri a cui sono state affidate le indagini. Le indagini dei carabinieri sono in corso per individuare i responsabili dell'aggressione. Sembra che un testimone abbia visto fuggire due uomini a bordo di una Mercedes Sl spider due posti di colore chiaro, champagne o crema, una tinta inusuale per questo genere di vettura. Gli inquirenti, che adesso indagano per omicidio, stanno inoltre visionando le immagini delle telecamere di sicurezza delle banche di Tavarnuzze. Una telecamera, fra l'altro, si trova in prossimità dell'abitazione di Da Lio. Controlli serrati anche a Pontassieve, dove Da Lio era proprietario della pasticceria 'Sonia' e a Firenze, città nella quale, in via Senese, l'uomo aveva un'altro locale, 'Fabiani'. La notte scorsa il pasticcere aveva lavorato fino all'alba a Pontassieve. Poi era tornato verso casa, a Tavarnuzze, a circa 25 chilometri di distanza. I suoi aggressori potrebbero averlo aspettato sotto l'abitazione, ma non viene escluso che potrebbero anche averlo seguito nel tragitto dal lavoro a casa. Un sospetto su cui lavorano gli investigatori. Il bottino della rapina ammonterebbe a circa 15.000 euro, soldi che il pasticcere avrebbe avuto in tasca e che gli sarebbero serviti per pagamenti legati alla sua attività. Forse gli aggressori conoscevano le abitudini dell'artigiano e lo hanno affrontato sapendo di andare a colpo sicuro. 
