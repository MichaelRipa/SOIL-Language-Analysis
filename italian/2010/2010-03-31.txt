A due anni esatti dalla vittoria di Milano su Smirne per l’Expo 2015, parte l’assalto alla poltrona di Lucio Stanca, nominato circa un anno fa alla guida della società che organizzerà l’evento, al posto di Paolo Glisenti, ex braccio destro del sindaco. Il «cambio di passo» invocato dal governatore Roberto Formigoni potrebbe essere questione di giorni o al massimo di settimane. Il nome del suo successore al momento è ancora top secret. L’ipotesi che circola con maggiore insistenza nelle ultime ore è quella di Luigi Roth, ex presidente di Fondazione Fiera, leader fra l’altro di Terna e artefice della costruzione del nuovo polo fieristico di Rho-Pero in soli trenta mesi e in totale autofinanziamento. Il suo nome sarebbe gradito a Formigoni. Ma alla fine Bruno Ermolli, braccio destro di Silvio Berlusconi e sponsor a suo tempo di Stanca, potrebbe schierare un suo manager di fiducia per affiancare l’ad di Expo spa, magari come direttore generale con pieni poteri. L’avvicendamento potrebbe avvenire, dopo il via libera del presidente del Consiglio, già in occasione della prossima assemblea dei soci in programma il 22 aprile. Ne discuteranno in un vertice il 12 aprile lo stesso Formigoni, il coordinatore regionale del Pdl, Guido Podestà, e con ogni probabilità anche il sindaco Letizia Moratti. In tempo per il 16 aprile, quando dovrebbe essere convocato il prossimo cda di Expo 2015 spa che dovrebbe dare finalmente il via libera al piano che necessiterà dell’approvazione dell’assemblea dei soci, appunto il 22 aprile. Per poi essere consegnato al Bie di Parigi, per la registrazione, entro il 30. Sempre che per quella data la presidenza del Consiglio abbia firmato la lettera a garanzia di tutte le spese per la realizzazione dell’evento. Un passaggio che, secondo alcune fonti bene informate, potrebbe slittare senza un cambio della guardia nella governance della società. E senza un chiarimento definitivo sulla questione dell’acquisto delle aree dove si svolgerà la manifestazione, attualmente di proprietà di Fondazione Fiera e del gruppo Cabassi. Non è un mistero che Roth sognasse di gestire l’Expo, concentrandosi soprattutto sulla creazione di una rete internazionale ancora prima di pensare alle strutture. Ma difficilmente Ermolli accetterà di passare la mano. A conferma di un asse tra Formigoni e la Lega contro la gestione di Stanca è arrivato un nuovo attacco del Carroccio. «Sull’Expo stiamo viaggiando in terza quando servirebbe la quinta  incalza il capogruppo in Comune, Matteo Salvini  Non mi spiego come un incarico per guidare una manifestazione così importante possa essere compatibile con la carica di parlamentare a Roma. Non ci siamo. Sto ancora aspettando la documentazione che avevo richiesto sulle spese per le consulenze, le trasferte a Roma di Stanca e gli stipendi del personale assunto in questi mesi». Del resto anche nell’ultimo consiglio di amministrazione di Expo 2015 spa sono scoppiate scintille. «Roth sarebbe l’unico che potrebbe fare il miracolo  ammette un dirigente vicino alla società  Expo non ha soldi e non può permettersi di comprare quelle aree. Al massimo potrebbe acquistare dalla Fondazione Fiera il diritto di superficie, da restituire dopo l’Expo e dopo il cambio di destinazione d’uso. L’accordo di programma prevede che l’area in cui sarà costruito il villaggio sarà a standard. Una società pubblica non può assumersi un rischio simile, ma la fondazione Fiera è privata ed è già proprietaria dei terreni. Il governo risparmierebbe i soldi e finalmente si uscirebbe dal pantano. Stanca, invece, chiede addirittura di usare questi soldi per le spese correnti della società. Ecco perché Tremonti non si fida». La proposta sui terreni, fortemente voluta dalla Regione, era già finita sul tavolo di Gianpiero Cantoni, successore di Roth alla guida della fondazione di largo Domodossola, che dovrebbe esaminarla il 12 aprile, data in cui è previsto il prossimo consiglio generale della Fiera. Ma, a dimostrazione della confusione più totale che sembra dominare attualmente la governance di Expo, è stata rimessa in discussione dagli altri soci. Il presidente della Provincia, Guido Podestà ha sostenuto di nuovo la tesi dell’acquisto dell’area. Mentre il sindaco Moratti non ha escluso il cambio della guardia chiesto dal Carroccio sulla gestione della società. «Se ci saranno richieste della Lega  ha detto  le prenderò in considerazione come ho sempre fatto con un alleato leale e importante». 
LONDRA  -  Se l'Inter andrà in semifinale  -  auguriamocelo  -  comunque troverà davanti un avversario formidabile. Arsenal o Barcellona? La partita non è ancora chiusa, intanto è finita 2-2. Le due bellissime del calcio internazionale hanno onorato l'impegno e celebrato con quattro gol la partita spettacolo che tutti aspettavano. Protagonisti: primo fra tutti senz'altro Zlatan Ibrahimovic che ha segnato i due gol che hanno portato in vantaggio il Barcellona, ma poi anche Arsene Wenger che non si è perso d'animo di fronte a una partita fortemente compromessa e che ha saputo motivare - e anche fisicamente cambiare - un Arsenal che non si è arreso e che ha ancora chances di qualificazione. E poi ancora Walcott, che ha riaperto il risultato e Fabregas che ha procurato e messo dentro il rigore del 2-2. Curioso: a combinare questo bello scherzo alla squadra di Guardiola è stato lo spagnolo di talento che proprio nella cantera del Barcellona è cresciuto. Certo per l'Arsenal vincere al Camp Nou o pareggiare con più gol del 2-2 con cui è finita la partita dell'Emirates non sarà facile: ma alla fine tutto lo stadio esultava come se la partita l'avesse vinta. Anche questo è stato spettacolo. E' stata una partita che non ha tradito affatto le attese. Tanto per dire, in presentazione il Sun aveva fatto un titolo a doppia pagina: "Questa è arte, non è football" e sotto aveva messo un fotomontaggio con il volto di Arsene Wenger sopra quello di Monna Lisa. Il Mundo Deportivo invece, il quotidiano sportivo di Barcellona, aveva fatto una copertina molto più semplice e immediata: una grande foto di Messi e poi una scritta a caratteri cubitali: "Gol!" Insomma un Barcellona che con i suoi tanti campioni e quel formidabile d'attacco doveva badare al sodo. E infatti - a parte che Guardiola ha rinunciato a Henry, mettendolo solo negli ultimi 15 minuti di partita (gli è stato preferito il giovane Petro) - così è andata. Il Barcellona ha letteralmente dominato il primo tempo mettendo in moto soprattutto Ibrahimovic e sia pure in tono minore Messi  -  non al massimo del suo rendimento e spesso eccessivamente intestardito con i suoi dribbling  -  anche se nel finale della prima metà l'Arsenal ha dato grandi segni di ripresa. Tutti i gol sono venuti nella ripresa, prima i due di Ibrahimovic e poi quelli dell'Arsenal che hanno lasciato abbastanza annichilito e frastornato Guardiola, che ha chiuso senza i due pezzi da novanta in campo. Se non si guarda allo svolgimento della partita, ma si coglie solo il freddo risultato, il 2-2 è comunque molto buono per il Barcellona: gli basta vincere o pareggiare 1-1 per andare in semifinale. Il Barcellona è stato bello e irresistibile per 60' poi si è spento. Personalmente se dovessi cercare di scartare l'avversario peggiore per l'Inter scarterei ancora il Barcellona (ovvio, però...), che non solo ha un attacco formidabile  -  se ci si permette di tenere Henry in panchina e mandare in campo Pedro vuol dire che le risorse umane dei blaugrana sono infinite... - ma soprattutto ha un Ibrahimovic che in queste ultime settimane sta veramente trascinando la squadra. Anche più di Messi forse. L'Inter dovrà dedicare il massimo sforzo alla difficile trasferta di Mosca e poi  -  mettiamoci un "eventualmente" per scaramanzia...- prepararsi ad affrontare il suo ex campione, ceduto in estate per 65 milioni al Barcellona. Il punto debole di Ibra in questi anni era stato sempre il rendimen to sotto tono in campo internazionale, ora sembra addirittura aver colmato questa lacuna. Tirato fuori sul 2-0 per far fare la passerella finale ad Henry forse sarebbe stato ancora utile con la sua voracità per tenere a freno l'Arsenal. Una partita perfetta la sua, la migliore e la più impressionante da quando è in Spagna. Quei 65 milioni incassati dall'Inter sono stati messi molto ben a frutto certamente con Milito & C. Con un po' di pazienza in questo aprile  -  se le cose dovessero andare come devono andare...  -  vedremo nel confronto diretto chi ci ha fatto l'affare migliore. Leggi i commenti I commenti dei lettori 
ROMA - Trento chiude il conto e vola in semifinale, Macerata fa il bis e sale 2-0. Questi l'esito delle gara dei quarti play off giocate in serata. L'Itas Trentino conquista la terza semifinale scudetto consecutiva eliminando in tre partite la Marmi Lanza Verona. I campioni d'Europa non lasciano scampo agli scaligeri, che cedono 3-0 e abbandonano la corsa scudetto. Tra i padroni di casa grande prova dell'ex Emanuele Birarelli, mvp del match con otto muri e un totale di 13 punti. Unica nota stonata l'infortunio (colpo alla mano) di Raphael. ''Era importante chiudere la serie alla prima occasione e ci siamo riusciti, guadagnando un po' di tempo prezioso per preparare i prossimi impegni - dice a fine gara il tecnico Stoytchev -. Spero che la nostra squadra non debba però pagare troppo caro questo successo e ovviamente mi riferisco all'infortunio di Raphael. Con Zygadlo in campo la squadra si è espressa praticamente sugli stessi livelli e questo per meriti specifici di Lukasz. Durante tutta la partita siamo riusciti a controllare bene con muro e difesa gli attaccanti di Verona e, pur faticando più del solito in attacco, abbiamo quindi portato a casa il 3-0''. Si avvicina alla semifinale anche la Lube Macerata, che dopo il colpo esterno in gara 1 sfrutta il fattore campo e supera Modena portandosi 2-0 nella serie. La sfida si decide il tie break con questi parziali: 21-25, 25-21, 25-18, 21-25, 15-11. Gara 3 è in programma domenica alle 18. Itas Diatec Trentino-Marmi Lanza Verona 3-0 (25-21, 25-17, 25-21) ITAS DIATEC TRENTINO: Raphael, Juantorena 7, Birarelli 13, Vissotto 2, Kaziyski 13, Sala 6, Bari (L); Zygadlo 4, Sokolov 5, Herpe. N.e. Gallosti, Corsini e Riad. All. Radostin Stoytchev. MARMI LANZA : Howard 3, Lasko 11, Kromm 12, Holt 6, Sottile 1, Della Lunga 6, Colaci (L); Kovar, Latelli, Groppi. N.e. Peslac, Groppi e Galabinov. All. Bruno Bagnoli. ARBITRI : Caltabiano di Catania e Perri di Roma. DURATA SET : 27', 23', 26'; tot 1h e 16'. NOTE : 3.454 spettatori per un incasso di 39.984 euro. Itas Diatec  Trentino: 16 muri, 3 ace, 11 errori in battuta, 6 errori azione, 46% in attacco, 64% (30%) in ricezione. Marmi Lanza: 5 muri, 1 ace, 16 errori in battuta, 10 errori azione, 38% in attacco, 54% (24%) in ricezione. Mvp Birarelli. Lube Banca Marche Macerata-Trenkwalder Modena  3-2 (21-25, 25-21, 25-18, 21-25, 15-11) LUBE BANCA MARCHE MACERATA: Raymaekers, Paparoni, Vermiglio 4, Bartoletti, Stankovic 10, Martino 12, Corsano  (L), Omrcen 25, Swiderski 15, Podrascanin 15. Non entrati Cisolla, Smerilli,  Monopoli. All. De Giorgi. TRENKWALDER MODENA : Manià (L), Kooistra 16, Cuturic  10, Dennis 20, Kooy, Esko 4, Casoli 3, Diaz Mayorca 16, Piscopo 5. Non entrati  Soli, Ciabattini, Biribanti. All. Prandi. ARBITRI : Sobrero, Padoan. DURATA SET : 28', 28', 27', 28', 16'; tot: 127'. NOTE - Spettatori 2000, incasso 7300 Leggi i commenti I commenti dei lettori 
Nessuna benedizione per il crocifisso delle polemiche, il 'Cristo' di 6 metri innalzato a pochi metri dalla moschea di Parma. Don Francesco Rossolini diserta la cerimonia di via Campanini organizzata da Cesare Piazza, artigiano in lotta da mesi contro il centro religioso islamico. Piazza, che aveva esteso l'invito alla stampa e al sindaco Pietro Vignali, avrebbe voluto che il prete benedicesse la 'sua' croce, da pochi giorni illuminata anche di notte. Don Francesco aveva accettato, confermando l'appuntamento per le 19.30 del mercoledì santo. FOTO La croce davanti alla moschea IL VIDEO "Non lo benedirà" In via Campanini - area industriale fitta di capannoni e officine - era già tutto pronto, presenti anche lo stato maggiore della Lega nord di Parma Roberto Corradi (appena rieletto consigliere regionale), il parlamentare Fabio Rainieri e il segretario cittadino Andrea Zorandi. Una ventina, in tutto, gli abitanti della zona arrivati per partecipare. In prima fila anche un giovane in tenuta pseudomilitare, occhiali da sole e braccia conserte. Alle 19.27 però la telefonata sul cellulare di Piazza: "Salve sono don Rossolini - sente dire l'artigiano al telefono -  purtroppo non potrò essere con voi". Motivo? "Ho letto sui giornali locali alcune anticipazioni sulla cerimonia, il tono era polemico e alludeva a strumentalizzazioni da parte della Chiesa. Così ho deciso di non prestarmi a equivoci, di non alimentare provocazioni". La benedizione non s'ha da fare insomma, per evitare di prestare il fianco a guerre (sempre evitate dalla Curia di Parma) tra confessioni religiose. Leggi e commenta Secondo alcuni ben informati, infatti, don Rossolini avrebbe subìto pressioni dalla Diocesi: "Nelle ultime ore si sono registrati forti malumori negli ambienti ecclesistici della città" dicono fonti interne. Convinto di questa versione anche Piazza: "Non ci sono dubbi, è stata la Diocesi - sostiene - a bloccare tutto". Non solo: "Secondo me - aggiunge l'artigiano - c'è anche lo zampino del sindaco e dell'Amministrazione, che non potevano certo contraddirsi visto che è stata la giunta a volere la moschea in via Campanini". Assenti alla cerimonia anche i responsabili del centro islamico, che l'artigiano aveva invitato insieme alle istitutizoni. Amareggiati dalla scelta di don Rossolini gli abitanti giunti sul posto: "Siamo dispiaciuti, come cristiani ci sentiamo offesi". Rimasti a bocca asciutta, sono i dirigenti della Lega a proporre allora una foto di gruppo sotto il crocifisso: "Eravamo venuti per difendere le tradizioni culturali dei nostri cittadini" mormora Zorandi. E poi flash, mugugni, promesse di crociate nei prossimi giorni. IL RIPENSAMENTO - In serata, poi, la sorpresa. Intorno alle 21, ad acque ormai calme, don Rossolini ha benedetto in privato il crocifisso: "Mi trovavo da quelle parti per un rosario - racconta il sacerdote - e così ho fatto un salto in via Campanini". Chiamato Piazza, il parroco s'è detto disponibile alla piccola cerimonia: "Visto che ero là - prosegue il prete - ho benedetto la croce, con la promessa di tornare nei prossimi giorni per consentire ai famigliari del signor Piazza di partecipare". Sul rifiuto di mercoledì, intanto, don Rossolini conferma che è stata la Diocesi a consigliare il dietrofront: "Dalla Curia mi è stato detto - riferisce - che sarebbe stato meglio rinunciare ad un rito pubblico per evitare di compromettere i nostri rapporti con la comunità islamica". Resta convinto della buona fede di Piazza, don Francesco: "Quello di via Campanini non è un crocifisso come gli altri, lo ammetto. Ma so che il signor Piazza lo avrebbe issato anche in un altro luogo, lontano dalla moschea". L'artigiano di via Campanini, dal canto suo, non le manda certo a dire alla Curia: "Trovo gravissimo che la Chiesa di Parma impedisca ad un sacerdote di benedire un crocifisso. Non ce l'ho con i musulmani - conclude l'uomo - né era mia intenzione offendere alcuno con l'iniziativa di mercoledì". 
MILANO - San Diego da Bernal, ancora lui. Un destro di selvaggia bellezza, il pallone calciato ai 20 metri, quasi senza preparazione, che fila via radendo le punte dei fili d'erba e si insacca nell'angolo alla destra di Akinfeev, magnifico portiere, che però stavolta rimane in ginocchio e non può fare altro. Diego Milito, sempre lui, firma l'1-0 di Inter-Cska. Fanno 22 gol stagionali in 38 partite, una media spaventosa. E l'Inter piazza la prima tacca nei quarti di finale di Champions League. Un altro passettino verso l'inconfessabile sogno. Un'altra medaglia sul petto del sergente di ferro, Josè Mourinho: ormai, più che mai, la pressione è tutta su di lui, perché la fuori l'Italia lo aspetta per bastonarlo (e per alcune cose se lo meriterebbe anche) e Mourinho sa che non può sbagliare più nulla. La squadra, che poi è quella che va in campo, sembra seguirlo come un sol uomo. Il Cska si dimostra l'avversario brutto, sporco e cattivo che si temeva. Accortissimo in difesa, veloce nel ripartire. Gli manca solo la finalizzazione, perché gli attaccanti, a parte l'ottimo Krasic, sono acqua fresca per la difesa interista. I nerazzurri soffrono per tutto il primo tempo e non vanno mai al tiro in porta: Sneijder sul finire del primo tempo si infortuna alla caviglia, rientra ma zoppica, insomma l'intervallo passa tra mille angosce. Ma nella ripresa l'Inter parte pancia a terra, ruba metri all'avversario, Sneijder zampetta come prima, Eto'o e Pandev si muovono meglio, i russi arretrano. Arriva il prodigio di Milito, arrivano altre occasioni ma il portiere Akinfeev, che somiglia un po' all'immenso Dasaev degli anni Ottanta, chiude ogni pertugio. Rimane l'1-0, il Cska resiste e aspetta l'Inter nel ritorno di martedì 6 aprile a Mosca: si giocherà sull'erba sintetica, ma i russi non avranno gli squalificati Krasic e Aldonin. Chissà se arriverà il perdono per Mario Balotelli: ha assistito alla partita dalla tribuna, sorridente, firmando autografi, in maglietta a maniche corte nonostante il frescolino della sera. Bisogna sempre sapersi distinguere, nella vita. Leggi i commenti I commenti dei lettori 
MILANO - E' un Josè Mourinho rilassato quello che analizza la vittoria di misura con il Cska Mosca. "Difficile giocare contro queste squadre, lo avevo detto che mi aspettavo una gara bruttina, ed il primo tempo in questo senso non è una sorpresa - spiega il tecnico ai microfoni Rai -. Nella ripresa il nostro gol ha aperto gli spazi, potevamo vincere 3 a 0, ma la vittoria di misura mi piace, se facciamo un gol al ritorno poi per loro diventa veramente dura. Non possiamo però dire che l'1-0 sia sufficiente per andare in semifinale". Mou analizza tutti i dettagli, non solo tecnico-tattici: "Nel calcio le sfumature sono importanti, non abbiamo avuto avuto sanzioni, nessun giocatore è squalificato per Mosca mentre a loro mancherà Krasic (squalificato anche Aldonin, ndr)". A Mosca si giocherà sul sintetico: "E' un problema in più perchè abbiamo poco tempo per adattarci, sabato giochiamo con il Bologna, poi il viaggio e poco tempo per prendere confidenza con quella superficie. Sono comunque tranquillo, mi sembra che ci siamo sbloccati psicologicamente in Champions, stiamo andando bene, oggi abbiamo dimostrato di essere forti". Ormai Mourinho tende in Champions ad adottare un modulo con tre punte più Sneijder: "E' equilibrato, adatto alla Champions dove la squadra ha bisogno di coprire il campo in un certo modo. Non ho fatto cambi? Non potevo migliorare quello che la squadra ha fatto nella ripresa..." Capitolo Balotelli. Il giocatore non è andato oltre un timido applauso al gol di Milito: "Ma lui è freddo anche in occasione dei suoi gol. Se mi è piaciuto ricevere la sua visita nello spogliatoio prima della partita? Sì, come mi sono piaciute quelle di tutti gli altri che non giocavano". Balotelli convocato con il Bologna? "Non penso. Però dipende da lui. Quello che nessuno ha ancora capito è che non c'è un problema tra me e lui, ma tra il giocatore e la società". Sulla scelta di Raiola come procuratore:  "Lui può scegliere chi vuole" Leggi i commenti I commenti dei lettori 
LONDRA - Il Barcellona ipoteca la semifinale di Champions pareggiando per 2-2 a Londra con l'Arsenal. Ma è un pari che sa di beffa per gli uomini di Guardiola, a lungo padroni del campo e incapaci di gestire nel finale il doppio vantaggio conquistato in avvio di ripresa grazie ad una doppietta di Ibrahimovic. PARTENZA IMPRESSIONANTE - L'avvio dei catalani è devastante. Più che un quarto di Champions sembra una partitella del giovedì contro i dilettanti di turno: in 18' il Barça crea ben 9 occasioni, una ogni 2'. Almunia si rivela decisivo in almeno 4 circostanze, su tiri di Busquets, Messi, Ibrahimovic e Xavi. E laddove non arriva lui, ci pensa Song, con un doppio salvataggio sulla linea, a evitare lo 0-1 su tiri di Messi e Pedrito. I catalani ci mettono anche del loro: al 6' Ibrahimovic sbaglia l'incredibile, mandando alto da pochi passi alto un pallone d'oro fornitogli da Dani Alves. WENGER CORRE AI RIPARI - Per vedere l'Arsenal bisogna attendere il 21' ma il destro da fuori di Nasri termina a lato. A fare la partita restano gli ospiti che, malgrado allentino leggermente la pressione, spaventano ancora Almunia con Ibra (2) e Messi. Prima della fine del primo tempo Wenger corre ai ripari cambiando tutto: fuori Arshavin e Gallas, dentro Denilson e Eboue per un più accorto 4-4-1-1. L’UNO-DUE DI IBRA - Ma è tutto inutile. Passano 20'' dall’avvio di ripresa e il Barça meritatamente passa. Piquè lancia lungo per Ibrahimovic che approfitta di un'incerta uscita di Almunia per infilare la porta con un preciso pallonetto in diagonale. Pedro e Busquets mancano il raddoppio e allora per poco l'Arsenal non ne approfitta con Bendtner che al 54' sfiora il pari con un colpo di testa parato d'istinto da Victor valdes. E' un fuoco di paglia però. I catalani insistono e raddoppiano in fotocopia al 59': stavolta è Xavi a lanciare Ibra che fredda Almunia con un potente destro sotto l'incrocio. ORGOGLIO ARSENAL - Perso per perso, l'Arsenal si aggrappa all'orgoglio e al 70' riesce a ridurre le distanze, con la complicità di Valdes che non trattiene un destro in diagonale centrale di Walcott, imbeccato da Bendtner. Messi al 76' calcia addosso a Almunia il pallone dell'1-3 e allora i Gunners ne approfittano per acciuffare un inatteso pari all'85': lo sigla Fabregas che si procura (spinta di Puyol, espulso per fallo da ultimo uomo) e trasforma un calcio di rigore. Il capitano dei gunners è l'eroe della serata, ma a causa di un'ammonizione (era diffidato) salterà il ritorno in programma il 6 aprile al Camp Nou. Arsenal-Barcellona 2-2 (0-0) Arsenal : Almunia  - Sagna (Walcott 67), Gallas (Denilson 45),  Vermaelen, Clichy - Nasri, Fabregas, Song, Diaby, Arshavin  (Eboué 27) - Bendtner. Allenatore: Wenger Barcellona : Valdés - Dani Alves, Piqué , Puyol, Maxwell  - Keita, Busquets , Xavi - Messi (Milito 87), Ibrahimovic (Henry  77), Pedro. Allenatore: Guardiola Arbitro : M. Busacca (Svizzera) Reti :    Ibrahimovic 46' e 59'; Walcott 69', Fabregas 85' su rigore Ammoniti : Arshavin, Song, Fabregas, Eboué,  Diaby, Piqué Espulso : Puyol Leggi i commenti I commenti dei lettori 
MILANO - Sono soddisfatti i giocatori dell'Inter dopo la vittoria, sia pure di misura, contro il Cska: "E' stata una partita difficile da sbloccare, anche nel primo tempo abbiamo creato occasioni ma senza segnare - ha detto Stankovic ai microfoni Rai -. Nella ripresa siamo stati più aggressivi, potevamo fare ancora qualche gol. Con questa grinta anche nel ritorno sarà dura ma possiamo passare il turno". Il ko con la Roma è archiviato: "All'Olimpico è stata una grande partita, ci può stare perdere contro al seconda del campionato ma non molliamo. Sabato e martedì prossimi ci saranno ancora partite, dobbiamo guardare avanti. Siamo primi in campionato e con un buon risultato in vista di Mosca".  Arriva anche il pensiero del difensore e capitano nerazzurro Javier Zanetti: "Una vittoria strameritata per tutto quello che abbiamo fatto. L'Inter è stata padrona del campo, contro un avversario tosto, nel secondo tempo abbiamo creato molto. Era importante vincere e non prendere gol". L'Inter giocherà il prossimo 6 aprile a Mosca, sul campo sintetico.  "Speriamo di non avere problemi. Adesso pensiamo a sabato in campionato e poi al ritorno a Mosca". Zanetti non giocherà sabato in campionato perché squalificato. "Mi riposerò, inviterò i miei compagni ad ottenere una vittoria che per noi è molto importante. La Roma ha fatto il primo gol per un nostro incidente, poi l'Inter è stata padrona del match. Oggi è stata una gara difficile ma abbiamo creato di più. Bisogna fare i conti alla fine della partita". C'è un pò di preoccupazione per la caviglia di Sneijder, che ha lasciato lo stadio Meazza zoppicando al termine della sfida. Nei prossimi giorni i controlli analizzeranno il problema alla caviglia sinistra che l'olandese si è procurato in un contrasto piuttosto duro verso la fine del primo tempo. L'interista era stato costretto a uscire dal campo e farsi curare per qualche minuto ma poi ha ripreso e ha concluso la gara. Leggi i commenti I commenti dei lettori 
Brava Inter, una bella partita giocata con grande personalità, tanto carattere dando una dimostrazione evidente di superiorità nei confronti del Cska. L'unico rammarico è aver segnato un solo gol. Il primo tempo è stato giocato alla pari dalle due squadre, l'Inter era nervosa, non riusciva a trovare con continuità il ritmo giusto. Bravi i russi a chiudere tutti gli spazi anche se non hanno mai tentato di creare problemi all'Inter. Nel secondo tempo è cambiato tutto: la squadra di Mourinho ha cambiato marcia e meritava di segnare almeno tre gol. Il Cska, che ha cominciato il campionato da sole tre settimane, evidentemente non ha ancora una perfetta condizione fisica ed ha sofferto la velocità dell'Inter. Non è stata goleada solo per la bravura del portiere, l'imprecisione e la sfortuna di Stankovic e Pandev. Mi è difficile trovare segnali di preoccupazione per il ritorno. Certo è sempre un quarto di finale di Champions League e quindi va affrontato con la giusta concentrazione e attenzione, ma per quello che si è visto la differenza tecnica delle due squadre è notevole. L'Inter può andare a Mosca tranquilla sapendo di essere più forte e di poter giocare anche nel ritorno una grande partita e prenotare la supersfida con Ibrahimovic. Dispiace non aver visto Balotelli, un'altra occasione persa per questo ragazzo. E ci sta rimettendo solo lui perché l'Inter ha dimostrato anche contro il Cska di poter fare tranquillamente a meno di Balotelli. In questa storia, alla fine chi ci sta rimettendo di più è il calcio italiano che vede bruciare un grande talento. 
