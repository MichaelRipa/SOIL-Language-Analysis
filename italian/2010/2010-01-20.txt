Un rumore, la sveglia suona, la mamma entra in camera ed apre la finestra: la luce mattutina e il caos della città! Gli occhi si aprono e... Ecco l’abbiamo perso! Ed ora chi si ricorda più che cosa stavamo sognando fino a qualche minuto prima? Tutte le immagini, i suoni, le parole e le emozioni perse in quei pochi secondi che ci hanno riportato sul pianeta Terra dal mondo di Morfeo. C’è chi prova a riaddormentarsi nella speranza di captare i numeri vincenti del “Superenalotto” dettatigli in sogno da una zia deceduta molti anni prima di cui magari fino a quel momento si era perso il ricordo; chi spera di avere in dono dal caro Morfeo la schedina del “Totocalcio” e chi, come capita a me, ha perso ogni speranza di vincere alla “Lotteria” e desidera solo avere altri due minuti di pace e tranquillità. Prima di affrontare un’altra giornata di scuola ricca di interrogazioni, in previsioni delle quali ha studiato fino a tarda notte e sinceramente non si ricorda neanche di essersi messa a dormire, figuriamoci che cosa possa mai aver sognato la notte prima! Quelle rare volte in cui non vengo buttata giù dal letto da mia madre, che mi ordina di alzarmi, ripeto quelle rarissime volte in cui volontariamente metto per terra prima un piede e poi l’altro e realizzo dove mi trovo e come mi chiamo, solo in quelle occasioni, ho vaghe reminescenze del sogno che molto probabilmente devo aver fatto la notte appena passata; mi sovvengono alla mente poche immagini confuse: persone che nella realtà non si rivolgono la parola, nel mio sogno vanno d’amore e d’accordo oppure alcune terzine della “Divina Commedia” che devono, inconsciamente, aver colpito la mia attenzione durante la lezione. I miei sogni hanno poca importanza rispetto a quelli di molte altri bambini e ragazzi di tutto il mondo che lottano per sopravvivere durante il giorno per guadagnarsi da vivere; in quelle zone del mondo non c’è spazio per la “Lotteria” o per le terzine di Dante, per loro è gia fondamentale tornare a casa sani e salvi, poter abbracciare la madre e mettersi a “dormire”(lì non c’è la tranquillità necessaria per dormire) ringraziando il Signore per la giornata che è trascorsa e per quella che deve ancora iniziare. La scheda dell'autrice http://scuola.repubblica.it/studente/mikittola91/?id_studente=6590&id_blog=962 Leggi i commenti I commenti dei lettori 
Qualcosa non quadra: incrociando i dati di vendita delle vetture di lusso con le dichiarazioni dei redditi si scoprono dati incredibili. In un Paese dove lo scorso anno si sono vendute 620 Ferrari, 151 Lamborghini, 180 mila fra Mercedes, Bmw, Audi e un totale di 206 mila auto dal prezzo medio di 103 mila euro, solo 76 mila italiani (ossia, lo 0,18 per cento dei 41 milioni e 66.588 contribuenti, poco meno di due su mille) hanno dichiarato al fisco più di 200 mila euro lordi. Questo significherebbe che solo meno della metà di chi ha comprato una macchina di questa categoria  -  spendendo fra l'altro in un colpo solo tutti i soldi guadagnati in un anno  -  si sarebbe potuto permettere davvero una macchina del genere. Il discorso non cambia allargando la fascia dei potenziali clienti ai contribuenti che hanno denunciato al fisco più di 100 mila euro, cioè a quelle persone che avrebbero dovuto impegnare due anni di guadagni in una macchina: sono stati solo 382.662, meno dell'uno per cento del totale. Di questi, 218.198 (cioè ben oltre la metà) erano lavoratori dipendenti. Numeri impressionanti, che diventano ancora più incredibili se si vanno a fare i conti in tasca alle marche di lusso. E già perché l'Italia per questi produttori di sogni riveste un'importanza fondamentale: siamo il secondo mercato al mondo per vendite di Lamborghini e Ferrari, il terzo di esportazione per Mercedes e Bmw e il quarto per le Porsche. Siamo battuti (a seconda dei marchi e a volte di pochissimo...) solo da Paesi del calibro di Stati Uniti e Germania. Solo che la nostra ricchezza "ufficiale" non è minimamente paragonabile a quella di altri Paesi che comprano supercar a un ritmo di gran lunga inferiore al nostro. Incrociando poi i dati di vendita con la produzione si ha un'altra  -  tragica  -  fotografia della nostra situazione: l'Italia è il secondo mercato europeo per acquisti di auto dopo la Germania. Da noi infatti si vendono più di due milioni di vetture l'anno ma se ne producono solo mezzo milione (nel 2008 erano state 659 mila e 910 mila nel 2007). Questo significa che oggi compriamo solo e non costruiamo quasi più: i nostri volumi di produzione sono inferiori di 7 volte ai 3,6 milioni della Germania, e la metà di quanto si produce in Francia e soprattutto in Spagna. Ma anche questo è strano: non si capisce che interesse ci possa essere in Italia a vendere tante macchine se  -  sempre secondo le dichiarazioni dei redditi denunciate dalle società concessionarie d'auto  -  il guadagno per ogni vettura venduta è di appena 50 centesimi... 
ROMA - La Juve si avvicina e Ranieri nasconde le carte A poco più di tre giorni dalla sfida di Torino contro la sua ex squadra, il tecnico della Roma continua a far lavorare duramente i suoi ragazzi, ma non si lascia sfuggire nessun segnale sulla formazione che affronterà i bianconeri di Ferrara. Dell'attesissima coppia Totti-Toni nemmeno l'ombra, al momento. I due infatti si sono allenati separatamente. L'ex  bomber del Bayern ha svolto la seduta del mattino con il gruppo dei giocatori scesi in campo contro il Genoa. Il capitano invece ha giocato l'amichevole del pomeriggio contro la Primavera, amichevole riservata a coloro che non erano stati utilizzati domenica scorsa. In campo, oltre a Totti, anche Artur, Motta, Mexes, Pit, De Rossi, Stoian, Cerci, Menez e Julio Baptista, mentre Doni ha difeso la porta della squadra Primavera. CINQUE GOL PER BAPTISTA - Totti e Toni lontani in allenamento ma pronti a scendere in campo insieme sabato all'Olimpico di Torino. Sarebbe la prima volta per la coppia con la maglia della Roma dopo l'avventura mondiale in Germania. Claudio Ranieri sta prendendo tempo prima di effettuare le scelte definitive. Nel ballottaggio potrebbe essere sacrificato Vucinic che anche oggi però ha mostrato una splendida condizione. Nell'amichevole con la Primavera un tempo giocato per De Rossi, che a Torino ci sarà, e sessanta minuti per il capitano. Partita completa invece per Julio Baptista che con cinque reti ha dimostrato di essere in grande forma. Un dubbio in più per Ranieri. Leggi i commenti I commenti dei lettori 
ROMA - Nulla di fatto. Dall'ufficio di presidenza del Pdl arriva una sola notizia certa. E cioè che il ministro della Funzione pubblica Renato Brunetta sfiderà Massimo Cacciari per la poltrona di sindaco di Venezia. Per quanto riguarda le Regioni, invece, il Pdl non scioglie i nodi. E decide di prendere tempo in attesa di risolvere le questioni più complesse, delegando Berlusconi, coadiuvato dai coordinatori, ad approfondire la questione dell'alleanza con l'Udc. Alla riunione a palazzo Grazioli partecipano circa 40 persone tra coordinatori del partito, ministri, capigruppo e presidenti di Regioni. Davanti a loro il presidente del Consiglio ribadisce le critiche all'Udc che "fa accordi solo in base alle convenienze". E al termine il ministro della Cultura Sandro Bondi, uno dei coordinatori del Pdl, afferma che "il problema dell'Udc è che è in distonia con la nostra concezione del bipolarismo". Brunetta a Venezia. Berlusconi ha chiesto a Brunetta di candidarsi a sindaco di Venezia (carica attualmente in mano centrosinistra con Massimo Cacciari). Una candidatura, si legge nel comunicato, chiesta in considerazione "del lavoro fin qui svolto nel governo e del fatto di essere un veneziano autentico e appassionato verso la sua città". Regionali. A quanto si apprende il nome del candidato alla presidenza della regione Puglia resta ancora da definire. Nella riunione in corso, infatti, è stato deciso di rimandare la decisione ai prossimi giorni. In campo rimangono, sembra, due opzioni: il ticket formato da Stefano Dambruoso e Rocco Palese o, in alternativa, un nome 'a sorpresa' ancora da stabilire (si parla di Attilio Romita, pugliese, giornalista Rai e conduttore del Tg1). Quello della Puglia, però, non è un caso isolato. L'ufficio di presidenza ha deciso di dare mandato ai coordinatori di presentare per la prossima settimana anche i nomi di candidati per altre quattro regioni: la Basilicata (in pista c'è anche Magdi Allam, ex giornalista), l'Umbria, le Marche e la Toscana. Leggi i commenti I commenti dei lettori 
FIRENZE - Grazie ad un super Mutu, la Fiorentina batte la Lazio e accede alle semifinali di Coppa Italia dove affronterà la vincente di Juventus-Inter. Una doppietta del romeno nel primo tempo spiana la strada ai viola che però trovano una Lazio reattiva e in partita sino alla fine. MUTU IN CATTEDRA - Prandelli schiera tutti i titolari a sua disposizione, con Natali e Kroldrup difensori centrali. Ballardini scende in campo con un 3-4-1-2 con Mauri dietro le due punte, Rocchi e Zarate. Partono meglio gli ospiti che si fanno vedere dalle parti di Frey con Zarate prima e Rocchi dopo. Bravo il portiere in entrambe le circostanze. Ma sono i viola a fare davvero male al 9'. La Lazio sbanda in difesa, Donadel lancia Gilardino, cross dalla destra e Mutu tutto solo insacca facilmente. Gli ospiti reagiscono ma non creano più veri pericoli per la porta toscana. Li crea invece Santana al 38' quando colpisce di testa una palla messa in area da Pasqual. E' strepitoso Muslera a deviare in corner. Al 44' invece il portierino biancoceleste nulla può contro Mutu: ripartenza veloce, palla per Gilardino in area che, spalle alla porta, tocca dietro per l'accorrente Mutu che conclude dal limite siglando il 2-0. REAZIONE LAZIO - Ballardini fa entrare Foggia per Stendardo ad inizio ripresa, presentando in campo un più equilibrato 4-4-2. Pochi minuti per vedere che la Lazio c'è ancora. E c'è soprattutto Zarate che, con un'azione personale, s'inventa il gol del 2-1 al 5'. I giochi sembrano riaperti e Prandelli cambia Pasqual con Gobbi. Al quarto d'ora però i padroni di casa scappano ancora: corner, Mutu conclude da centroarea liberando involontariamente Kroldrup sul secondo palo per un facile gol. La Fiorentina ora comanda il gioco, attacca ancora, alla ricerca del poker. Ma nel miglior momento viola, colpisce la Lazio: assist di Foggia in area per Rocchi che, spalle alla porta, controlla col destro e si gira, battendo Frey di sinistro sul primo palo. A questo punto Ballardini gioca le carte Makinwa e Del Nero per Mauri e Lichtsteiner. Ma la Lazio non crea più occasioni da rete e la Fiorentina controlla il vantaggio sino al 90'. "PARTITA DIFFICILE, MA ABBIAMO MERITATO" - Il tecnico viola Cesare Prandelli a fine partita è visibilmente soddisfatto: "E' stata una partita difficile come tutte le altre - ha detto l'allenatore ai microfoni Rai - . La Lazio è una buona squadra che ci ha impegnato molto e il risultato è rimasto aperto fino alla fine. Noi però stiamo bene, abbiamo meritato e non ho mai avuto paura che loro completassero la rimonta". Mutu è stato sicuramente il protagonista del match: "Mutu è in gran forma - ha aggiunto Prandelli - ed è uscito solo perché era stanco, è alla quinta partita di fila. Lui è il classico giocatore di carattere che può sempre tirare fuori la giocata vincente. Ora non importa chi vincerà tra Inter e Juventus, pensiamo a domenica al Palermo". FIORENTINA-LAZIO 3-2 (2-0) FIORENTINA (4-2-3-1): Frey, De Silvestri, Natali, Kroldrup, Pasqual  (6 st Gobbi), Montolivo, Donadel, Santana (15 st Marchionni), Mutu (29 st Carraro), Vargas, Gilardino.(35 Avramov, 16 Felipe, 25 Comotto, 21 Babacar). All. Prandelli LAZIO (3-4-1-2): Muslera, Diakitè, Stendardo (1 st Foggia), Radu, Lichtsteiner (33 st Del Nero),  Dabo, Kolarov, Brocchi, Mauri (23' st Makinwa), Rocchi, Zarate . (88 Berni, 13 Siviglia, 3 Scaloni, 4 Firmani). All. Ballardini Arbitro: Celi di Campobasso Reti : nel pt 9' e 44' pt Mutu; nel st 5' Zarate, 14' Kroldrup, 23' Rocchi Note : angoli: 12 a 2 per la Fiorentina Ammoniti: Vargas, Santana, Donadel, Zarate, Kolarov, Brocchi per gioco falloso, Dabo e Radu per proteste Recupero: 1' e 4' Spettatori: 10.565, incasso 85.414 euro. Leggi i commenti I commenti dei lettori 
ROMA - Il governo modifica il decreto sulle sedi giudiziarie disagiate, contro cui l'Anm era arrivata a minacciare lo sciopero. La soluzione trovata durante l'esame in commissione a Montecitorio ha messo tutti d'accordo ed è quindi rientrata la minaccia di una protesta del sindacato delle toghe: che invece ora dà il suo placet alle modifiche votate in commissione. Spariscono dunque i trasferimenti d'ufficio dei magistrati nelle sedi scoperte, contro cui si era sollevata l'Anm, mentre si prevede una deroga alla norma che vieta ai giovani magistrati di poter svolgere funzioni di pm e giudice monocratico: in questo modo le giovani toghe potranno essere utilizzate per colmare i buchi negli uffici giudiziari. Le modifiche votate erano contenute in un pacchetto di undici emendamenti presentato dal governo per sbloccare il cammino del provvedimento. Con la soluzione trovata il governo pensa di poter colmare i buchi nelle dotazioni organiche di sedi giudiziarie come Crotone, Ragusa, Locri, Termini Imerese e molte altre: l'obiettivo è di  coprire 100 posti in 80 sedi. Oltre alla questione delle sedi disagiate, nel pacchetto di emendamenti del governo approvati viene prevista anche la proroga a tutto il 2010 del mandato dei giudici di pace in scadenza e si apre alla possibilità di aste giudiziarie telematiche. Sembra destinata a far discutere, invece, la norma che prevede corsi di formazione obbligatori per tutti i magistrati giudicanti e requirenti che aspirano al conferimento di incarichi direttivi di primo e secondo grado. Chi partecipa ai corsi di formazione avrà una valutazione che verrà comunicata al Csm che ne dovrà tener conto per il conferimento dell'incarico direttivo. Chi ricopre un ruolo di magistrato capo di un ufficio giudiziario, inoltre, secondo lo stesso emendamento del governo, è tenuto a comunicare al ministro della Giustizia ogni tre mesi dati che consentano di monitorare la produttività dei servizi. Nel pacchetto di emendamenti del governo non figurano invece, forse per questioni di estraneità di materia, le misure annunciate sull'emergenza carceri. Le modifiche hanno riscosso il consenso tanto dell'Anm quanto del Pd. La giunta esecutiva del sindacato delle toghe ha dato il suo placet alla soluzione trovata a Montecitorio :"Il Parlamento e il Governo - si legge in una nota - hanno dimostrato di comprendere la grave emergenza degli uffici giudiziari". Consenso anche dal Pd: "E' un primo passo molto importante - commenta il capogruppo del Pd in commissione Donatella Ferranti - perchè dimostra quanto le opposizioni siano capaci di dare il proprio contributo in presenza di riforme serie fatte nell'interesse del sistema giudiziario". Forte dei consensi registrati, il ministro della Giustizia Alfano può ora auspicare che sul decreto, al momento del voto finale, ci sia "una più ampia convergenza". Il provvedimento sarà all'esame dell'Aula di Montecitorio dal prossimo 22 gennaio. Leggi i commenti I commenti dei lettori 
LOS ANGELES - Baarìa non sarà candidato all'Oscar come miglior film straniero. Il film di Giuseppe Tornatore non ha superato la prima selezione. Non è quindi entrato tra le nove pellicole da cui il 2 febbraio prossimo uscirà la cinquina delle nomination. Gli Oscar saranno consegnati il 7 marzo al Teatro Kodak di Los Angeles. Per la pellicola italiana è la seconda delusione in appena tre giorni. La prima era arrivata dai Golden Globe : Baarì a  era stato battuto da Il nastro bianco , già vincitore della Palma d'oro a Cannes, premiato dalla stampa straniera a Hollywood e ora favorito anche per la statuetta dorata. Non è la prima volta che Tornatore, Oscar nel 1990 con Nuovo Cinema Paradiso , deve riporre anzitempo le ambizioni per il premio più ambito. Era accaduto anche nel 2008, quando a rappresentare l'Italia agli Oscar era stato scelto il suo La Sconosciuta . Il regista siciliano era tornato a concorrere per la statuetta dell'Academy anche nel 1996, con L'uomo delle stelle , anche in quell'occasione senza successo. Stavolta l'autore italiano è in  buona compagnia: non è entrato fra i nove film della preselezione neppure Gli abbracci spezzati di Pedro Almodovar. "Era importante che il film arrivasse negli Stati Uniti e che avesse  una lunga vita. Il pubblico lo ha accolto bene e se i premi verranno sarò felice, ma sarebbero qualcosa in più", aveva detto Tornatore dopo il successo della presentazione americana di Baarìa . Sembrano lontani, e da quel 1999 è passato più di un decennio, i tempi in cui Roberto Benigni trionfava agli Oscar con la sua indimenticabile passeggiata sugli schienali delle poltrone, l'abbraccio di Sofia Loren, e il lungo discorso che ne seguì. Quello è stato l'ultimo successo del cinema italiano in America. Dopo ci sono stati solo tentativi con una lunga lista che va da Fuori dal mondo di Giuseppe Piccioni a I cento passi di Marco Tullio  Giordana, da La stanza del figlio di Nanni Moretti a Pinocchio di Benigni, da Io non ho paura di Gabriele Salvatores a Le chiavi di casa di  Gianni Amelio, da La bestia nel cuore di Cristina Comencini a Nuovomondo di Emanuele Crialese, da La sconosciuta di Tornatore a Gomorra di Matteo Garrone. Tutti sconfitti, a molti, come Baarìa , ancora prima di partire. Questi i nove film scelti dall'Academy tra i 65 proposti El secreto de Sus Ojos (Argentina) Sansone e Dalila (Australia) The World is Big and Salvation Lurks around the corner (Bulgaria) Un profeta (Francia) Il nastro bianco (Germania) Ajami (Israele) Kelin (Kazakhistan) Winter in Wartime (Olanda) The Milk of Sorrow (Perù). 
La notte può essere considerata come un momento di pace assoluta, l’attimo più bello della giornata per potersi rilassare e distendere su un morbido letto, appoggiati a un soffice cuscino, al caldo e con la mente sempre più libera… Ma ecco che proprio quando sopraggiunge il sonno e ti addormenti, arriva un’ondata di immagini e suoni quasi impossibili da riprodurre nella realtà, che ti riporta nel caos più completo. Ecco cosa vuol dire per me sognare. Mi capita tutte le notti e con sogni sempre più stravaganti, di cui una volta sveglia non ricordo neanche i particolari più evidenti. Alcuni, però mi si stampano nella mente come un marchio a fuoco e ne ricordo uno in particolare, fatto per la prima volta all’età di 6 anni e che poi ho rivissuto altre volte. In questo sogno o, per l’esattezza, incubo, dovevo compiere un atto che faccio quotidianamente, ovvero attraversare il salotto partendo dalla mia camera fino ad arrivare al tavolo dove spesso faccio i compiti. Ma questa azione così banale era resa complessa dal buio che mi impediva di vedere chiaramente ciò che mi circondava e da una decina di pianeti, più o meno grandi, che fluttuavano come palloncini. I più riconoscibili, come la Luna, Giove, Marte, la Terra e molti altri, erano alternati a piccoli asteroidi che giravano vorticosamente attorno ad essi. Stranamente, sin dall’inizio del sogno, ero a conoscenza del rischio che correvo passando in mezzo ai pianeti. Infatti, se ne avessi sfiorato anche uno solo, questo sarebbe esploso esattamente come una bomba, innescando una serie di reazioni a catena con gli altri. Sul momento mi sentivo la protagonista di un difficile videogioco sullo spazio, di quelli in cui a volte si sprecano numerose vite prima di riuscire ad arrivare al traguardo, ma io, avendone una sola, sapevo che non sarei mai riuscita ad arrivare sana e salva fino in fondo. Prima di cominciare la “traversata” avevo perciò provato numerose volte a svegliarmi, ma senza riuscirci. L’unica cosa che potevo fare era quindi cominciare il percorso. Dopo aver oltrepassato la maggior parte dei pianeti, con la schiena dolorante per lo sforzo, ecco che mi ritrovo regolarmente sdraiata sul bordo del letto, con il pigiama bagnato di sudore e gli occhi spalancati a guardare il soffitto. Gli incubi credo siano per tutti momenti di panico e di paura, ma nonostante ciascuno di noi sappia che sono solo sogni, devo ancora conoscere una persona che non si sia mai spaventata per un frutto della propria immaginazione. La scheda dell'autrice http://scuola.repubblica.it/studente/bollicina96/?id_studente=12274&id_blog=1882 Leggi i commenti I commenti dei lettori 
NOVARA - Ucciso con un colpo in pieno petto. In questo modo è stato assassinato l'imprenditore edile Ettore Marcoli, 35 anni. Il suo corpo senza vita è stato trovato dal padre Ezio, che ha dato l'allarme ai carabinieri, nel suo ufficio di Romentino, a una decina di chilometri da Novara. Il modo in cui Marcoli è stato ucciso fa pensare a una vera e propria esecuzione. La famiglia della vittima è molto nota a Novara. A quanto pare, l'azienda di Ettore Marcoli stava attraversando un momento di difficoltà economiche. La ditta, avviata dal padre e da uno zio della vittima e molto conosciuta nella zona, tra le tante opere aveva realizzato anche l'ultimo lotto della tangenziale. Ma negli ultimi mesi la crisi si era fatta sentire. Al momento gli investigatori, che mantengono il massimo riserbo, non escludono nessuna ipotesi. Secondo le testimonianze raccolte dai carabinieri, Ettore Marcoli si trovava nel suo ufficio, nella palazzina a sinistra dell'ingresso alla cava di Romentino. Il padre Ezio e un dipendente della ditta, invece, erano nella palazzina di fronte. I due hanno udito il colpo di pistola intorno alle 19 e si sono subito precipitati nel cortile, dove hanno fatto in tempo a vedere un'auto che si allontanava. Il buio e la velocità hanno però impedito loro di riconoscerla. Quando sono entrati nell'ufficio hanno trovato la vittima seduta alla sua scrivania che ancora agonizzava. L'allarme è stato immediato, ma i soccorsi sono stati vani. Ettore Marcoli lascia la moglie, Susanna, e un figlio di sei mesi. 
WASHINGTON - Dopo la sconfitta dei democratici nel Massachusetts, Obama conferma la sua agenda legislativa. A cominciare dalla riforma sanitaria. La perdita del seggio del Senato che per 47 anni era stato di Ted Kennedy, andato al repubblicano Scott Brown, rappresenta un duro colpo per l'amministrazione non solo dal punto di vista ideale e storico ma anche da quello pratico: il partito democratico ha perso infatti la maggioranza qualificata di 60 voti su 100 alla Camera alta, con conseguenze pesanti per il cammino parlamentare dei provvedimenti cui Obama tiene di più, primo fra tutti appunto quello sul sistema sanitario. In questa situazione il portavoce Robert Gibbs afferma che il presidente continuerà a premere per l'approvazione della riforma sanitaria entro la fine dell'anno e che è intenzionato a lavorare con i repubblicani su regolamentazione della finanza, mutamenti climatici e altri temi di prioritaria importanza. Gibbs inoltre ammette che la Casa Bianca ha qualche responsabilità nella sconfitta in Massachsetts. In attesa di elaborare nuove strategie parlamentari, Obama chiede ai democratici di non tentare di approvare la sua riforma sanitaria prima dell'insediamento di Brown e di "concentrarsi sugli elementi chiave" del progetto che, approvato in stesure diverse alla Camera e al Senato, dovrà ora essere armonizzato in un unico testo. Lo ha detto chiaramente in un'intervista alla tv Abc, la prima dopo la sconfitta in Massachusetts, escludendo l'ipotesi di un'approvazione da parte della Camera dello stesso testo del Senato in modo da varare il provvedimento senza dover tornare alla Camera alta. "E' molto importante che la Camera possa prendere le sue decisioni: è chiaro che vi sono cose nel testo del Senato che non gradiscono - ha detto il capo della Casa Bianca - non possiamo obbligarli ad accettarle". Quanto all'analisi del voto del Massachusetts, secondo Obama mostra che gli americani "sono arrabbiati e frustrati" per come stanno andando le cose ma questi sentimenti "non risalgono ad un anno o due fa, ma esistono da almeno otto anni". 
