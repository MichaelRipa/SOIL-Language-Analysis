CITTA' DEL CAPO - Esordio difficile per la nazionale azzurra con il Paraguay in una partita condizionata dalla pioggia. Ecco i nostri voti : LA PARTITA 6: non è stata un granché, la prima dell'Italia, anche perché il Paraguay li ha soprattutto parati, i guai. Brutto il primo tempo, più vivace il secondo però non resterà molto negli occhi. L'ITALIA 6: di stima, voto di consiglio alla fine di uno scrutinio non proprio unanime. Troppe ombre tattiche e tecniche, anche se avere evitato la sconfitta all'esordio diventa un faro nella notte. IL PARAGUAY 6,5: mezzo voto in più di noi, perché loro in teoria sono più scarsi. Però, per molti minuti non si è mica notata la differenza. Probabile che noi e loro passeremo insieme il turno, senza però fare troppa strada. Il MIGLIORE - De Rossi, 6,5: comincia confusamente, non salta sul gol del Paraguay ma è lui a organizzare una riscossa più di cuore che di testa. Segna il gol del pareggio, grazie a una papera del portiere, però lui è dove deve essere. IL PEGGIORE - Marchisio 4,5: fuori ruolo, e fuori partita.  Gli hanno chiesto di fare il fantasista, che è come chiedere a una giraffa di fare il cammello. Peccato, perché come giraffa non è niente male. L'ARBITRO - Archundia, 6,5: partita facile e lui, messicano d'esperienza, non la complica. 
CITTA' DEL CAPO - "Il risultato è il rammarico più grande. Non meritavamo certamente di non prendere bottino pieno". Marcello Lippi commenta così il pareggio dell'Italia campione in carica al Mondiale sudafricano, nel match contro il Paraguay. "Nel primo tempo loro si sono avvicinati alla porta e hanno fatto gol su calcio piazzato. C'è stata una bella reazione, dobbiamo fare di più sotto porta e sottorete. Gare come queste vanno vinte, ma comunque l'Italia c'è, di gambe, di testa e di cuore, la gara ha fugato dubbi a chi ce li aveva". A fine gara il ct azzurro ha aggiunto: "Bene come gioco, abbiamo fatto una buona partita. Loro si sono limitati a controllare, non hanno creato assolutamente niente". Sull'infortunio a Buffon, che ha lasciato nella ripresa il posto a Marchetti: "Buffon aveva accusato un problema alla schiena già nel riscaldamento, pensava di potercela fare invece nell'intervallo mi ha chiesto la sostituzione. Per noi è stato un problema, non solo per il valore di Buffon ma anche perchè abbiamo perso un cambio che ci sarebbe stato utile nella gestione del finale della partita". Incerti i tempi di recupero: "Le sue condizioni saranno valutate dal medico nei prossimi giorni". Tatticamente, la squadra di è espressa meglio con il 4-4-2: "Non è detto che sia stato il cambio di modulo, ma anche la stanchezza dei nostri avversari, meno lucidi rispetto al primo tempo quando facevano blocco dietro. Inoltre non era facile giocare con questo campo così scivoloso. Comunque  li abbiamo pressati alti, costretti al lancio lungo, mai hanno creato pericoli. Però hanno risparmiato energie, erano lì dietro. Poi può darsi che nel finale abbiamo giocato con 4 attaccanti ma dobbiamo crescere sotto quel profilo lì - ha aggiunto Lippi . nella trasformazione del gioco fatto. Siamo appena all'inizio, cresceremo anche in quel senso". Sui singoli, la gara era un esame per Montolivo: "Ha fatto una gara straordinaria, di qualità e quantità, gli devo fare i complimenti". Ma ci sono belle parole anche per gli altri: "Ho avuto buone risposte anche dai nuovi, Criscito e Pepe. Tanti giocatori hanno fatto bene, sono cresciuti tanto. Dobbiamo migliorare ma siamo alla prima partita. Credo che si possa essere soddifatti, sotto tanti punti di vista. De Rossi? Ho visto anche lui avere qualche acciacco nell'ultimo periodo ma sta cercando di trovare la miglior condizione. Questa sera è stato in crescendo. Tutti sono stati in grande crescita è si è vista una buona prestazione di squadra. Se vogliamo sembrava più squadra l'Italia rispetto al Paraguay, anche se è una formazione collaudatissima". A proposito del Paraguay, Lippi piazza la stoccata: "Mi aspettavo qualcosa di piu', onestamente. Pensavo che, siccome avevamo fatto dichiarazioni di un certo tipo, giocassero più spavaldi ma sono stati molto chiusi e hanno subito quasi tutta la partita". Le prima impressioni del ct azzurro dopo i primi giorni del Mondiale. "Le squadre che mi sono piaciute di più sono Corea del Sud e Giappone. Sono quelle che mi sono piaciute come gioco. Pirlo? Spero di averlo disponibile per la terza non per la seconda". C'è spazio anche per la polemica, quando a Lippi viene riferito della provocazione di Radio Padania, che ha tifato Paraguay: "Radio Padania? Non me ne frega niente. Penso che non vi potete abbassare a fare domande di questo livello, perchè penso che voi che siete qui siete giornalisti di altissimo livello". 
"Magari l'Italia giocasse ogni giorno, sarebbe una pacchia". Lo dice con un sorriso il conducente dell'autobus 910 che alle 10 del mattino ha impiegato solo 20 minuti dalla stazione Termini a Piazza Mancini. La battuta del dipendente Atac mette in risalto improvvisamente che la città sembra vuota, o per lo meno c'è meno gente per strada. Sarà il caldo ancora torrido, sarà il primo lunedì senza scuole, sarà soprattutto, dice qualcuno, l'esordio dell'Italia ai Mondiali di calcio. "E' come se fossero già tutti a casa per vedere la partita di stasera" dice nel pomeriggio un tassista, stupito del percorso senza traffico della sua macchina. Ma basta andare dalle parti di Piazza di Siena ed ecco che si trova la folla. Tantissima gente in fila dal pomeriggio, anche per prendere il sole (con relativi asciugamani ed abbrozanti al seguito) in attesa dei Campioni del Mondo. Un grande boato accoglie la lettura delle formazioni e le immagini che mostrano Daniele De Rossi, il giocatore della Roma, beniamino della città giallorosa. IL TIFO DAVANTI AL MAXI-SCHERMO Un ringhio accoglie il gol del vantaggio del Paraguay, la gente si sente ferita nell'orgoglio "Nun vale - dice un ragazzo davvero stizzito  -  avemo avuto sempre noi la palla, ammazza questi che....." "Daje regà daje - urla un altro in piedi verso il maxischermo -  siamo i campioni!". Difficile raccontare il livello dell'urlo quando proprio De Rossi agguanta il pareggio. Un tifoso dopo gli abbracci di rito con gli amici si sfoga verso una telecamera "Si vede che la Roma è la squadra più forte di Italia, non c'è uno dell'Inter in nazionale, guarda un po' chi ha segnato?" Gli ultimi minuti sono in apnea perché l'Italia spinge, crea occasioni, gioca in velocità e la gente di Roma sembra volerla spingere verso la vittoria. Ma al fischio finale dell'arbitro messicano c'è un po' di dispiacere. "Peccato era la mia prima partita dell'Italia in piazza  -  dice una ragazza con la maglietta della nazionale  -  e mi sentivo fiduciosa, come se noi da qui potessimo davvero dare una mano alla squadra. Ci riproverò domenica". Un papà con due figli al seguito, si gratta il mento pensieroso e dice "Certo non abbiamo giocato male ma se avessimo tirato in porta anche nel primo tempo penso che avremmo vinto facile, ma dai alla fine va bene così". 
brutta partenza dell'italia 
CITTA' DEL CAPO - "Avevamo di fronte i Campioni del Mondo, non era facile, loro sono stati molto ordinati ma nella ripresa abbiamo giocato anche se poi si è fatto male Santana e non avevamo più cambi". Così Gerardo Martino, ct del Paraguay, commenta il pari con cui l'Albirroja ha impattato con l'Italia all'esordio al Mondiale. "Siamo stati al di sotto di quello che ci si aspettava? Bisogna tener conto dell'importanza dell'avverario - replica - e che era la prima partita del Mondiale, con tante aspettative, molta ansia, un pò di nervosismo. Questo pari ci deve servire da stimolo, ognuno deve riflettere su se stesso, dobbiamo trovare i nostri veri valori". 
JOHANNESBURG - "Io di grandi sfide ne ho vissute tante ma questa è quella più importante". Carlos Dunga è pronto a vivere con il suo Brasile un Mondiale da protagonista. E la frase ad effetto, volutamente esagerata visto che l'emozione di alzare la coppa l'ha già vissuta nel '94 da giocatore, ha un preciso significato: tenere alta l'attenzione per non lasciare nulla di intentato. E soprattutto per non ripetere gli errori del 2006 quando il Brasile, grande favorito, uscì malamente nei quarti per mano della Francia. SENTO DI PIU' LA RESPONSABILITA' - "Oggi sono più preparato rispetto a quando ho giocato", spiega Dunga. "Ho una responsabilità molto grande, per questo sento di più l'evento. Ma la cosa più importante è dormire bene per prendere le decisioni migliori. Come allenatore, la pressione è maggiore, ma quando si riesce a far bene la gioia è più grande". Poi spiega perché ha deciso di far disputare gli allenamenti della sua squadra a porte chiuse. "Voglio che ci sia la concentrazione necessaria. Questo è un nuovo modo di lavorare". NON CI SIAMO ITALIANIZZATI - A Dunga non pesa il fatto che il Brasile sia condannato a vincere: "E' una tradizione che ci portiamo dietro - dice - ma nel calcio non contano passato e futuro, solo il presente". Poi dissente con chi valuta la Selecao molto italiana. "Non direi che il Brasile si è italianizzato - replica - ma piuttosto che sono le squadre italiane ad essersi brasilianizzate. Pensate all'Inter che ha il nostro capitano Lucio e gli altri: prima che ci fossero loro non vinceva la Champions da più di 40 anni". RISPETTO PER LA COREA DEL NORD - Il primo avversario è la Corea del Nord. "E' una squadra compatta, veloce, con tre giocatori che giocano all'estero, questo può aiutare", ammonisce Dunga. "Le squadre asiatiche stanno facendo bene, dobbiamo ammettere che si sono evoluti recentemente. A volte si ha la mania di vedere chi è il migliore in campo secondo la tradizione ma è il campo a dire la verità. Dobbiamo avere rispetto per la Corea del Nord". MI E' PIACIUTA LA GERMANIA - Infine il ct dà le sue prime impressioni sul Mondiale appena iniziato. "La Germania è stata criticata e ha segnato 4 gol. Eppure si dice che non è una squadra spettacolare... In questa Coppa del Mondo, i giocatori devono essere preparati, con l'adrenalina giusta". conclude 
ROMA - Ai Mondiali è l'ora degli azzurri. Tutta Italia si ferma a guardare e a tifare in tv. Frasi di rito sentite e risentite tante volte, alla vigilia della rassegna iridata. Ma spesso non si fa i conti con il folto, spesso sottovalutato, gruppo dei tifosi anti-nazionale. Da qualche anno capeggiato dai numerosi sostenitori della Lega e della Padania. Detto fatto e a far gioire in tanti durante la partita ha pensato il conduttore Roberto Ortelli di Radio Padania Libera che al gol del provvisorio vantaggio del Paraguay è esploso di gioia: "Abbiamo fatto gol", ha urlato. "Grazie a Cannavaro che si è fatto sovrastare dal centravanti paraguayano". Un elemento di gioia in più visto che il giocatore napoletano ha detto che parte dei premi eventualmente vinti sarà devoluta al comitato per le celebrazioni di 150 anni dell'Unità d'Italia in polemica con il leghista Roberto Calderoli. L'INDIFFERENZA DI LIPPI - C'è già chi grida alla vergogna, chi, come lo stesso ct azzurro Marcello Lippi, preferisce l'indifferenza ("Non me ne frega nulla di quello che dicono a Radio padania") e chi, invece, come l'europarlamentare Matteo Salvini, direttore del palinsesto di Radio Padania, giustifica pienamente l'atteggiamento: "Non c'è nessun articolo della Costituzione che obbliga a tifare per qualcuno  -  sottolinea -. Noi tifiamo per chi gioca meglio". E quindi, ipoteticamente anche per l'Italia: "Soprattutto se segna un milanista: Gattuso, Zambrotta, o se segna Marchisio". Sarà. Ma il diritto italiano parla chiaro: se la libertà di parola è basilare, l'incitamento all'odio nazionale costituisce reato... FORZA LUMEZZANE, NO ITALIA - E a dar loro voce, in questi giorni, ha pensato Radio Padania Libera dove, in occasione del torneo sudafricano è iniziata 'Teste di calcio', trasmissione dedicata alle partite dell'Italia. "Al posto dell'Inno mandate in onda 'Il ballo del qua qua'", ha detto tale Mario da Milano, fra i primi a telefonare. Gli fa eco Armando da Venezia: "Io sto con Lumezzate e Milan, non con la Nazionale che mi fa schifo". MARCHISIO CON LA PADANIA - Gli strascichi delle polemiche degli ultimi giorni sono ancora caldi. Claudio Marchisio che avrebbe cantato l'Inno di Mameli aggiungendo l'aggettivo "ladrona" a Roma è il preferito dagli ascoltatori.  "Marchisio dovrebbe giocare nella Padania non nell'Italia" dice Johnny. "Fatelo sentire mentre canta l'inno", suggerisce. E a sintetizzare il pensiero degli altri pensa Vittorio da Castel San Giovanni (Piacenza) "Qui si tifa Padania, non Italia". 
CITTA' DEL CAPO - Si poteva affogare dentro la profondissima pozzanghera, e invece alla fine l'Italia ha trovato i braccioli per restare a galla. Li ha trovati grazie alla papera di Justo (mica tanto) Villar, un portiere che va ad allungare la lista degli sciagurati in questo bizzarro inizio di mondiale, una iattura per chiunque porti i guantoni senza essere un pugile. Ma se Villar ha bucato, De Rossi ci ha creduto: proprio uno dei reduci mondiali più tosti permette agli azzurri di evitare la tremenda sconfitta del debutto, un evento sempre funesto anche in un girone facile come il nostro. Girone che l'uno a uno ci permette ancora di vincere, e questo sarà vitale per non tornare a casa troppo presto. L'Italia era quasi un esperimento, soprattutto da centrocampo in avanti. E le ombre sono state più delle luci. Ha fallito del tutto Marchisio, colui che nella squadra senza fantasisti (e con Pirlo infortunato) doveva metterci il fosforo e il guizzo; però il bianconero ha galleggiato a lungo tra i reparti, in evidente difficoltà in un ruolo pressoché sconosciuto. Tanto che Lippi lo ha quasi tolto per disperazione (ma Camoranesi, al suo posto, non ha fatto niente di più). Appena sufficiente Pepe, invisibile Iaquinta e totalmente solo Gilardino: ecco perché gli azzurri non hanno mai tirato in porta. Le cose non sono migliorate nel finale, quando le patrie sorti sono state affidate a Totò Di Natale, il capocannoniere della serie A. Però la solitudine degli attaccanti è dipesa anche dalla scarsissima vena dei cosiddetti creativi: Montolivo, eletto "vice Pirlo" anche per mancanza di alternative, ha giocato  in modo  timido e pallido, come troppo spesso gli accade. Ha talento, ma zero calore. In difesa, bene Cannavaro anche se il gol del Paraguay è tutto suo, mentre Buffon è stato appiedato dalla sciatica come un nonnetto, ed è rimasto nello spogliatoio tra un tempo e l'altro. Tra le grandi viste finora, non  enormi per la verità, l'Italia è una delle più piccine e lo si temeva. Ora il cammino ravvicinato è facile, ma per andare davvero avanti serve molto di più. Questa Italia, se giocasse in campionato, sarebbe una squadra da metà classifica. 
CITTA' DEL CAPO - Il coro degli azzurri è unanime dopo il pari con il Paraguay nell'esordio ai mondiali in Sudafrica . Da De Rossi a Montolivo, tutti concordi nel dire che l'Italia meritava qualcosa di più dell'1-1 finale. DE ROSSI: "MEGLIO NOI" - Daniele De Rossi ha realizzato la rete che ha permesso agli azzurri di evitare una sconfitta che avrebbe avuto il sapore della beffa. "E' un gol importantissimo, forse il più importante con la Nazionale insieme al rigore della finale - dice il centrocampista della Roma -. Abbiamo giocato bene, anche se sono stato ingenuo nel primo gol loro. E' stata una gara giocata bene, da Italia, siamo stati tosti, abbiamo concesso poco o niente, dispiace la mia disattenzione sul gol, ma la rabbia è di tutti. Per la vittoria è mancato poco. Il bicchiere adesso è mezzo pieno, magari per voi sarà mezzo vuoto. Penso che le prossime gare saranno difficili ma non impossibili''. Dove può arrivare l'Italia? ''Ci sono 2-3 squadre più forti di noi, ma non partiamo battuti con nessuno. Stasera il pallino lo abbiamo quasi sempre avuto noi, non è facile giocare contro squadre che avrebbero firmato per un pari con noi. Noi giochiamo per vincere, siamo l'Italia''. La nota stonata della serata è l'infortunio di Buffon: ''So che si è fatto male alla schiena, ma alla fine l'ho visto abbastanza tranquillo". Per il futuro, la via da seguire è chiara. "Dobbiamo migliorare sui 30 metri, non gli attaccanti, ma tutti, dobbiamo essere più concreti, arriviamo sempre lì davanti ma manca l'ultimo passaggio, la zampata vincente. Tutti dobbiamo migliorare, dobbiamo crescere insieme, 4 anni fa è stato il nostro segreto, cresceremo ancora". MONTOLIVO: "ERO EMOZIONATO" - Riccardo Montolivo è stato tra i migliori in campo. "Ero abbastanza emozionato, ho fatto una prestazione importante, sono contento che la squadra giocato bene. Con Daniele (De Rossi, ndr) mi sono trovato alla grande. Mi sarebbe piaciuto concludere qualche volta in più in porta. Ho trovato una nuova dimensione in questo ruolo diverso - aggiunge Montolivo - Ora mi godo questa prestazione, abbiamo cinque giorni per preparare la prossima partita che è ancora più importante. Ringrazio Lippi per le belle parole". LA GIOIA DI CRISCITO - Domenico Criscito è stata una delle piacevoli novità presentate da Lippi: "In allenamento cerco di dare il massimo, oggi Lippi mi ha comunicato al sua scelta ed ero felicissimo. Sono contento della prestazione della squadra devo farmi trovare pronto quando sono chiamato in causa. L'Italia doveva vincere perchè abbiamo dimostrato di essere superiori - spiega il calciatore del Genoa - la gara l'abbiamo fatta noi. Le prossime due gare sono fondamentali per il nostro cammino. Cosa ha detto Lippi negli spogliatoi? Ci ha chiesto di giocare con il cuore, abbiamo dimostrato di essere un buon gruppo. Alla fine abbiamo ottenuto il pareggio". CHIELLINI: "LI ABBIAMO MESSI SOTTO" - Orgoglioso e fiducioso Giorgio Chiellini: "Noi italiani non siamo fatti per le amichevoli. Già durante la rifinitura si respirava tutta un'altra aria. E oggi abbiamo messo sotto il Paraguay, che è una squadra ostica. Peccato per il gol preso. Con tutto il rispetto per il Paraguay, solo su palle inattive potevano crearci problemi. Meritavamo di più noi, comunque un pari all'esordio può andare bene". L'OTTIMISMO DI BUFFON - "Si tratta di un risentimento al nervo sciatico, spero di recuperare in due giorni. Temevo di essermi strappato". Così Gigi Buffon ha spiegato lo stato del suo infortunio che lo ha costretto ad uscire alla fine del primo tempo ed ha lasciato spazio a Marchetti. GILARDINO: "PUNTO PREZIOSO" - Gara difficile per Alberto Gilardino: "Troppo solo in avanti nel primo tempo? E' stata una partita che ci siamo preparati in questo modo. Sono a disposizione del mister, mi va bene ogni cosa. Secondo me abbiamo giocato una buonissima gara, intensa e determinata. E' un punto prezioso. Loro non ci hanno impensierito molto. Ci sono buoni presupposti per andare avanti e far bene". CANNAVARO: "PECCATO PER IL GOL PRESO" - Fabio Cannavaro analizza gli errori: "Una disattenzione su un calcio piazzato ci stava costando caro. Abbiamo parlato di questo con il gruppo e ci siamo detti di dover stare più attenti perchè in un Mondiale devi sbagliare meno possibile. C'è stata la reazione, abbiamo corso e lottato, siamo soddisfatti". Il capitano azzurro prova a fare un paragone con l'Italia vincente al Mondiale 2006 e quella in Sudafrica. "Siamo arrivati al Mondiale qualificandoci bene, abbiamo fatto fatica nelle amichevoli. Oggi c'è stato un pareggio ma al di là del punteggio la prestazione è buona. La differenza è che nel 2006 abbiamo vinto, qui ancora no. I giocatori che sono qui sono i migliori che abbiamo nel campionato". 
