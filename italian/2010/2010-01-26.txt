DAL TRENO DELLA MEMORIA - Fuori la temperatura è di 20 gradi sotto le zero e sul Treno della Memoria cinque carrozze su undici sono senza riscaldamento. Il convoglio che Trenitalia ha messo a disposizione per l'iniziativa organizzata da Cgil e Cisl Lombardia è partito alle 18 di oggi da Cracovia per rientrare in Italia con a bordo 650 tra studenti, lavoratori e pensionati. Nonostante i disagi dell'andata, quando c'erano già stati problemi su una carrozza, il treno è stato agganciato al locomotore soltanto mezz'ora prima della partenza. All'inizio il guasto ha interessato solo due carrozze, ma dopo un'ora le vetture fredde erano già tre, quindi gli occupanti sono stati trasferiti in quella ristorante che però si è guastata dopo pochi minuti. Sorpassato dopo le 21 il confine tra Polonia e Repubblica Ceca, le carrozze guaste sono diventate cinque e i passeggeri, tra i quali ci sono anche 50 giovani francesi, sono stati costretti a proseguire il viaggio ammassati negli scompartimenti rimasti caldi. Contattati da Repubblica , alcuni anziani che si trovavano a bordo hanno raccontato che a un certo punto il treno si è fermato e l'unica indicazione arrivata dal personale è stata di prendere quanti più indumenti era possibile dalle valigie per coprirsi perché c'era il rischio che andasse via la luce e il riscaldamento non funzionasse più in nessuna carrozza. Malgrado si tratti di un treno a cuccette, le coperte sono state distribuite soltanto intorno alle 23.30. Tutto questo mentre altri treni continuavano a circolare. I segretari regionali di Cisl e Cgil Lombardia, Gigi Petteni e Nino Baseotto, hanno protestato formalmente con  Trenitalia. Baseotto parla di "comportamento irresponsabile" e di una "gravissima responsabilità di Trenitalia che ha assemblato un convoglio con materiale scadente, evidentemente non adeguatamente testato, e comunque non adatto alle temperature polari di questi giorni". Ed è per questo che "sin da domani - conclude - daremo mandato ai nostri legali di intraprendere ogni azione utile a tutelare coloro che partecipano a questo viaggio". Da Trenitalia ha comunciato che quando il treno arriverà domani mattina a Tarvisio sarà possibile sostituire il convoglio per concludere il viaggio al caldo. 
ROMA - Un altro omicidio a Latina, il secondo in poco meno di 24 ore. Questa sera, in via Montelupone, nel quartiere periferico Gionchetto, è stato trovato ucciso un uomo. Ieri sera era stato assassinato nella sua casa Massimiliano Moro, 45 anni, con due colpi di pistola alla nuca. Mentre ieri mattina, in un altro agguato, era stato ferito gravemente a colpi di pistola Carmine Ciarelli, 48 anni. Una vera e propria escalation di violenza, dopo il quale la questura di Latina ha deciso di intensifichare i dispositivi di controllo del territorio. Sugli agguati sono in corso indagini della squadra mobile, e viene mantenuto al momento il più stretto riserbo. Gli investigatori non escludono un possibile collegamento tra gli episodi. Quanto sta succedendo fa dire ad Enzo Ciconte, esperto di questioni di mafie e presidente dell'Osservatorio della Regione Lazio sulla criminalità, che nel pontino "sta accadendo qualcosa". Anche se "non è detto che i fatti siano collegati - sottolinea Ciconte - il clima nella zona peggiora e aumenta la pericolosità" perchè "si evidenzia una situazione in movimento da tenere sotto osservazione e ad alto rischio e vulnerabilità". Secondo l'esperto "sono fatti che non vanno sottovalutati e, soprattutto, non vanno ritenuti sporadici. Di qui la richiesta "della massima attenzione da parte degli organi dello Stato e la vigilanza dei partiti". Anche perchè nella zona "c'è il comune di Fondi che non è stato sciolto per infiltrazione mafiosa, i suoi amministratori si sono dimessi a suo tempo e ora potrebbero anche ricandidarsi alle prossime elezioni amministrative". 
ROMA  - Grazie ad un gol di Daniele De Rossi, la Roma batte il Catania per 1-0 e si qualifica per le semifinali di Coppa Italia dove incontrerà la vincente di Milan-Udinese, quarto in programma domani sera a San Siro. Vittoria meritata quella giallorossa, ma contro un buon Catania che dimostra una volta di più di attraversare un bel periodo di forma. RANIERI, POCO TURN OVER - Ranieri schiera giocatori poco utilizzati sino ad ora, ma non rischia e mette in campo anche Pizarro, De Rossi, Perrotta, con l'importante ritorno in difesa di Mexes. Unica punta Okaka supportato da Taddei e Menez. Mihajlovic fa molto turn over invece, pensando all'importante match di campionato contro l'Udinese, domenica prossima. Dopo un buon avvio da parte dei siciliani, la Roma prende le misure e attacca convinta. Pizarro non sbaglia un passaggio e la corsia di destra, grazie a Taddei e Perrotta funziona alla grande. Funziona meno bene Menez a sinistra, lento e prevedibile. La Roma si fa pericolosa dopo la mezz'ora, con Perrotta e poi Riise. La difesa rossoazzurra si salva. Al 40' Bellusci stende platealmente Menez rimediando un cartellino giallo che alla fine peserà come un macigno. Il primo tempo si chiude con un tiro da fuori di De Rossi, sul fondo non di molto. WALZER DI ESPULSIONI - La ripresa vede in campo Cerci al posto del deludente Menez per la Roma. I giallorossi spingono nei primi minuti: Campagnolo prima respinge un tiro di Cerci, poi Okaka solo davanti al portiere spreca l'impossibile. Mihajlovic perde Plasmati per infortunio ed inserisce il giovane Nicastro. Fuori anche Capuano e dentro Alvarez. Al 13' Bellusci rimedia un secondo cartellino giallo per un fallo al limite dell'area: Catania in dieci. Gli etnei comunque resistono e Campagnolo al 25' dice di no ad Okaka per ripetersi qualche secondo dopo su De Rossi. E arriviamo al minuto 27: Augustyn commette una leggerezza difensiva e si fa rubare palla da Okaka. Il difensore lo stende e rimedia un giusto cartellino rosso. DECIDE DE ROSSI  - Il Catania, in nove contro undici, abdica al 29': Okaka in area tocca all'indietro per De Rossi che conclude dal limite. E' la rete decisiva. Gli ospiti come ovvio non riescono più ad opporre resistenza e la Roma spreca l'impossibile. Ma il risultato non cambia sino al 90' e la semifinale è cosa fatta. "IMPORTANTE ERA PASSARE" - Soddisfatto a fine gara il tecnico della Roma, Claudio Ranieri: "Sapevamo che loro si sarebbero difesi per poi ripartire  -  ha detto l'allenatore ai microfoni Rai -. E' il loro gioco e lo conosciamo. Siamo stati bravi noi, molto attenti, abbiamo fatto girare palla anche se non abbiamo concretizzato. Temevo il Catania e per questo motivo non ho fatto molto turn over. Per noi era importante andare avanti, accedere alla semifinale. E ci siamo riusciti". "AGONIA NEL FINALE" - Il Catania esce a testa alta. Concorda anche il tecnico Sinisa Mihajlovic. "Sapevamo che la Roma avrebbe fatto la partita  -  ha dichiarato -.  Ma sin quando siamo stati undici contro undici, abbiamo tenuto e la Roma non ha fatto nulla di che. Ci abbiamo sempre creduto, anche in dieci. Ma quando siamo rimasti in nove ho sperato che loro chiudessero la gara per porre fine all'agonia. Noi pensavamo già all'Udinese". Roma-Catania 1-0 (0-0) Roma (4-2-3-1): Doni; Motta (38' st Cicinho), Burdisso, Mexes, Riise; Pizarro, De Rossi, Taddei, Perrotta, Menez (1' st Cerci ); Okaka. (Lobont, Juan, Esposito, Pit, Brighi). All.: Ranieri Catania (4-3-3): Campagnolo; Potenza, Bellusci, Terlizzi, Capuano (10' st Alvarez); Ledesma, Izco, Moretti (21' st Delvecchio), Morimoto, Plasmati (10' st Nicastro). (1 Kosicky, 3 Spolli, 27 Biagianti,19 Ricchiuti). All. Mihajlovic Arbitro: Pierpaoli di Firenze Reti: 28' st De Rossi Note: angoli: 10-1 per la Roma. Recupero: 0' e 3'. Espulsi: Bellusci al 12' del secondo tempo  e Augustyn al 27' della ripresa per doppia ammonizione. Ammoniti: Pizarro per gioco scorretto, Bellusci per proteste, Augustyn per gioco scorretto, De Rossi per gioco scorretto. Spettatori: 14.479 per un incasso di 107.131 euro. Leggi i commenti I commenti dei lettori 
Ascoltando le canzoni in gara nella categoria dei big del prossimo festival di Sanremo, si nota subito una curiosa ricorrenza. Facendo la tara, e ricordando sempre che stiamo parlando di Sanremo, ovvero di una zona a parte dell'universo musicale, emerge una qualche attenzione al mondo che c'è intorno. Da deridere, innanzitutto, con "Meno male" di Cristicchi, un pezzo che fa il verso a Rino Gaetano con rime e ironie corrosive. Da protestare, con la rabbia "working class" di Fabrizio Moro, cupo e furente con il tocco reggae di "Non è una canzone". Oppure da piangere ("Il mondo piange" di Irene Fornaciari con i Nomadi), e perfino da salvare, ovviamente con l'amore, e nel disperato tentativo si cimenta addirittura la candida Arisa con la allegra filastrocca intitolata "Malamorenò". Mischiandole, verrebbe fuori un quadretto devastante: scoppierà il sole, il mondo piange ma può risorgere, è tutta una galera, ma meno male che c'è Carla Bruni. Cosa aspettarsi? Il festival per definizione è un calderone che avrebbe la presunzione di contenere tutte le possibili italie musicali, e poi si riduce di solito a contenerne gli scarti, con qualche fulgida eccezione, di tanto in tanto. Partiamo dal meglio, per una volta. Fascino, eleganza e qualità saranno garantiti per certo da due canzoni, ambedue cantate da voci femminili: Malika Ayane fa addirittura a meno del ritornello nella sua "Ricomincio da qui", elusiva, eterea, bellissima. Irene Grandi torna a vendicare la clamorosa esclusione di "Brucia la città" (nel 2007) presentandosi con il medesimo autore, l'ispiratissimo Francesco Bianconi di Baustelle che questa volta ha inventato un agrodolce addio d'amore incorniciato da "La cometa di Halley". Due perle. Alle quali va aggiunta quella che sarà la sorpresa più clamorosa di tutta la manifestazione ovvero Morgan che ha prodotto "La sera", un pezzo complesso e magnifico, totalmente fuori registro dai cliché abituali, una sorta di opera in terzinato che ricorda il sinfonismo di Bindi. Una vera pazzia ma non priva di un suo decadente e perverso fascino. Buono anche il pezzo di Enrico Ruggeri, "La notte delle fate", che va iscritto in quella speciale lista di pezzi che centrano mirabilmente aspetti della sensibilità femminile di cui Ruggeri aveva già dato prova (vedi "Mare d'inverno" e "Quello che le donne non dicono"). Ma ovviamente non si può gioire più di tanto. A qualche sparuto tentativo di qualità deve per forza corrispondere un contrappeso micidiale e senza sconti. Povia, ormai abbonato al sensazionalismo da festival, si produrrà in un racconto su Eluana Englaro (gli rimangono l'aborto, la pedofilia e il divorzio per le prossime edizioni). Toto Cutugno ci mette del suo ma, va detto, con grande dignità. A pesare è soprattutto il suo passato. Pupo, il principe Emanuele Filiberto e il tenorino Luca Canonici delizieranno i trashologhi con la loro lettera d'amore a voci spiegate dedicata alla nostra Italia (tanto per ricordare antichi fasti alla Reitano). L'altra Italia, quella dei dialetti, dopo tanto discutere e sollevare polemiche da parte di leghisti e protettori del folklore, avrà un unico rappresentante, ovvero Nino D'Angelo che questa volta ha prodotto un vero inno di sapore etnico alla condizione meridionale. Bello e vitale. Dulcis in fundo i talent-boys ovvero quelli che provengono dagli show televisivi. Mengoni, che arriva di diritto come vincitore di X Factor presenta una canzone imbarazzante. Valerio Scanu è uno che sembra uscito da quelle melodie indistinte che si facevano per i Sanremo minori degli anni Settanta. Ancora una volta giovani che sembrano più vecchi non solo dei loro zii, ma anche dei loro nonni. Si salva, e di molte spanne, Noemi, l'unica tra questi presunti big, inseriti nella lista con discutibile forzatura, a portare una canzone degna di questa nome, "Per tutta la vita", e per di più cantata con originalità. Per chiudere i Sonhora, quelli con l'"h", che hanno almeno il merito di aver stimolato una delle migliori parodie festivaliere a opera di Elio e le Storie Tese, e che quest'anno portano l'unica vera canzone d'amore in chiave pop, moderna quanto basta, ma inguaribilmente innocua. E senza "h". 
ROMA - Nessun 6, nè 5+1 al concorso di questa sera, l'undicesimo dell'anno, del Superenalotto. I vincitori con 5 punti sono 19, ciascuno incassa 41.066,99 euro. La combinazione vincente è la seguente: 6-15-18-23-53-62. Numero Jolly: 80. Superstar: 74. Il jackpot sale a 131 milioni di euro. Sarebbe il secondo mai vinto dopo i 146,8 milioni dello scorso 22 agosto scorso a Bagnone in provincia di Massa carrara. 
TOKYO - Piangono in undici. Una dopo l'altra, ragazze dagli arrossati occhi a mandorla, raccontano le loro storie. E singhiozzano. A proporre in dvd il commovente Crying Girl ( Nakigao , in giapponese) è Amuse Soft Entertainment e, contro ogni immaginazione, il progetto sta rendendo anche molto bene. Le lacrime sono vere, nessuna delle ragazze recita e le storie - che loro stesse definiscono "le esperienze più brutte della nostra vita" - non sono poi tutte così tragiche. Ma riflettono un mondo lontano dai ritmi occidentali, dove velocità, competizione e stress per cercare di uscire dalla massa, sono a livelli altissimi. VIDEO: IL TRAILER Marika piange perché è stata sgridata dal suo capo. Risa versa lacrime amarissime per essere stata scaricata dal fidanzato. Nana la modella si dispera dopo aver visto una sua brutta foto su una rivista. Shiho singhiozza al ricordo del saluto di un suo amore. Mai piange per aver toccato "la profonda solitudine della città" e Yutaka tira su col naso al pensiero di un'amica con un cancro al seno scoperto poco prima del matrimonio. La tortura in dvd è senza sottotitoli, esclusivamente in giapponese e ordinarla è possibile solo cliccando a caso sugli incomprensibili simboli in rosa shocking del sito ufficiale. Ma è un momento di passaggio. I più testardi non devono fare altro che aspettare il 26 marzo, data in cui Crying Girl sarà disponibile su Amazon Japan . Il successo è stato incredibile ed è stato possibile grazie agli uomini giapponesi. Sono stati loro a far andare a ruba il dvd. Su un forum dedicato al film alcuni confessano di avere il proprio "istinto di conquista completamente bloccato". Sostengono sia un problema diffuso in Giappone e che il pericolo di non essere più all'altezza stia diventando serio. Così guardare belle ragazze piangere riesce a migliorare la loro autostima. La forza del maschio aumenta di fronte alle lacrime delle femmine. Il passaparola tra questi nuovi samurai ha fatto il resto. Ma il forum era giapponese e non è prevedibile che cosa potrebbe accadere da noi. Per chiudere con notizie pratiche aggiungiamo che Crying Girl costa 2,940 yen (con lo sconto 2,176 yen, circa 25 euro) tasse incluse, fazzoletti no. 
AOSTA - Un colpo da svariate centinaia di migliaia di euro commesso la notte scorsa ai danni della gioielleria "Oro Antico", a Courmayeur  uno degli indirizzi di prestigio della clientela vip della località della Valle d'Aosta. Tra gli oggetti rubati diamanti, orologi di marca, collier, anelli e gioielli antichi. I ladri hanno prima aperto la porta blindata della cantina del palazzo con dei grimaldelli e poi con pistoni idraulici hanno fatto un buco nel soffitto da cui sono saliti nel negozio. A questo punto hanno disattivato l'ultratecnologico sistema di allarme, a pavimento e perimetrale. Infine con una lancia termica hanno tagliato gli armadi blindati e la cassaforte. Anche gli espositori della vetrina sono stati svuotati. Nessuno ha sentito nulla: il palazzo è abitato in genere da turisti che frequentano Courmayeur nel fine settimana. Ad accorgersi del furto, questa mattina, è stata la commessa del negozio che immediatamente ha chiamato i carabinieri. "Appena siamo stati informati - ha dichiarato Roberto Corsico, il marito della titolare del negozio, Elena Re - siamo saliti a Courmayeur. Ci hanno rubato praticamente tutto tra cui alcuni pezzi di grande valore. Non abbiamo avuto alcun sospetto di essere nel mirino dei ladri: ieri sera abbiamo chiuso alle 19.30 e questa mattina ci siamo ritrovati con il negozio vuoto''. Gli inquirenti ritengono che si tratti di una banda di professionisti provenienti da fuori valle. 
Abbiamo esportato la Protezione Civile sino ad Haiti, dopo aver visto il suo capo andare su e giù per l'Italia. Anche se Haiti non è propriamente agli antipodi dell'Italia è certo molto lontano, e qui gli antipodi servono se non altro come plurale di "antipodo", e non di "antipode. L'antipodo è quel gioco enigmistico che allarga il campo dei palindromi, perché consente di tenere ferma una lettera, normalmente l'iniziale. L'altra settimana il lettore Roberto Pagetta mi aveva mandato un antipodo su Guido Bertolaso, antipodo che viene ottimo oggi, dopo che Hillary Clinton ha dichiarato che le severe critiche di Bertolaso all'organizzazione degli aiuti Usa dopo il terremoto di Haiti sono "discorsi da bar sport": *Posa l'otre, Bertolaso! 
ROMA  - La Capitale è pronta a prendersi l'Olimpiade 2020: è stato presentato oggi il Logo che apparirà sul dossier che verrà presentato al CIO, che vaglierà la candidatura di Roma ad ospitare i Giochi. Il marchio di Roma 2020 è un quadrato rosso con sotto una bandiera tricolore, in cui compare in giallo il numero 2020 e due ellissi con i colori dei cerchi olimpici. Il marchio è stato disegnato dalla stessa agenzia che ha firmato il logo di Torino 2006 e che già disegnò quello per le Olimpiadi romane del 1960. I ROMANI SONO CON NOI - Nel corso della conferenza stampa, il sindaco Gianni Alemanno ha sottolineato l'appoggio della cittadinanza romana alla candidatura della Città Eterna, evidenziandone i vantaggi: "Quasi il 90% dei romani è favorevole  -  ha dichiarato il Primo Cittadino  -  e il loro consenso è determinante. La ricaduta economica di un simile evento è evidente e potrebbe portare flussi turistici anche nel lungo periodo, come accaduto a Barcellona. Inoltre abbiamo il sostegno della Camera di Commercio e dell'Unione degli Industriali Romani, ovvero delle grandi forze economiche e sociali di questa città". A TOR DI QUINTO IL VILLAGGIO - Sul fronte degli impianti, Alemanno fa un po' di chiarezza: "Il villaggio olimpico sorgerà a Tor di Quinto  -  spiega il Sindaco  -  a pochi minuti dal Foro Italico. La concentrazione dei luoghi e la riqualificazione del Tevere saranno le nostre prerogative. Saxa Rubra sarà impegnata per compensazione per altre attività che non hanno trovato collocazione nelle aree stabilite. Non abbandoneremo Calatrava, dove però puntiamo a creare un centro polifunzionale, che vada al di là della destinazione del nuoto. Pensiamo a un palazzetto da 18mila posti, che ospiti tre discipline tra cui il basket. La nostra è una candidatura ecocompatibile, che ci consentirebbe una riqualifica ambientale.  Vogliamo infrastrutture che durino nel tempo e generino benessere diffuso". NON IMPORTA CHI E' PIU' BELLA - Sempre aperta, invece, la querelle con Venezia, anch'essa candidata ad ospitare i Giochi del 2020: "Ho il massimo rispetto per la città lagunare e per la sua candidatura  -  ammette Alemanno  -  ma la scelta del Coni non si baserà su elementi astratti, ovvero se Roma sia o meno più bella di Venezia. Il Coni sceglie in base alla prospettiva del successo internazionale, perché domani dovremo affrontare le più grandi capitali del mondo".  La decisione del Comitato Olimpico è attesa tra febbraio e marzo. COMITATO PROMOTORE - La conferenza stampa è servita, oltre che a presentare il logo, anche per annunciare l'insediamento del Comitato Promotore di Roma 2020: a comporlo presidenti della Uir Aurelio Regina, della Camera di Commercio di Roma Andrea Mondello, di Rds spa Eduardo Montefusco, dell'Api Ugo Maria Brachetti Peretti, gli amministratori delegati di Alitalia Rocco Sabelli, di Medusa Film spa Giampaolo Letta, di Ferrovie dello Stato Mauro Moretti, di Lottomatica Marco Sala, di Bulgari Francesco Trapani, di Jumbo grandi eventi Rossella Bussetti, il direttore delle relazioni istituzionali Italia di Mediaset Andrea Ambrogetti, il vice direttore generale della Rai Giancarlo Leone e la vice presidente di Caltagirone Editore spa Azzurra Caltagirone. Leggi i commenti I commenti dei lettori 
MILANO - Si era messa male per le Borse europee. Penalizzati dalle vendite per tutta la seduta, i listini si sono risollevati nel finale grazie al dato sulla fiducia dei consumatori Usa che ha superato le aspettative degli analisti. Questo ha ridato fiducia agli investitori consentendo a Wall Street di aprire in terreno positivo e di salire con continuità per tutto il pomeriggio. A rimorchio le piazze del Vecchio continente, che hanno recuperato le perdite della mattinata causate dalla pessima chiusura delle Borse asiatiche. In particolare, Shanghai (-2,56%) è scivolata ai minimi degli ultimi tre mesi sul giro di vite della Banca centrale cinese: ha chiesto agli istituti di credito di aumentare le riserve, concedendo meno prestiti e spaventando gli investitori che temono il rallentamento della terza economia mondiale. Non ha aiutato nemmeno la pubblicazione del deludente dato sul pil inglese, che ha messo in evidenza come la ripresa sia ancora debole. Poi, è arrivato il dato sulla fiducia americana, salito a 55,9 punti in gennaio dai 53,6 di dicembre. Il dato è migliore delle attese degli analisti, che avevano previsto una lettura a 53,5 punti. L'indicatore fa segnare così il terzo mese consecutivo di crescita e si colloca al livello massimo dal settembre 2008. In finale, a Londra l'indice Ftse ha guadagnato lo 0,31%, a Francoforte il Dax ha segnato un +0,67%. Stesso progresso percentuale per il Cac40 di Parigi. Segno positivo anche ad Amsterdam (+0,35%), Madrid (+0,87%) e Zurigo (+0,51%). A Piazza Affari, l’indice Ftse Mib ha chiuso appena al di sopra della parità (+0,15%), zavorrato da Unicredit. Piazza Cordusio ha perso il 2,23% (dopo essere stata anche a -4%): da una parte ha pesato la rottura del supporto a 2,095%, dall’altro l’intervento della Consob austriaca che ha detto di aspettarsi massicce svalutazioni da parte delle banche del paese (dove Unicredit è presente con Bank Austria) a causa della loro esposizione ad Est. Tra i bancari torna a scendere la Popolare Milano (0,82% a 4,81) mentre sono saliti Ubi Banca (+1,28% a 10,3%), il Banco Popolare (+0,49%) e Mediobanca (+0,49%). Miglior titolo del Ftse Mib è stato Lottomatica (+3,32%), premiata da un report di Exane-Bnp. Seguono Stm (+1,92%), in scia ai buoni risultatati di Texas Instrument e in attesa della pubblicazione dei conti annuali, e Pirelli (+1,56%). Buoni rialzi anche per Finmeccanica (+1,35) e Atlantia (+1,15%). Ancora in calo Fiat. Dopo lo scivolone seguito alla pubblicazione dei conti 2009, il Lingotto ha chiuso in discesa (-0,79%) a causa di un paio di report negativi e sui timori per l'andamento del mercato nel 2010, confermati dalla decisione di chiudere per due settimane tutti gli stabilimenti italiani. Ne ha risentito anche la controllante Exor (-2,09% a 12,21). Nell'energia sono scese ancora Tenaris (-0,94%) e A2A (-0,65%) mentre hanno recuperato terreno Eni (+0,99%) ed Enel (+1,08% a 3,99). Fuori dal listino principale vola Coin (+8,49%) che oggi ha presentato l'operazione Upim e i nuovi obiettivi. 
