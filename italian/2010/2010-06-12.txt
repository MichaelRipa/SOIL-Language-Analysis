RUSTENBURG - Amareggiato per l'errore di Green, deluso per il risultato. Così Fabio Capello, che però si dice soddisfatto per la prova dei suoi, analizza l'esordio mondiale contro gli Stati Uniti. Un pari condizionato dalla papera del portiere, che però i compagni, a partire dal capitano Gerrard, assolvono. CAPELLO: "DELUSO PER IL RISULTATO" - "Sono amareggiato per l'errore di Green e deluso per il risultato" ha detto Fabio Capello a fine partita ai microfoni di Sky. "Avrei preferito vincere ma è comunque un punto guadagnato". Il ct dell'Inghilterra prende poi le difese di Green ("non ho pensato di cambiarlo nemmeno per un secondo") mentre sulla sostituzione di Milner alla mezz'ora spiega che "stava soffrendo, era stato già ammonito e avevo paura che un'altra entrata gli potesse costare il secondo giallo". Ora le sfide con Algeria e Slovenia. "Sono soddisfatto per la prestazione della squadra - conclude Capello - Abbiamo dimostrato di essere in ottime condizioni fisiche, abbiamo finito in crescendo e creato occasioni su occasioni". Sulla scelta di mandare tra i pali Green anzichè James o Hart, il ct dell'Inghilterra spiega di averlo deciso sulla base dell'ultima uscita a Wembley, "dove Green ha giocato benissimo ed era in ottime condizioni. Ha fatto un errore, vero, ma nel secondo tempo ha fatto anche una buona parata. Se verrà confermato? C'è tempo per decidere, parlerò con lui e poi deciderò". GERRARD: "QUEL GOL CI HA CHOCCATO" - "E' stata una partita difficile e penso che la cosa più importante sia stata non perdere. Sfortunatamente abbiamo sprecato molte opportunità, altre ne abbiamo concesse agli avversari ma ci sono ancora sei punti in palio". Steven Gerrard non è soddisfatto, nonostante il primo gol in nazionale da capitano. Pesa la papera di Green "ma non penso che possiamo criticarlo per quello che ha fatto, con quel pallone è molto difficile e poi ha fatto anche parate molto buone. E' un ragazzo dalle grandi risorse, si riprenderà". Quell'errore, però, ha condizionato parecchio la gara. "Quel gol ci ha choccato", ammette Gerrard. 
LONDRA -  E' come quando scende la sbronza, finisce l'euforia e si vede di colpo la realtà. Partita convinta di poter vincere il mondiale, come minimo "arrivare in finale", parola di Fabio Capello, l'Inghilterra scopre di non riuscire a battere gli Stati Uniti. Nei pub e nelle strade di Londra, nei commenti di telecronisti e talk-show, la delusione è palpabile. Tutti cercano di non lasciarsi andare allo sconforto. Si enumerano gli aspetti positivi: la squadra ha giocato bene, non benissimo, ma bene; le occasioni per vincere sono state numerose; il gol degli avversari è venuto su una papera del portiere. E però si intravede sullo sfondo di ogni discorso un fantasma: quello dell'Inghilterra del 2006, allenata da Sven Goran Eriksson. Anche quattro anni fa, milioni di tifosi inglesi, la stampa, gli esperti, l'allenatore, i giocatori e le Wags, le mogli e fidanzate dei giocatori, erano fiduciosi di poter vincere il mondiale. E sappiamo come finì, nei quarti, ai rigori. Adesso c'è paura che la storia si ripeta. "Mandiamoli in Afghanistan", è il commento di un tassista: ossia mandiamo questi ragazzi milionari a combattere una guerra vera, visto che non sono capaci di vincere la guerra finta che è una partita di football. Oltretutto, contro gli Stati Uniti. Mentre infuria il conflitto sulla Bp, l'azienda multinazionale  -  ma di cultura e tradizione britannica  -  che ha sporcato di petrolio il golfo della Louisiana, fatto arrabbiare Obama, fatto bruciare bandiere con l'Union Jack nelle piazze delle città americane. Qualcuno aveva presentato la gara di stasera come una seconda guerra d'indipendenza, in cui stavolta sarebbe stata la Corona britannica a suonarle alle colonie americane. Invece non gliele ha suonate. Un pareggio, certo, non è brutto come una sconfitta. Ma oggi l'Inghilterra voleva vincere proprio e anche per vendicare l'umiliazione di una sconfitta. Contro gli Usa, aveva giocato una sola altra volta in un mondiale: nel 1950, in Brasile. E, contro tutti i pronostici, aveva perso, 1-0. Quella sì era stata una "Corea", per il paese che ha inventato il football (soccer, come lo chiamano i coloni americani). Questa di stasera è una mezza Corea, però. Nei pub i tifosi si chiedono se la loro squadra è forte come crede o dice di essere. Si domandano se avere il 70 per cento di giocatori stranieri nella Premier League non sia uno svantaggio insormontabile. "Magari se il 50 per cento dei giocatori fossero inglesi, un portiere decente ce lo avremmo", dicono. In tivù si cominciano a fare calcoli. "Basta vincere contro Slovenia e Algeria, squadre ancora più modeste degli Usa, e saremo lo stesso primi nel girone", osservano i commentatori. Insomma si cerca di prolungare la speranza. Si cercano scuse. Ci si consola come si può. Un modo di fare che, a noi italiani, dovrebbe ricordare qualcosa. Fortuna che l'Inghilterra ha uno di noi in panchina. Anche se Capello è il meno italiano degli italiani e non ama nascondersi dietro le giustificazioni. Mandare i giocatori inglesi in Afghanistan per un pareggio, è eccessivo. Forse, come punizione, è bastato mandarli negli spogliatoi, a fine gara, a farsi strigliare da Fabio. 
Il commissario dell'Ascom di Napoli, Tullio Nunzi, ha ricevuto un plico contente un proiettile. Lo rende noto l'ufficio stampa della stessa Associazione dei commercianti. Nunzi ha gia presentato denuncia in Questura di Napoli, riservandosi di costituirsi parte civile in un eventuale procedimento penale. Il commissario dell'Ascom  fin dal suo insediamento si è sempre battuto contro l'usura ed il racket in città. A "Repubblica" assicura: "Non ci fermeremo per quanto accaduto". E sulle cause che hanno originato la minaccia aggiunge: "Possono aver dato fastidio le mie iniziative, come quando ho distribuito un questionario sui fenomeni criminali in ben seimila copie". 
Il primo agosto saranno cinque anni esatti. Cinque anni di attesa per un cantiere infinito che non è mai veramente cominciato e che ha trasformato la Darsena in una cartolina della città tutta al negativo: un grande cratere prosciugato, tra vegetazione e abbandono. E anche adesso che il progetto del maxiparcheggio sotterraneo è stato cancellato, e che il Comune è rientrato in possesso dell’area avviando una prima operazione di pulizia e bonifica, bisognerà aspettare un altro anno per la nuova vita dell’antico porto di Milano. E trascorrere altre due estati all’asciutto. Per far tornare l’acqua non basterà aprire un rubinetto, ma serviranno almeno 2,5 milioni di euro in lavori che possano consolidare le sponde e il fondale. Un cantiere che però, tra l’attesa della battaglia giudiziaria tra l’amministrazione e i privati che avrebbero dovuto costruire il posteggio e svolgere gli ultimi accertamenti archeologici, non potrà partire che tra la fine del 2010 e l’inizio del 2011. Per terminare soltanto entro l’autunno del prossimo anno. Lo aveva definito «un grande evento» Letizia Moratti. Il sindaco aveva voluto assistere personalmente, lo scorso 30 aprile, all’ingresso degli operai di Palazzo Marino all’interno del cantiere. «Sono felicissima che il Comune torni in possesso dell’area» aveva commentato, prospettando un futuro di acqua e verde e promettendo: «Investiremo quanto sarà necessario». E anche in una delle sue visite “a sorpresa” tra gli ambulanti del mercato di viale Papiniano, ha risposto così a una cittadina che si lamentava per l’abbandono della Darsena: «Guardi, non sa che angoscia sono stati questi anni, ma ci siamo appena riappropriati della zona». Il percorso, però, non è semplice. La verifica tecnica per capire il reale stato della Darsena e i lavori necessari per far tornare il bacino al suo aspetto originario sono stati affidati a Metropolitana Milanese. Gli ingegneri hanno studiato la situazione per un mese e adesso un primo responso è arrivato: per riportare l’acqua bisogna consolidare nuovamente il fondale ripristinando una impermeabilizzazione perduta con il tempo. E le sponde vanno rafforzate. Non solo. I tecnici vogliono realizzare anche una nuova resistente paratia che difenda le mura spagnole: è fin lì che arriverà l’acqua, ridisegnando gli antichi confini della Darsena. Operazioni che richiederanno diversi mesi e che  è la previsione  dovrebbero partire non prima della fine del 2010. Con un costo che si aggira attorno ai 2 milioni e mezzo. Ai quali aggiungere i soldi che l’amministrazione dovrà spendere per il progetto “soft” in grado di restituire l’area alla città con verde, un percorso pedonale e una pista ciclabile. Non un grande investimento, in ogni caso, visti i tempi di austerity che si vivono in Comune. Casse vuote che hanno già reso impossibile realizzare quel progetto complessivo di riqualificazione della zona (26 milioni di euro) che si era aggiudicato il concorso internazionale di architettura lanciato ai tempi di Gabriele Albertini. Qualcosa, però, bisognerà fare dato che proprio dalla Darsena dovrebbe partire la “Via d’acqua” sognata per il 2015 e che unirà la città ai padiglioni di Expo. Ma perché tutta questa attesa per l’avvio dei cantieri? Palazzo Marino ha già ripulito la zona, ma anche adesso che le indagini di Mm sono concluse, prima di affidare i lavori alla municipalizzata si aspetta che sia concluso il duello legale ancora aperto con Darsena spa. Il Comune ha revocato la concessione per quel progetto che Letizia Moratti aveva definito «una ferita aperta della città»: 713 posti previsti su più piani e un investimento teorico di 18 milioni di euro. Ma i privati, dopo il ricorso al Tar, sono andati a chiedere ragione al Consiglio di Stato. L’udienza per la richiesta di sospensiva è fissata per il 22 giugno, eppure i tempi potrebbero dilatarsi ulteriormente. Finora, infatti, nonostante abbia dato ragione al Comune, il tribunale amministrativo non si è ancora espresso nel merito e dunque anche il responso del Consiglio di Stato potrebbe slittare. E poi c’è la questione archeologia. Durante le ricognizioni erano state riportati alla luce un fondale ligneo del Quattrocento e le vecchie mura, ma una piccola parte degli scavi - circa il 10 per cento del totale - che riguarda la zona verso viale Gorizia deve essere ancora portata a termine. Altro tempo, quindi, altre risorse e un percorso da condividere con la Sovrintendenza. 
I Rambone erano almeno due. Napoli lo amava, senza conoscere il migliore, peccato.  Se n’è andato ieri a 75 anni nel silenzio di un ospedale, terapia intensiva del  Cardarelli. Garbato, riflessivo il Rambone segreto si defilava nell’ombra, tra  pedana e tettoia del "Cimmino", dove batte il cuore di Chiaia, vedeva passare  tanta gente, gli amici, altri gli si avvicinavano, la solita domanda sul Napoli,  parlava senza nostalgia di un mondo che non era più il suo: ipocrita,  milionario, banale. L’altro Rambone era invece famoso. La tv gli ha dato più di  quanto il calcio gli avesse negato. Esuberante, reattivo, istrionico, "non  capite niente, banditi" erano i suoi più cortesi duetti, "gatti marci,  putrefatti" il giudizio più cordiale su alcuni giocatori. Come i grandi attori,  non correggeva ma ingigantiva i tic: opinionista scomodo in quella finzione di  isterismo e scontro. "Canale 34", con Giulio Germanesi, l’ha reso personaggio  nel rispetto più leale. Ieri era spenta per lutto. L’altra tv, invece. Simona  Ventura e Gene Gnocchi lo hanno invitato, forse usato, chissà se davvero amato. Portava in tv la Napoli dei vicoli, fantasiosa e un po’ sguaiata, quella che la  tv cerca, e lui si concedeva, felice di urlare la sua rabbia. Il calcio gli ha  tolto molto e dato poco: ala destra con Vinicio e Pesaola, ha giocato non sempre  ma litigato spesso con Amadei. Poi, Catanzaro e Venezia, molti gol e molti  amici. Allenatore aggiornato, preparatore di rara competenza all’Olympique di  Marsiglia, stimato da scienziati come Carmelo Bosco, in B con Como e Padova,  anni felici a Catania e Pagani, ha salvato con Pesaola il Napoli nel 1983,  ovvio, senza un filo di gratitudine. Un combattente e un attore. Che ha recitato  la sua vita fra tante urla ma con profonda dignità. 
IL CENTRO allarme tsunami americano ha  lanciato e ritirato nel giro di qualche ora un allerta sulle coste dell'India, dopo la  violenta scossa di terremoto registrata a ovest delle  isole Nicobare e a nord dell'isola indonesiana di Sumatra. L'allerta in un primo tempo riguardava anche Indonesia, Sri Lanka, Birmania (Myanmar),  Thailandia e Malaysia, ma poi gli esperti hanno rivisto le loro stime al ribasso. L'epicentro è stato individuato a circa 170 chilometri a ovest da Misha (una delle isole Nicobare), a una profondità di 33 chilometri). Il "Pacific Tsunami Warning Center" (Ptwc), in un successivo bollettino, ha infatti ridotto l'area interessata dall'allerta alla sola India "a causa di una revisione al ribasso della magnitudo del terremoto", ridimensionata a 7,5 gradi dai 7,7 iniziali, e di "un'analisi aggiuntiva del sisma". Il Ptwc, nel suo primo annuncio, aveva avvertito che "terremoti di questa entità hanno il potenziale di generare un rovinoso tsunami locale e, talvolta, un distruttivo tsunami regionale lungo le coste situate generalmente a non più di un migliaio di chilometri dall'epicentro del sisma". Infine la dichiarazione del Centro indiano per gli tsunami: il terremoto avvenuto nei pressi delle isole Nicobare non ha prodotto "alcunchè di allarmante". 
LUGANO - Fabian Cancellara è la prima maglia gialla del Giro della Svizzera 2010. L'elvetico ha vinto la prima tappa, una cronometro individuale di 7,6 km nelle strade di Lugano. Cancellara ha preceduto di un secondo il ceco Roman Kreuziger e di tre il tedesco Tony Martin e lo slovacco Peter Sagan. Primo degli italiani Manuel Quinziato (Liquigas), ottavo a 13". Più indietro Lance Armtsrong, che ha concluso la prova con 30" di ritardo. Lo svizzero, tre volte campione del mondo (2006, 2007, 2009) e campione olimpico (Pechino 2008) a cronometro, aveva già vinto il Giro della Svizzera l'anno scorso, dopo essersi aggiudicato anche il prologo. Quest'anno si è già aggiudicato Giro delle Fiandre e Parigi-Roubaix. omani la seconda tappa (167 km) porterà i corridori da Ascona, sul Lago Maggiore, a Sierre, attraverso il colle del Sempione. Leggi i commenti I commenti dei lettori 
TRIESTE - Vantaggiato, Cuffa e Bonaventura regalano al Padova la permanenza in serie B. I veneti superano fuori casa con un netto 3-0 la Triestina nel match di ritorno della finale play-out e condannano i giuliani alla retrocessione in Lega Pro dopo nove stagioni consecutive nella serie cadetta. Alla squadra di Sabatini non sarebbe bastato il pareggio, che avrebbe favorito la Triestina meglio classificatasi durante la stagione regolare. Meritato il successo dei biancoscudati, sempre pericolosi e con un Vantaggiato in versione decisamente super. Ritmi molto alti nei primi venti minuti di gioco, durante cui succede un po' di tutto. C'è il vantaggio del Padova con Vantaggiato. L'attaccante, preferito a Soncin, è bravo a recuperare il pallone su una corta respinta da calcio d'angolo e a infilare Calderoni con un gran sinistro dal limite. Ci sono altri tentativi dei veneti ma anche la reazione della Triestina che porta un solo nome, quello di Godeas. Il centravanti della squadra di Arrigoni va vicino al pareggio in due occasioni all'8' e al 10'. Prima vede sfilare fuori una sua bella girata, poi si arrende al miracolo di Agliardi sul suo colpo di testa. Il più in palla è però Vantaggiato (decisamente incontenibile) che va vicino al gol in altre tre occasioni: le più chiare alla mezz'ora, quando Calderoni respinge a fatica una sua violenta conclusione, e due minuti dopo ancora con una grande parata del portiere della Triestina. Il forcing dei padroni di casa (ridisegnati da Arrigoni con due cambi) chiude un primo in cui il Padova può anche recriminare per un possibile calcio di rigore. Il confronto Vantaggiato-Godeas continua anche nel secondo tempo, con l'attaccante giuliano che di testa alza di poco sulla traversa facendo correre un brivido ai tifosi veneti presenti al "Nereo Rocco". I sostenitori della Triestina, invece, tirano un sospiro di sollievo quando viene annullato (forse per un fallo) il raddoppio a Italiano che aveva sorpreso Calderoni con una conclusione da lontano. Intorno al 20' il Padova scrive la parola fine sul match con la rete di Cuffa, bravo a liberarsi in area e a beffare Cottafava con un tunnel. Siligardi prova la riscossa con un calcio di punizione e una gran tiro dalla distanza ma Agliardi fa buona guardia in entrambi i casi. Col passare dei minuti il match cala d'intensità e la Triestina non ci crede più. Finisce con la terza rete di Bonaventura, in contropiede, la festa dei giocatori veneti e la delusione dei tifosi giuliani che abbandonano lo stadio prima della fine del match. TRIESTINA-PADOVA 0-3 TRIESTINA (4-4-1-1): Calderoni 6.5; Colombo 6, Cottafava 5, Scurto 5.5, Sabato 5; Tabbiani 6, Cossu 5, Princivalli 5.5 (33' pt Siligardi 6), Testini 5.5; Pani 5 (35' pt Gorgone 5.5, 11' st Della Rocca 5); Godeas 6. In panchina: Dei, D'Ambrosio, Magliocchetti, Volpe. Allenatore: Arrigoni 5. PADOVA (4-3-1-2): Agliardi 7; Darmian 6.5, Cesar 6, Faisca 6.5, Renzetti 6 (39' pt Trevisan 6); Bovo 6 (13' st Jidayi 7), Italiano 7, Cuffa 6.5; Bonaventura 6.5; Vantaggiato 8 (30' st Morosini 6), Di Nardo 6. In panchina: Cano, Rabito, Soncin, Gasparetto. Allenatore: Sabatini 7.5. ARBITRO : Tagliavento di Terni 5.5. RETI : 2' pt Vantaggiato, 21' st Cuffa, 40' st Bonaventura. NOTE : serata estiva, terreno di gioco in discrete condizioni. Angoli: 8-4. Ammoniti: Calderoni, Scurto, Colombo, Renzetti, Agliardi e Cuffa. Recupero: 4'; 3'. Leggi i commenti I commenti dei lettori 
