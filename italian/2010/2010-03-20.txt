LONDRA - Caos negli aeroporti di mezza Europa per lo sciopero di tre giorni del personale di bordo della British Airways. La protesta ha lasciato a terra oltre la metà dei voli del gruppo: 1.100 sui 1.950 che erano previsti nel periodo in questione, mandando in tilt i piani di centinaia di migliaia di viaggiatori. L'astensione dal lavoro è stata proclamata da Unite, il principale sindacato britannico, dopo il fallimento delle trattative fra il co-segretario generale di Unite, Tony Woodley, e il direttore generale della compagnia, Willie Walsh, e rischia di nuocere al governo laburista prima delle elezioni politiche previste a maggio. Guerra di cifre sulle adesioni. Il terminal British dell'aeroporto londinese di Heathrow, primo scalo mondiale per il traffico internazionale, questa mattina era praticamente deserto, mentre arrivano lamentele praticamente da tutti gli altri aeroporti della compagnia aerea britannica. Non fa eccezione quello romano di Fiumicino, in cui la metà degli arrivi e delle partenze è stata cancellata. Il sindacato ha annunciato a fine giornata che l'80% dei dipendenti ha aderito alla protesta. Diverse le cifre fornite dalla British Airways secondo cui a Heathrow il 50% del personale di volo si è presentato al lavoro. Le scuse su YouTube, presto altri 4 giorni di sciopero. "E' un giorno terribile per British Airways", ha ammesso il capo della compagnia Walsh, in un messaggio su YouTube con il quale cerca di scusarsi con i passeggeri che stanno incontrando difficoltà a causa del primo sciopero della linea aerea in quasi 15 anni, che ha coinvolto circa 12mila dipendenti che aderiscono a Unite. Malgrado una estenuante trattativa negli ultimi giorni e un invito in extremis del premier, Gordon Brown, ieri si è consumata la rottura fra British Airways e il sindacato Unite, che ha dato corso al suo primo "pacchetto" di tre giorni di sciopero, al quale ne seguiranno altri quattro a partire da sabato prossimo, 27 marzo, nell'immediata vigilia delle festività pasquali. Tony Woodley ha lasciato la porta aperta a nuove trattative. "Unite resta disponibile in qualsiasi momento a parlare con British. Noi chiediamo di riflettere di nuovo su cosa sia davvero a lungo termine nel migliore interesse di questa grande compagnia", ha dichiarato nelle ultime ore. Ai ripari con piano d'emergenza. La compagnia aerea ha cercato di correre ai ripari con un piano d'emergenza per mobilitare mille volontari e noleggiare 22 voli charter, fra cui tre Ryanair, per provare a far volare almeno il 65% dei suoi passeggeri. Ma, come scrive il Daily Mail , fra la scorsa notte e stamattina sono rimasti a terra 120 voli, fra cui quelli diretti a Milano, Madrid, New York, Parigi. A Heathrow più del 60% dei voli a lungo raggio e solo il 30% di quelli a corto e medio raggio saranno assicurati durante la protesta. A Gatwick il traffico dovrebbe essere normale per il lungo raggio e funzionare al 50% per il corto e medio raggio. Disagi a catena fino a Pasqua. Secondo gli analisti, la compagnia ha già perso più di 25 milioni di sterline a causa delle cancellazioni dei biglietti e potrebbe arrivare a perderne più dei 63 milioni che Walsh sta cercando di risparmiare con i tagli agli stipendi. La compagnia aerea ha già fatto sapere che i disagi si protrarranno ben oltre i tre giorni di protesta, con un effetto a catena che rischia di non essere smaltito prima della protesta successiva, dal 27 al 30 marzo. Fiumicino, lunedì anche lo sciopero Alitalia. Colpito anche lo scalo di Fiumicino, che rischia di veder peggiorare ulteriormente la propria situazione quando, allo sciopero di British Airways, si aggiungerà lunedì quello delle sigle di Alitalia e Meridiana-Fly: è stato infatti confermato per lunedì prossimo lo sciopero di quattro ore, dalle 12 alle 16, degli addetti delle due compagnie ai servizi di terra negli aeroporti (handling). In Alitalia, inoltre, si asterranno dal lavoro piloti e assistenti di volo aderenti alla Filt Cgil e alle associazioni professionali dei piloti Ipa e Anpac e degli assistenti di volo dell'Avia per "la mancata soluzione a tutte le problematiche del personale navigante". 
I cinquantamila dello stadio di Dusseldorf chiedevano emozioni forti, e Wladimir Klitscko le ha offerte loro proprio in extremis, nel modo più spettacolare per la categoria dei pesi massimi. L'ucraino, proprio quando mancavano 12'' alla fine di un match ampiamente dominato, ha inflitto allo statunitense Eddie Chambers un tremendo ko, mantenendo il titolo Mondiale nelle versioni IBF e WBO. Un micidiale sinistro alla tempia ha stroncato la resistenza dello sfidante statunitense, ripresosi solo dopo qualche minuto dall'atterramento. Il match, svoltosi in una cornice fantastica, non ha mai avuto storia. 'Fast' Chambers, il veloce, manteneva fede al nome di battaglia solo in fase difensiva, preoccupandosi di evitare i colpi del campione. Ciò non gli ha comunque evitato dei momenti brutti, anche prima dell'epilogo. Ad esempio nel secondo round ha vacillato, sull'orlo del ko, ma anche nel quarto e nel settimo ha avuto momenti difficili. Al termine del nono round, un Chambers ormai esausto ha anche beneficiato di un problema al guantone: le operazioni di cambio lo hanno fatto respirare qualche minuto. Tutto inutile però, perchè proprio sul filo l'ucraino ha mandato il delirio i numerosissimi fans con una azione di forza che gli è valsa la 48esima vittoria prima del limite (54 successi complessivi su 57 incontri). Prosegue quindi il dominio di famiglia della categoria. Oltre a Wladimir, c'è il fratellone Vitali detiene la cintura WBC. L'unico ad opporsi allo strapotere è l'inglese David Haye, un cui match con uno dei due fratelli appare sempre più probabile. Leggi i commenti I commenti dei lettori 
SANREMO - Non è bastata neppure la corsa dura e tirata. Il via ventre a terra, la solita fuga dalla distanza con i soliti tre avventurieri, Piemontesi, Caccia e Ratti, ripresi sulla salita delle Manie grazie all'azione asfissiante della squadra di Pozzato, la Katusha. I Capi, la Cipressa e il Poggio a tutta (al termine la media sfiorerà i 43 all'ora) e alla fine il volatone di gruppo. I venticinque migliori, ovviamente, tutti i grandi favoriti della vigilia all'infuori del vincitore dell'ultima edizione, l'inglese Cavendish visibilmente non in condizione di nuocere e in ritardo di preparazione per i problemi fisici avuti in avvio di stagione. E sul traguardo il guizzo previsto e prevedibile del solito Freire. Trezo successo in Rivera per il 34enne di Torrelavega. Tre vittorie come Coppi (ma il paragone si ferma ai numeri); terzo successo in fotocopia: sfruttando il lavoro degli altri; restando al coperto fino ai 200 finali e impallinando senza pietà Boonen e Petacchi, gli avversari di maggior caratura. Tre "Sanremo" e tre mondiali: lo spagnolo entra nella storia del ciclismo di diritto. Vince a mani basse, umilia quasi la concorrenza. Fuori dai giochi uno dei grandi favoriti della vigilia, il giovane 22enne norvegese Boasson Hagen, vincitore dell'ultima tappa della Tirreno-Adriatico, finito 106esimo a  oltre 7 minuti. Osserva sarcastico Freire: "E' un corridore fortissimo, è giovane, ha futuro. Ma bisogna aprire bene gli occhi quando si vedono le corse. Forse a San benedetto qualcuno non ha voluto fare la volata come Boonen e come me e lui ha vinto. Ma la gara importante era questa. Era oggi che tutti provavano a vincere. Per me una tappa in più o in meno alla Tirreno non avrebbe cambiato nulla, ma vincere oggi qui a Sanremo era importante. I giovani ci sono; il ciclismo del domani ha un futuro che sta arrivando, ma quelli vecchi come me ci sono ancora". Solita fuga, solito tran-tran, solite scaramucce su Cipressa e Poggio, solita discesa a tomba aperta e solito disperato tentitivo a due chilometri dall'arrivo. Ma il colpo che due anni fa riuscì a Cancellara, non è riuscito a Pippo Pozzato, questa volta forse un po' troppo generoso nel gettarsi in avanti, dopo aver messo alla frusta gli avversari scollinando con Gilbert sul Poggio, braccato dagli uomini Liquigas. Il problema della Milano-Sanremo è che è la... Milano-Sanremo, cioè una corsa destinata ai velocisti e come tale condensata nei 200 metri finali, sublimazione delle emozioni grandissime che suscitano le volate di gruppo. Cose da intenditori, ahimè, in un ciclismo (quello guardato, dei tifosi) che da sempre è abituato a entusiasmarsi per lo scatto dello scalatore in salita e poco per le ruote veloci. Ma la Sanremo è bella, bellissima proprio per questo, perché incerta fino all'ultimo. E c'è forse più adrenalina in quei dieci secondi finali che in interminabili scalate solitarie che fanno le "imprese" dei cosiddetti "giganti della strada". Gli italiani fanno cilecca dal 2006 (Pozzato), ma non si può dire che non ci abbiano provato in tutti i modi. Pozzato e Gilbert sul Poggio; Nibali in discesa con Ginanni (un altro che non si è risparmiato e se avesse fatto l'attendista alla ruota di Freire probabilmente avrebbe messo meglio a frutto la sua stupefacente condizione). Ancora Pozzato a due dallo striscione. Ma alla fine le squadre con i velocisti hanno sempre chiuso. La Liquigas su tutte. Una volta "bruciata" la carta Nibali (ha rischiato un pericolosissimo "dritto" ad un tornante del Poggio), ha chiuso impietosamente su Pozzato. Freire ovviamente ringrazia: "A quel punto non avrei potuto far altro che aspettare. Non potevo certo chiudere io. Ci ha pensato la Liquigas e noi velocisti ne abbiamo approfittato". Solita "Sanremo" e risultato onesto alla fine. Lo riconsce lo stesso Tom Boonen: "Ha vinto un grandissimo Freire. Io ero alla sua ruota, stavo bene avevo ottime gambe, ma quando lui è scattato ha preso subito due bici a tutti e per me è stato impossibile rimontare. Ha vinto il più forte". E poi i segnali positivi non mancano. Il più confortante è il quarto posto di Sacha Modolo. Un neo pro che centra la quarta piazza alla sua prima Sanremo è qualcosa di più che una promessa. Nella speranza - la prudenza come si sa nel ciclismo è d'obbligo - che si tratti di talento e non di altro. Leggi i commenti I commenti dei lettori 
L'impressione è che l'amara eliminazione in Champions League abbia definitivamente sbloccato la Fiorentina. La squadra di Prandelli, reduce dalla bella vittoria di Napoli, travolge al Franchi anche il Genoa, si aggiudica il secondo scontro diretto consecutivo e continua a scalare la classifica, puntando almeno al 6^ posto che dà diritto all'Europa League, ma senza dimenticare il 4^ che vale la Champions. Il 3-0 ai Grifoni è netto e meritato, segnano Santana, Gilardino e il baby Babacar che, ancora una volta, conferma di essere uno dei talenti più promettenti del nostro campionato. Dovrà interrogarsi Gasperini, il suo Genoa bello ed efficace in casa, in trasferta si scioglie come neve al sole e oggi non ha tirato in porta neanche una volta, consentendo a Frey, dopo tante gare, di uscire dal campo finalmente imbattuto. Si comincia con Prandelli che cambia qualcosa nel suo scacchiere. Il punto di riferimento è sempre Gilardino, ma Jovetic gioca più vicino all'ex Milan anche se è libero di muoversi su tutto il fronte offensivo e di andarsi a cercare gli spazi per far male al Grifone. Altra novità due esterni a centrocampo: a destra Santana, a sinistra Gobbi mentre la coppia centrale è formata da Montolivo e Zanetti. Solito 3-4-2, invece, per Gasperini. Il suo Genoa fa paura a Marassi, ma raccoglie poco in trasferta nonostante lo schieramento sia sempre offensivo e propositivo. In cabina di regia Zapater e Milanetto, sugli esterni Mesto e Criscito, in attacco, out Acquafresca, Suazo non al meglio va in panchina. Non ha prime punte Gasperini che piazza Sculli al centro del tridente, Palladino e Palacio sulle fasce. Fiorentina carica, la vittoria a Napoli, l'affetto del Franchi e la voglia di inseguire l'Europa trascinano i viola che hanno un grande avvio e al 5' sono già in vantaggio. Splendida l'azione iniziata con un colpo di tacco da terra di Gilardino, proseguita dal cross basso di Gobbi e chiusa ancora da un colpo di tacco: quello vincente (alla Bettega) di Mario Alberto Santana che segna un gran gol e mette in discesa la partita per i padroni di casa. Il Genoa versione trasferta conferma tutti i suoi limiti, la Fiorentina vince tutti i duelli in tutte le zone del campo e domina il Grifone. La qualità di Jovetic, la corsa di Santana e Gobbi, il lavoro di Gilardino e l'intesa della coppia Zanetti-Montolivo fanno la differenza. Tra i liguri, invece, è troppo leggero il tridente schierato da Gasperini e Natali e Kroldrup passano un pomeriggio tranquillo. La Fiorentina cerca subito il 2-0, ci prova con Jovetic al 10', poi il montenegrino finisce a terra in area dopo un contatto con Criscito, per l'arbitro è del viola il fallo. Ha voglia di gol "Jo Jo", bello il suo destro a girare che si perde appena sopra la traversa. I viola non rischiano mai nulla, la scelta del 4-4-2 con i terzini protetti dai centrocampisti paga e la difesa non va mai in difficoltà. La stessa cosa non può dirsi per quella del Genoa che subisc e tanto, ma al 43' è il palo esterno a salvare Amelia sul tentativo al volo di Pasqual. Nella ripresa Prandelli inserisce Donadel per Zanetti, Gasperini inizia con lo stesso 11, ma dopo 9 minuti inserisce Juric per Milanetto, al 13' si gioca la carta Suazo per Mesto. Ma la partita non cambia, è sempre nelle mani della Fiorentina. L'unico che prova ad inventarsi qualcosa è Palladino che al 17' sfiora il gol con und estro dalla distanza deviato in angolo. Sul corner successivo ci prova Bocchetti, palla alta. Tutta qui la reazione del Genoa che è troppo sbilanciato e che rischia, al 17', di subire il 2-0, ma è bravo Amelia a dire di no a Gobbi. Al 27', però, il portiere rossoblù è costretto ad atterrare in area Jovetic, rigore. Il montenegrino vorrebbe calciarlo, ma il duello lo vince Gilardino che spiazza Amelia e sigla il 2-0. E' il colpo del ko di un Genoa mai in partita e che all'86' incassa anche la terza rete firmata, di potenza e precisione, dal 17enne Babacar al primo gol in A. Finisce 3-0 per la Fiorentina, continua la rincorsa europea dei viola, si ferma ancora in trasferta il Genoa che, a quota 42 punti, resta comunque davanti alla squadra di Prandelli (41). 
PALERMO - Il campionato è a una svolta: oggi pomeriggio il Milan contro il Napoli può completare il sorpasso nei confronti dell'Inter. Sarebbe un fatto clamoroso, anche se non completamente inatteso, visto il dominio continuo di questi anni vissuti tutti in nerazzurro. Ma non si può dire che non si fosse già capito che qualcosa stava succedendo anche se nessuno può azzardarsi a parlare di un'Inter in declino, visto la bella vittoria di mercoledì in Champions League sul Chelsea. E' solo la constatazione - per altro perfettamente smentibile tra qualche settimana, dipende da come evolverà il campionato - che è durissima dare tutto su entrambi in fronti, che è difficilissimo concentrarsi su un obbiettivo prioritario - la Champions League - e poi pensare di non pagare niente domenica per domenica. E' solamente umano. Nelle ultime settimane, in particolare nelle ultime sette, l'Inter si è mangiata tutto il vantaggio che aveva accumulato, ha infilato una serie di pareggi (ben sei nel girone di ritorno) che alla fine hanno riportato a galla le proprie inseguitrici. Molto, molto di più dei fischi favorevoli di questo o quell'arbitro a favore del primo degli inseguitori. E fra questi non c'è solo il Milan, ma anche la Roma (adesso a -4) che già ha approfittato della sua occasione e che addirittura è stata rinvigorita moltissimo dall'evidente rallentamento della squadra di Mourinho in campionato. A Palermo abbiamo assistito a una partita molto bella, estremamente divertente, che i siciliani hanno affrontato solo inizialmente con un po' di timore riverenziale verso l'Inter. Ma alla fine, nel secondo tempo, i vari Miccoli, Cavani & C. si sono ritrovati sul piede più di un pallone per poter mettere a segno il colpo. L'Inter è apparsa un po' stanca, certo, meno decisa e grintosa di quella vista martedì sera allo Stamford Bridge, ma ci mancherebbe altro, è solo normale. La Champions era una partita da dentro o fuori, il campionato nerazzurro ha ancora nove partite davanti e magari questo scudetto l'Inter, alla fine, dovrà solo sudarselo molto di più. Mourinho ha scelto una formazione con meno punte e più classica, il solito rombo con Cambiasso vertice basso, Sneijder vertice alto a centrocampo, e Milito ed Eto'o in attacco. Non lo si può accusare per questo di non aver rischiato, e in ogni caso nel secondo tempo ha pure buttato dentro anche Pandev nel tentativo di vincere la partita. Ma non gli è riuscito: è stata una buona Inter per un quarto d'ora nel primo tempo e per altrettanto nel secondo quando ha provato a premere. Rischiando però moltissimo con i contropiede di Miccoli & C. A meno che il Milan non butti via l'occasione dalla finestra, tanto più importante se si pensa - all'opposto dell'Inter - che dalla Champions League non è uscito in maniera poi così onorevole, il campionato comunque da oggi assume un'altra faccia. Molto meno arcigna di quella dell'Inter di questi anni... Inconsciamente la squadra di Mourinho non vorrà scegliere mai tra Champions League e scudetto: ma nella realtà lo ha già fatto. Leggi i commenti I commenti dei lettori 
BARI - Michele Mazzarano, ex segretario regionale Ds in Puglia: sarebbe lui l'altro politico, insieme all'ex vicepresidente della giunta regionale pugliese Sandro Frisullo, in carcere da giovedì, che potrebbe aver beneficiato di denaro dall'imprenditore Giampaolo Tarantini. Le inchieste della Procura di Bari sulla sanità in Puglia hanno provocato un altro scossone. Il suo nome è stato fatto dallo stesso Tarantini, coinvolto nell'inchiesta. Appresa la notizia, Mazzarano ha negato "nel modo più fermo e risoluto - si legge in una nota  - di essere stato mai destinatario di tangenti da parte di chicchessia, e in particolare dal Tarantini" e si è detto convinto "che la magistratura vaglierà con le dovute cautele le suddette eventuali dichiarazioni". Spiegando di avere appreso dalla stampa di quanto detto da Tarantini a suo danno, Mazzarano spiega di avere deciso di lasciare il Pd e di aver rinunciato, "con grande sofferenza", a candidarsi. Una decisione, spiega, "con la quale non intendo tanto salvaguardare la mia persona, estranea a qualsivoglia sistema tangentizio, quanto contribuire a mantenere indenne da ogni sospetto e da ogni accusa il mio partito e l'intero centrosinistra". "Sono impegnato in una difficile campagna elettorale - aggiunge Mazzarano - al servizio dello schieramento politico e del partito espressione degli ideali in cui mi sono riconosciuto per tutta la vita. Nel lamentare la gravissima e irresponsabile fuga di notizie in merito a un'accusa non riscontrata dalla stessa magistratura, non posso tuttavia non vedere come la situazione che si è determinata rischi di penalizzare l'intero schieramento politico che sostiene il presidente vendola, e segnatamente il Pd". I magistrati ai quali Tarantini ha affidato le sue dichiarazioni sulle tangenti magistrati ai quali l'imprenditore della sanità ha affidato le sue dichiarazioni sulle tangenti versate ai politici ora cercano altri riscontri. La Procura di Bari ha avviato accertamenti per verificare l'esistenza di conti correnti in Svizzera. L'ipotesi è che una banca custodisse il denaro utilizzato da Tarantini per corrompere politici e amministratori. Leggi i commenti I commenti dei lettori 
PALERMO - Simpatico duello verbale a distanza tra il difensore della Roma Nicolas Burdisso ed il portiere dell'Inter Julio Cesar, dopo che i giallorossi hanno accorciato a -4 dai nerazzurri: "Fa bene la Roma a crederci, ma ma sono sicuro che quest'anno vinceremo ancora noi. Mi dispiace che non sei con noi", replica il portiere all'ex compagno di squadra. Sulla gara di Palermo: "Abbiamo cercato fino alla fine di fare un gol, chiaro che il Palermo voleva approfittare in contropiede visto che eravamo alti, ma abbiamo tenuto bene". Ancora in silenzio il tecnico Mourinho, ci pensa il brasiliano a parlare del match dopo il pari di Palermo. "Penso sia stata una buona gara da parte nostra, il Palermo ha difeso bene, penso che tatticamente loro hanno fatto bene, da dietro, non hanno lasciato spazi ai nostri attaccanti. Cosa ha detto Mou? Il mister dopo le gare non parla, analizza il giorno dopo". Ed a chi gli chiede se la fatica di Londra possa aver influito sulla prestazione di stasera, Julio Cesar risponde così:"Penso che non abbiamo pagato la gara di Londra. Anche fisicamente abbiamo tenuto, quando loro volevano andare in contropiede, c'erano sempre 4-5 dei nostri che tornavano indietro. Eravamo orientati a segnare il secondo gol. Balotelli? E' una cosa tra lui e la società". Leggi i commenti I commenti dei lettori 
L'impressione è che l'amara eliminazione in Champions League abbia definitivamente sbloccato la Fiorentina. La squadra di Prandelli, reduce dalla bella vittoria di Napoli, travolge al Franchi anche il Genoa, si aggiudica il secondo scontro diretto consecutivo e continua a scalare la classifica, puntando almeno al 6^ posto che dà diritto all'Europa League, ma senza dimenticare il 4^ che vale la Champions. Il 3-0 ai Grifoni è netto e meritato, segnano Santana, Gilardino e il baby Babacar che, ancora una volta, conferma di essere uno dei talenti più promettenti del nostro campionato. Dovrà interrogarsi Gasperini, il suo Genoa bello ed efficace in casa, in trasferta si scioglie come neve al sole e oggi non ha tirato in porta neanche una volta, consentendo a Frey, dopo tante gare, di uscire dal campo finalmente imbattuto. Si comincia con Prandelli che cambia qualcosa nel suo scacchiere. Il punto di riferimento è sempre Gilardino, ma Jovetic gioca più vicino all'ex Milan anche se è libero di muoversi su tutto il fronte offensivo e di andarsi a cercare gli spazi per far male al Grifone. Altra novità due esterni a centrocampo: a destra Santana, a sinistra Gobbi mentre la coppia centrale è formata da Montolivo e Zanetti. Solito 3-4-2, invece, per Gasperini. Il suo Genoa fa paura a Marassi, ma raccoglie poco in trasferta nonostante lo schieramento sia sempre offensivo e propositivo. In cabina di regia Zapater e Milanetto, sugli esterni Mesto e Criscito, in attacco, out Acquafresca, Suazo non al meglio va in panchina. Non ha prime punte Gasperini che piazza Sculli al centro del tridente, Palladino e Palacio sulle fasce. Fiorentina carica, la vittoria a Napoli, l'affetto del Franchi e la voglia di inseguire l'Europa trascinano i viola che hanno un grande avvio e al 5' sono già in vantaggio. Splendida l'azione iniziata con un colpo di tacco da terra di Gilardino, proseguita dal cross basso di Gobbi e chiusa ancora da un colpo di tacco: quello vincente (alla Bettega) di Mario Alberto Santana che segna un gran gol e mette in discesa la partita per i padroni di casa. Il Genoa versione trasferta conferma tutti i suoi limiti, la Fiorentina vince tutti i duelli in tutte le zone del campo e domina il Grifone. La qualità di Jovetic, la corsa di Santana e Gobbi, il lavoro di Gilardino e l'intesa della coppia Zanetti-Montolivo fanno la differenza. Tra i liguri, invece, è troppo leggero il tridente schierato da Gasperini e Natali e Kroldrup passano un pomeriggio tranquillo. La Fiorentina cerca subito il 2-0, ci prova con Jovetic al 10', poi il montenegrino finisce a terra in area dopo un contatto con Criscito, per l'arbitro è del viola il fallo. Ha voglia di gol "Jo Jo", bello il suo destro a girare che si perde appena sopra la traversa. I viola non rischiano mai nulla, la scelta del 4-4-2 con i terzini protetti dai centrocampisti paga e la difesa non va mai in difficoltà. La stessa cosa non può dirsi per quella del Genoa che subisc e tanto, ma al 43' è il palo esterno a salvare Amelia sul tentativo al volo di Pasqual. Nella ripresa Prandelli inserisce Donadel per Zanetti, Gasperini inizia con lo stesso 11, ma dopo 9 minuti inserisce Juric per Milanetto, al 13' si gioca la carta Suazo per Mesto. Ma la partita non cambia, è sempre nelle mani della Fiorentina. L'unico che prova ad inventarsi qualcosa è Palladino che al 17' sfiora il gol con und estro dalla distanza deviato in angolo. Sul corner successivo ci prova Bocchetti, palla alta. Tutta qui la reazione del Genoa che è troppo sbilanciato e che rischia, al 17', di subire il 2-0, ma è bravo Amelia a dire di no a Gobbi. Al 27', però, il portiere rossoblù è costretto ad atterrare in area Jovetic, rigore. Il montenegrino vorrebbe calciarlo, ma il duello lo vince Gilardino che spiazza Amelia e sigla il 2-0. E' il colpo del ko di un Genoa mai in partita e che all'86' incassa anche la terza rete firmata, di potenza e precisione, dal 17enne Babacar al primo gol in A. Finisce 3-0 per la Fiorentina, continua la rincorsa europea dei viola, si ferma ancora in trasferta il Genoa che, a quota 42 punti, resta comunque davanti alla squadra di Prandelli (41). 
Mentre Letizia Moratti, sul palco di piazza San Giovanni a Roma, sventolava la bandiera del Pdl e intonava Gianna di Rino Gaetano e mentre sempre il sindaco ballava insieme ad altre sue compagne di partito sulle note di «Se mi lasci non vale», seicento chilometri più a nord, a Milano, uno dei partiti della sua maggioranza, la Lega, inviava a lei e al suo vice, Riccardo De Corato, un avviso di sfratto con un anno di anticipo. Prenotando per il Carroccio la prossima candidatura alla guida di Palazzo Marino nel 2011. «Dateci una mano perché in base al voto regionale, facciamo lavorare per l’ultimo anno sia il sindaco Moratti, sia il vice sindaco De Corato, perché l’anno prossimo, se va come va in Regione, vediamo di cambiare la musica anche in Comune». Parola del capogruppo della Lega in consiglio comunale, Matteo Salvini. A dar fuoco alle polveri sono stati proprio i vertici lombardi della Lega, rimasti a Milano per presidiare il territorio nell’ultimo fine settimana della campagna elettorale. A cominciare dal segretario nazionale della Lega Nord, Giancarlo Giorgetti, che ha definito questo scenario «un sogno che può diventare realtà, se la Lega prenderà una grandinata di voti che le permetterà di raccogliere e completare il cambiamento». Ne è certo anche l’assessore regionale uscente Davide Boni. Uno scenario degno delle Cinque giornate di Milano del 1848. Con la differenza che «questa volta il Nord ha una guida sicura: quella di Umberto Bossi». Perché, come aggiunge Salvini «Un sindaco deve lavorare 365 giorni all’anno e farsi vedere sui mezzi pubblici per caso e non per farsi riprendere in servizi concordati». Ce n’è anche per De Corato. «C’è modo e modo di fare l’assessore comunale alla Sicurezza — attacca ancora il capo gruppo del Carroccio a Palazzo Marino — A Brescia, i 300 vigili a disposizione dell’assessore della Lega hanno arrestato 310 delinquenti, di cui 280 stranieri. A Milano i 3000 vigili che dipendono da De Corato hanno fato solo 280 arresti. Lui ogni tanto ci tira le orecchie per alcuni nostri interventi, ma se facesse qualche multa in meno e qualche controllo in più». In altre parole, «ecco perché votare Bossi o Berlusconi non è la stessa cosa». Dall’interessato arriva subito una rabbiosa quanto stringata replica. «A giudicarmi saranno i milanesi — sbotta il vice sindaco De Corato, che era a Roma per la manifestazione indetta dal Pdl — Non sono abituato a rispondere su affermazioni che mi sembrano solo elettoralistiche. Ne riparleremo dopo la fine della campagna elettorale». La Lega, però, tira dritto. E annuncia la richiesta «di portare a dieci gli anni di residenza per poter ottenere l’assegnazione di una casa popolare, il bonus bebè, il nido vicino casa». Inoltre, Formigoni «dovrà garantire che metà gli appalti e dei nuovi posti di lavoro, vadano prioritariamente ai lombardi e non a Paternò». Quindi l’annuncio di un emendamento al bilancio del Comune. Per spostare un milione del 2,7 dei fondi per la rassegna MiTo, da dividere tra il fondo per le vittime del racket e dell’usura. Il nuovo centro per i malati autistici. I vigili. I papà separati e le piccole associazioni culturali. 
