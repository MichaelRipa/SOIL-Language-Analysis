SAN PAOLO - Per Silvio Berlusconi "la crisi alle spalle". A San Paolo, l'incontro con gli imprenditori italiani e brasiliani. "E noi ne stiamo uscendo meglio di altri paesi europei. Le famiglie italiane - a differenza di quelle americane, hanno saputo risparmiare. Il sistema delle nostre banche è solido". "Le nostre imprese possono dare una mano al miracolo economico brasiliano" ha continuato: al suo fianco c'era il presidente Luiz Inacio Lula da Silva. "L'Italia può offrire al Brasile eccellenze nella tecnologia di avanguardia, ma anche capitali". Berlusconi ha citato anche la inea ad alta velocità Roma-Milano, definendola, con qualche esagerazione, "la più avanzata del mondo". Il premier non ha rinunciato alla consueta serie di battute, sull'onda di quelle pronunciate qualche ora prima. E tra le cose "più importanti della vita" ha indicato, tra gli applausi e le risate dei presenti, "l'amore, il calcio e... l'amicizia". Lo spunto, ha raccontato il premier, per parlare di "cose belle" glielo ha offerto proprio Lula: "Prima in ascensore - ha riferito Berlusconi - Lula mi ha detto che le persone che si appassionano di calcio sono più simpatiche delle altre. E io ho aggiunto: anche quelle che si appassionano di donne. Lui mi ha risposto: ma io sono sposato da 35 anni! E' vero - ha aggiunto Berlusconi rivolgendosi alla platea - ma mentre me lo diceva, Luiz aveva l'occhio birichino". 
Dice di tifare Bologna per la sua bellezza, ma il dubbio che l'amore nasca dalla difficoltà della conquista è più che legittimo. Ignazio La Russa, ministro della Difesa, è arrivato a Bologna per un soppralluogo nella "città rossa da espugnare". Accompagnato da Daniela Santanchè, dal senatore Filippo Berselli e dal vicecoordinatore cittadino del Pdl, Galeazzo Bignami, ha ispezionato il parco della Montagnola, piazza antistante VIII Agosto e piazza XX Settembre. Voleva farsi una idea dei luoghi in cui, eventualmente, allestire la prossima festa nazionale del Pdl in programma a settembre. Per ora quella di Bologna è solo una proposta, l'ultima parola spetta a Berlusconi, ma intanto - giusto per tastare il terreno - il ministro ha chiesto al commissario Anna Maria Cancellieri la disponibilità di piazza XIII agosto, il luogo che più di altri lo ha interessato. I suoi compagni di partito gli hanno però fatto notare come per due giorni a settimana quello sia il luogo del mercato e lui ha rassicurato di non volere pestare i piedi a nessuno e di volere scegliere in accordo con la città. Magari, ha ipotizzato, si potrebbe utilizzare solo metà piazza. Dopo l'incontro in Comune ha visitato anche il parco dei giardini Regina Margherita. E poi ha commentato: "'Io tifo molto per fare la festa a Bologna, l'idea mi stuzzica moltissimo. Credo che a Bologna una festa della Libertà vada fatta, spero che sia quella nazionale''. Tra le ragioni della scelta bolognese c'è ovviamente la motivazione politica. ''Noi abbiamo l'ambizione di espugnare, conquistare, vincere politicamente a Bologna - ha ammesso il ministro - ma non è per quello che veniamo qua. Si vota anche a Milano, Torino, in altre città...''. 
Revoca degli arresti domiciliari, sostituiti dal divieto di dimora in Toscana, a cui si accompagna l'obbligo di presentarsi, una volta alla settimana, alla polizia giudiziaria. E' l'ordinanza di attenuazione della misura decisa oggi dal gup di Genova, Roberto Fucigna, per Anna Laura Scuderi, 41 anni, ed Elena Pesce, 28 anni, le due maestre dell'asilo Cip e Ciop di Pistoia accusate di maltrattamenti ai bambini e imputate in un processo in rito abbreviato a Genova. A renderlo noto, il legale di Laura Scuderi, avvocato Alessandro Mencarelli. 
L'infarto fulminante che lo avrebbe ucciso sul campetto di calcio parrocchiale, era un'ipotesi, diventata molto improbabile ieri pomeriggio, quando il medico-legale Francesco Ventura ha eseguito l'autopsia sul cadavere di Nicolò Scotto. Il giovane di vent'anni, stramazzato al suolo sabato scorso , sarebbe stato ucciso da una perforazione gastrica, causata da un corpo estraneo, da un oggetto filiforme, lungo un centimetro e mezzo, con un'estremità appuntita, simile ad un aghetto. "Una sorpresa, rispetto a quanto ci si poteva aspettare, imprevedibile e rara  -  ammette lo stesso professor Ventura  -  il cedimento del cuore non c'entra nulla, si tratta invece di una infiammazione dello stomaco, non patologica, ma straordinariamente accidentale, causata dalla presenza di questo oggetto, sulla cui natura occorrerà fare alcuni esami". Tanto che sono stati eseguiti dei prelievi biologici e ci vorranno due settimane per accertare di quale materiale sia costituito il frammento. Successivamente, occorrerà indagare su come questo sia finito nell'intestino. È invece certo che il decesso sia stato provocato dal foro, riscontrato attorno ad un'area infiammata, che ha determinato versamento di sangue nello stomaco. Nicolò Scotto, residente a Ceranesi, studente iscritto al primo anno di Economia, sabato scorso aveva da poco segnato un gol sul campetto della parrocchia di San Siro, a Langasco, frazione di Campomorone. Si è accasciato a terra subito dopo, e nulla ha potuto il massaggio cardiaco praticato della fidanzata, Martina Orecchia, 19 anni, che si trovava a bordo campo. Nicolò è morto tra le sue braccia. I genitori del giovane, fino allo scorso anno promessa del ciclismo semi-professionistico della Liguria, ancora ieri hanno ripetuto al medico-legale che il figlio non aveva mai subito alcun intervento chirurgico. Lo scorso anno, però, Nicolò aveva deciso di fermarsi con l'agonismo: aveva scoperto di avere un piccolo soffio al cuore, di natura congenita. Nulla di grave, ma ieri la mamma ha ricordato che nell'ultimo periodo era stanco e pallido. "Questa sintomatologia potrebbe far pensare ad un sanguinamento interno, di tipo ulceroso  -  precisa Francesco Ventura  -  anche se non è stato riscontrato alcun aspetto di ulcera patologica". Al momento, tutte le ipotesi sulla ingestione di questo oggetto sono arbitrarie. Tanto che sulla morte non vi è alcuna indagine giudiziaria, anche se il trasferimento all'Istituto di Medicina Legale è stato disposto dal magistrato di turno, Andrea Canciani. Gli accertamenti autoptici, infatti, sono stati eseguiti sulla base del Dpr di Polizia Mortuaria. 
Una volpe vicino al supermercato al Gignoro di Firenze, un lupo sorpreso in centro a Calenzano. Animali selvatici sempre più urbanizzati. La polizia provinciale di Firenze è intervenuta questa mattina (29 giugno) per catturare di una volpe che viveva vicino al supermercato Esselunga in via del Guarlone a Varlungo. L'animale, investito da una macchina ha riportato delle lesioni. Una coppia di persone che transitavano da quelle parti, ha visto l'animale tramortito, lo hanno messo in macchina per portarlo ad un medico veterinario per i primi soccorsi. Dopo poco la volpe, fa sapere la polizia provinciale in un comunicato, si è ripresa dallo stordimento e, nonostante avesse una gamba lesionata, ha morso ripetutamente la signora che era sul sedile anteriore dell'auto, causandole diverse lesioni. La donna è stata trasportata al Pronto Soccorso per le cure e la volpe è stata liberata in via del Gignoro. E' cominciata così una caccia alla volpe a cui hanno partecipato una pattuglia della polizia municipale e della polizia provinciale che hanno rintracciato e catturato l'animale che, impaurito, si era rifugiato sotto una macchina. La volpe adesso sarà trasferita ad un centro di recupero della fauna selvatica. A Calenzano invece è stato segnalato, in centro, la presenza di un lupo. "Non è più un allarme soltanto delle campagne - fa sapere la Coldiretti - diventa una questione di sicurezza generale riportare sotto controllo la presenza dei predatori in Toscana. Hanno raggiunto numeri preoccupanti". In una nota aggiunge: "Sono sempre più numerosi gli allevatori che non riuscendo a fronteggiare i continui e crescenti attacchi, decidono di cessare l'attività. Lo confermano i dati che arrivano dal Mugello, dalla Val d'Orcia e da molti altri territori toscani". 
VIAREGGIO - Un serpentone di persone lungo due chilometri e mezzo ha percorso le strade di Viareggio nell'anniversario della strage avvenuta in città: 32 le vittime per lo scoppio del gpl fuoriuscito da un carro cisterna deragliato. Le stime dei partecipanti oscillano dai 10 ai ventimila, anche se quella più attendibile, secondo le autorità, è di quindicimila persone. La fiaccolata è partita dallo stadio dei Pini al termine della preghiera interreligiosa alla quale hanno partecipato circa quattromila persone. Durante il tragitto però in tantissimi si sono uniti al corteo, specie quando è passato sui viali a mare. Al passaggio dei manifestanti dalle case si sono levati applausi. Ad aprire il corteo i familiari delle vittime, molti dei  quali avevano una gigantografia dei parenti deceduti nella strage. Poi il momento più toccante: un treno che passa fischiando, le sirene delle ambulanze e dei vigili del fuoco che si azionano contemporaneamente. Così la città ha ricordato le vittime della strage del 29 giugno in via Ponchielli, alle 23.50, l'ora in cui la cisterna carica di gpl deragliò, innescando un'esplosione che uccise 32 persone. Una giornata da vivere nel ricordo, ma che è stata preceduta  da qualche polemica. I familiari delle vittime hanno chiesto che  non ci fosse la "sfilata di politici", presenze "sgradite"  come quelle dei rappresentanti delle Ferrovie. "Vogliono una  cerimonia sobria", ha spiegato il sindaco di Viareggio, Luca  Lunardini, cercando di smorzare le tensioni. Il ministro Altero Matteoli ha scritto una lettera: "Non sarò presente, non  voglio essere motivo di divisione nè turbamento". Mentre l'ad  delle Ferrovie, Mauro Moretti, ha affrontato la questione in un  colloquio telefonico con il sindaco di Viareggio. Così come il  sottosegretario alla presidenza del Consiglio, Gianni Letta. Alla cerimonia allo stadio, l'unico politico che interviene è Lunardini. Con lui ci sono gli amministratori lucchesi, il presidente della Regione, Enrico Rossi ("è il giorno del dolore e del ricordo che resterà indelebile - ha scritto - ma anche della speranza, rappresentata dalla ricostruzione della zona colpita), e un rappresentante della Camera, Renzo Lusetti. E' il giorno del ricordo, ma non solo. La prima cerimonia è quella del conferimento della cittadinanza a Ibtissam, la marocchina di 22 anni che nella strage ha perso tutta la famiglia. Ibi giura sulla Costituzione inviata dal presidente della Repubblica, Giorgio Napolitano, poi si scioglie in un sorriso: "Si avvera il sogno di mio padre. Questa cittadinanza è stata data a me, ma è come se l'avesse ricevuta tutta la mia famiglia".  Rilegge il messaggio di Napolitano, che rivolge un pensiero "commosso" alle 32 vittime e  "affettuoso" a lei. Anche il presidente del Senato, Renato Schifani, ha inviato un  messaggio alla città: "Quanto accaduto ci insegna che le norme  di sicurezza devono essere applicate e rispettate con fermezza e  rigore". In via Ponchielli i cantieri lasciano ancora intravedere le case distrutte dalle fiamme. C'è chi porta fiori, chi lascia  biglietti. E c'è chi spera che quella tragedia sia servita a  qualcosa. "Quel maledetto treno  - sostiene Riccardo Antonini, addetto alla manutenzione per Fs e rappresentante dell'Associazione 29 Giugno -  ha avuto problemi anche dopo il 29 giugno: a Grosseto, nel dicembre scorso, e ad Alessandria, qualche settimana fa, è stato bloccato per dei guai alla sala montata. Vediamo il lato positivo: i controlli sono aumentati". 
