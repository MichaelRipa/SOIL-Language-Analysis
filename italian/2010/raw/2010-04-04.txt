Dopo l'incidente di Alessandro Puzar, il due volte campione di motocross che è rimasto gravemente ferito mentre si allenava a Torricella (ma non è più in pericolo di vita), un altro schianto sui circuiti del motocross. Questa volta ad avere la peggio è un ragazzo di 18 anni che è caduto durante un allenamento a Trecasali. Sulla pista da motocross, intorno alle 13.30 ora dell'incidente, sono immediatamente intervenuti i soccorsi. Il ragazzo non è grave. 
"Un nuovo fiore all'occhiello per l'attuale gamma Mercedes-Benz in produzione a Brema". Così la casa tedesca ha salutato l'arrivo della Classe C Coupé che dal prossimo anno andrà a fare compagnia agli attuali tre modelli prodotti su una linea di montaggio estremamente flessibile. Dopo la Classe C Berlina, Station-Wagon ed il Suv compatto Glk la capacità produttiva dello stabilimento tedesco crescerà ancora dimostrando la sua poliedricità. Soddisfazione per la decisione è stata espressa da Peter Schabert, direttore dello stabilimento Mercedes-Benz di Brema: "La decisione del board di produrre qui a Brema anche la futura versione Coupé di Classe C rappresenta un'altra pietra miliare sulla nostra strada per diventare il centro di competenza per questa gamma Mercedes-Benz ed è un'ulteriore conferma della fiducia nelle capacità produttive e negli standard qualitativi del team di Brema". Lo stabilimento di Brema sta già dimostrando la propria flessibilità per quanto riguarda l'ottimizzazione della produzione poiché utilizza un'unica catena di montaggio per tre diversi modelli. Grazie agli avanzati processi le vetture transitano sulla linea in base agli effettivi ordini, indipendentemente da modello, variante (guida a destra o sinistra, trazione integrale o trazione posteriore) ed accessori. Con il nuovo Coupé, lo stabilimento aggiungerà un quarto modello nel processo produttivo confermando così un elevato standard di efficienza anche perché dalle linee dell'impianto di Brema escono inoltre i modelli Classe E, in versione Coupé e Cabrio, che si alternano su un'unica catena di montaggio, e i roadster Classe Sl ed Slk. Non a caso lo stabilimento Mercedes-Benz che conta circa 12.600 dipendenti, rappresenta la più importante realtà professionale di un'azienda privata all'interno della regione. (m. r.) 
L'AQUILA - E' iniziata con due lievi scosse sismiche la Pasqua degli aquilani. Mancano due giorni al primo anniversario del devastante terremoto che provocò oltre 300 morti, ma la terra continua a tremare e la popolazione continua a vivere tra mille problemi. Sotto la pioggia, per la sesta domencia consecutiva, in piazza Duomo sono tornate a sfilare le carriole. Questa volta piene non di macerie ma di uova di cioccolato, pizze e colombe pasquali, frittate, carciofi e salami. Le scosse sismiche si sono verificate alle 8.34 e alle 8.37. La prima ha avuto una magnitudo 1.8, l'altra 1.9. Entrmabe sono state avvertite dalla popolazione, ma fortunatamente non hanno provocato danni. Tagliacozzo, Cappadocia, Sante Marie e Scurcola Marsicana le località prossime all'epicentro. I comitati cittadini dell'Aquila hanno scelto di continuare la mobilitazione per mantenere alta l'attenzione sulla città da ricostruire. Un centinaio di persone hanno raggiunto il tendone-presidio allestito davanti alla basilica delle Anime Sante, nella piazza diventata il simbolo della protesta, e hanno deciso di festeggiare insieme la Pasqua con una 'colazione allargata' a base dei dolci tradizionali. La debole pioggia di queste ultime ore ha spinto i più a cercare riparo sotto al tendone, dove l'associazione Agorà del Comune di Barete (L'Aquila) ha allestito una mostra fotografica sul terremoto dal titolo "Giorno zero". "Era importante tornare in piazza - commenta Giusi Pitari, tra i promotori della mobilitazione - per dire al resto d'Italia che il movimento va avanti, anche dopo la tornata elettorale. Naturalmente i toni di questi giorni saranno dimessi, in quanto la città si avvicina all'anniversario del sisma". Se l'anno scorso erano state le tendopoli a ospitare all'Aquila tutte le celebrazioni della Pasqua, quest'anno gli aquilani si sono ritrovati nelle loro parrocchie. Celebrazioni si sono tenute in tutte le chiese agibili o nelle strutture provvisorie adibite a ospitare la funzione liturgica. Messe sono state celebrate anche nella basilica di Santa Maria di Collemaggio e nella chiesa delle Anime Sante. 
POSITANO (Salerno) - Gita a Minori nel salernitano per il presidente della Repubblica. Giorgio Napolitano, in compagnia della moglie, la signora Clio, è arrivato alle 17 nel piccolo centro della costiera amalfitana a bordo di una motovedetta della Capitaneria di Porto di Salerno. Una visita promessa al suo amico, il filosofo Tullio Gregory, presidente del premio internazionale di letteratura enograstronomica 'Minori Costa d'Amalfì che si svolge nel paese del comprensorio amalfitano e confermata stamani al sindaco di Minori, Andrea Reale, con cui il presidente della Repubblica aveva avuto un colloquio telefonico preliminare interessandosi anche dell'andamento del turismo nel paese. Appena sbarcato nella cittadina costiera, Napolitano in abito grigio e pullover blu, e la signora Clio sono stati accolti da un lungo applauso dai cittadini. "Presidente lei è l'ultimo baluardo", ha sottolineato più volte una giovane donna, mentre il capo dello Stato passeggiava scortato dal primo cittadino sul lungomare stringendo mani e rispondendo ai saluti della gente. La prima tappa del tour turistico-culturale è stata la Basilica di Santa Trofimena. La coppia, accolta dal parroco don Pasquale Gentile, ha visitato la chiesa e la cripta e subito dopo si è recata presso l'Arciconfraternita del Santissimo Sacramento in cui si tramandano i canti medioevali dei 'battenti', tradizione per cui è stato chiesto il riconoscimento all'Unesco come patrimonio culturale dell'umanità. Ultima tappa è stata la Villa marittima romana. Napolitano ha promesso il suo interessamento per l'approvazione e il finanziamento del progetto per il restauro. Nel peristilio il presidente ha risposto all'ultimo applauso della folla con un accenno di applauso augurando buona Pasqua. Alle 18 si è nuovamente imbarcato sulla motovedetta per fare ritorno a Positano dove è in vacanza da giovedì scorso. La partenza della coppia presidenziale dalla Costiera Amalfitana è prevista per martedì. 
La politica non si fa con i se e con i ma, eppure proviamo per un momento a ragionare come se il presidente della Regione non fosse indagato per concorso esterno in associazione mafiosa, e poniamoci la domanda che ormai da quattro mesi attende una risposta chiara e netta: può il Partito democratico allearsi con Raffaele Lombardo? Può entrare nella sua giunta, sedersi ufficialmente al suo tavolo e spartire con lui il potere del governo siciliano? Lasciamo da parte le inchieste che, a quanto pare, costituiscono per il procuratore della Repubblica di Catania soprattutto un fastidio - aumentato dall'impertinenza dei giornalisti di Repubblica che osano darne notizia - e fingiamo di non vedere il pesantissimo sospetto che grava sul governatore. Ebbene, la nostra risposta è semplice: l'alleanza con Lombardo segnerebbe la fine del Pd siciliano. Cambierebbe drammaticamente la natura di quel partito, lo spoglierebbe del patrimonio di valori che ha ereditato dal sacrificio di uomini coraggiosi come Pio La Torre e Piersanti Mattarella e lo porterebbe irreversibilmente sullo stesso piano di quei partiti che hanno costruito la loro forza elettorale sul clientelismo organizzato. In realtà questo processo è già cominciato, perché è un segreto di Pulcinella che due degli assessori del Lombardo-ter - Pier Carmelo Russo e Mario Centorrino - siano stati nominati su indicazione precisa di quello schieramento "collaborazionista" che attraversa il Pd siciliano. Uno schieramento che comprende il capogruppo all'Ars Cracolici, l'ex segretario regionale Genovese, l'ex presidente dell'Antimafia Lumia e l'ex ministro Cardinale. E chi ha avuto la pazienza di guardare in tv le ultime sedute dell'Assemblea regionale siciliana ha potuto assistere alla fulminea metamorfosi di Antonello Cracolici, che ufficialmente sarebbe un capogruppo dell'opposizione ma in realtà difende il governo con la veemenza tonante di un centurione della maggioranza. Nei tre mesi che sono passati dal suo insediamento, questa inedita alleanza ha varato due leggi importanti: il piano casa e la riforma degli Ato rifiuti. Con la prima, è stato lanciato un nuovo assalto al territorio, come se la Sicilia non fosse già stata devastata a sufficienza dalla speculazione edilizia. Con la seconda, si è tentato di rimediare alla sciagurata scelta di spogliare i Comuni della responsabilità di tenere pulito il loro territorio (scelta che diede vita a nuovi serbatoi di clientele e a nuove tecniche di sperpero di denaro pubblico) ma non si è avuto il coraggio di restituire ai sindaci il potere e la responsabilità di governare il caos della spazzatura. A essere soppressi, anzi, sono stati quegli Ato che avevano dato eccellenti esempi di efficienza. Se questo è l'inizio della stagione delle riforme, non c'è da stare allegri. L'inconfessato appoggio esterno del Pd avrebbe dovuto portare, nelle intenzioni dei suoi alfieri, alla prevalenza del merito sull'appartenenza e dell'efficienza sulla fedeltà. S'è visto, a dire la verità, l'esatto contrario. Lombardo ha nominato i nuovi vertici della burocrazia regionale badando solo a piazzare nei posti chiave i suoi fedelissimi, ignorando platealmente l'appello del Pd a non ricorrere a risorse esterne nella composizione degli uffici di gabinetto. La ciliegina sulla torta è stata la conferma dell'assessore Armao, del quale lo stesso Cracolici aveva chiesto poche settimane prima le dimissioni per l'imbarazzante conflitto di interessi nel quale si era trovato nella torbida vicenda dei termovalorizzatori. Armao non solo è stato confermato tra gli assessori, ma è stato promosso all'assessorato alla Cultura ed è diventato, come dicono a Palazzo d'Orleans, il vero amministratore delegato della Lombardo spa. Ma il peggio deve ancora venire. E verrà nel momento in cui il governatore chiederà al Pd di entrare a far parte, organicamente, della sua giunta e della sua maggioranza. Si dice che la maggior parte dei deputati regionali del Partito democratico siano favorevoli, perché la paura di perdere il seggio per lo scioglimento dell'Ars si unisce irresistibilmente al desiderio di entrare una volta per tutte nella "stanza dei bottoni". Qualcuno si farà il suo giro di giostra, firmando nomine e distribuendo contributi, mentre gli altri si accontenteranno di entrare senza appuntamento negli assessorati. E poi comu finisci si cunta. E il Pd? Che fine farà il partito per il quale hanno votato quei siciliani che non si sono mai rassegnati al clientelismo come filosofia politica e alla raccomandazione come regola di vita? Semplice, rispondono i "collaborazionisti": costruirà con Lombardo un'alleanza stabile, facendone la testa d'ariete che romperà in Sicilia il muro berlusconiano del 61 a 0. In altre parole, il Pd diventerà il portatore d'acqua dell'Mpa (o del Partito del Sud), accettandone l'egemonia siciliana in cambio dei suoi voti alle prossime politiche. È un ragionamento cinico, che si presta però a due obiezioni fondamentali. La prima: cosa fa credere a Cracolici, a Lumia, a Genovese e a Cardinale che quei siciliani che hanno votato il Pd senza chiedere nulla in cambio - eccetto l'impegno a battersi per una politica pulita, senza imbrogli e senza clientelismi - continuino a votare per loro, una volta che il partito avrà passato il Rubicone siciliano e si sarà alleato con il grande tessitore della rete di favori, prebende e raccomandazioni? La seconda: se anche il Pd sdoganerà il clientelismo di Lombardo, facendo cadere l'antico muro della questione morale, perché mai un disoccupato dovrebbe preferire il dilettantismo dei nuovi arrivati all'esperienza trentennale di un professionista del clientelismo? A quale porta andrà a offrire il suo voto, quel disoccupato, a quella di Cracolici o a quella di Lombardo? Provate a mettervi al suo posto e non avrete dubbi. Può darsi che a qualcuno non importi che fine farà il Pd dopo che lui avrà ritirato i suoi dividendi di potere. Può darsi. Ma l'astuto Cracolici non dovrebbe dimenticare che il Pd ha avuto i voti dei siciliani, alle ultime elezioni regionali, perché i suoi eletti conducessero un'opposizione netta a Lombardo, non perché entrassero nel suo governo. E il prudente segretario regionale del Pd, Giuseppe Lupo, si ricorderà certamente di essere stato votato, alle primarie, per dar vita a un'alternativa al leader dell'Mpa, non per costituire un'alleanza con quel partito. I deputati regionali e i dirigenti siciliani vogliono invertire la rotta, calpestando la volontà così chiaramente espressa dai loro elettori e dalla base del partito? Nessuno può impedirglielo, se non la loro coscienza. Ma prima, invece di organizzare incontri segreti a casa loro con il governatore, dovrebbero avvertire almeno l'esigenza democratica di sottoporre questa svolta, o meglio questa inversione a U, ai loro elettori. Con un referendum, per esempio, che affidi una scelta così drammaticamente impegnativa ai militanti e agli elettori del partito. Prima di gettare giù dalla rupe una storia e un progetto, è giusto che si pronuncino quelli che vi hanno creduto davvero. 
Una persona si è tolta la vita ieri pomeriggio a Milano lanciandosi sotto un vagone della metropolitana della linea 1 alla stazione Villa San Giovanni. Sul posto sono intervenuti, oltre al 118, i vigili del fuoco e i carabinieri per estrarre il corpo della vittima finito sotto le ruote della motrice del convoglio. L'uomo era un 48enne di origine cingalese 
Conto alla rovescia per il Vespa World Days 2010, appuntamento atteso da tutti i vespisti in programma quest'anno a Fatima nei primi quattro giorni di luglio. La manifestazione sbarca in Portogallo dopo aver conquistato l'anno passato le ripide strade alpine di Zell am See in Austria con la presenza di oltre 5000 fans. "Sono molto felice per il ritorno in terra lusitana dopo il grande EuroVespa del 2004  - ha dichiarato Il Presidente del Vespa World Club Roberto Leardi - e molto speranzoso sull'ottima riuscita del Vespa World Days 2010". Recentemente proprio alla presenza di Leardi e del Segretario Marco Manzoli, il Vespa Club di Fatima, nel ruolo di comitato organizzatore dell'evento, ha illustrato tutto il progetto che vedrà la famosissima località portoghese meta di migliaia di vespisti provenienti da tutto il mondo. Sono state così presentate tutte le attività previste, gli itinerari, le zone dedicate al Vespa Village e mostrate le capacità ricettive dell'area individuata. 
LONDRA - L'anello mancante tra la scimmia e l'uomo sarebbe stato finalmente trovato. Si tratta di una nuova specie di ominide, un bambino, i cui resti saranno mostrati per la prima volta giovedì. La nuova specie si colloca evolutivamente e temporalmente tra l'australopiteco presente in Africa 3,9 milioni di anni fa, e l'Homo habilis, nostro progenitore di 2,5 milioni di anni fa. La nuova specie non ha ancora un nome. Autore del ritrovamento è stato il sudafricano Lee Berger dell'università di Witwatersrand di Johannesburg nella caverna di Malacapa, nell'area sudafricana di Sterkfontein. La zona è soprannominata "culla dell'umanità". Si ritiene che la grotta abbia riparato i resti dagli elementi naturali e li abbia preservati intatti. Il professor Berger e i suoi collaboratori non hanno ancora fatto dichiarazioni sull'entità della loro scoperta ma nella comunità internazionale, scrive la stampa britannica, l'aspettativa è molto elevata. Si ritiene che, se la scoperta colmasse davvero alcune lacune nella catena evolutiva, l'intera storia dell'evoluzione potrebbe essere integrata in modo significativo. Resti di specie analoghe erano stati già trovati in passato, ma si è sempre trattato di ritrovamenti di frammenti di ossa. Esperti che hanno visto lo scheletro del bambino, riporta oggi il Daily Mail di Londra, dicono che presenta caratteristiche dell'Homo habilis, e dicono che potrebbe gettare luce sul periodo in cui i nostri antenati cominciarono a camminare in posizione eretta. Il professor Phillip Tobias, un antropologo che è stato fra i primi a identificare l'Homo habilis come una specie umana nel 1964, ha celebrato la scoperta come "meravigliosa" ed "entusiasmante". "Scoprire un intero scheletro, invece di un paio di denti o un osso di un braccio, è una rarità", ha detto il professor Tobias al Daily Telegraph. "Un conto è trovare una mascella con un paio di denti, un altro trovare una mascella attaccata a un teschio, e tutti e due attaccati a una colonna vertebrale, un bacino e delle ossa pelviche". 
Un concorso firmato Bmw con l'obiettivo di cercare di colmare le differenze tra culture diverse. Si chiama "Award for Intercultural Commitment", ed è rivolto a tutti coloro in possesso di idee promettenti intese a promuovere una maggiore comprensione interculturale. Basterà solo presentare i loro progetti entro il 31 maggio 2010. I primi tre partecipanti saranno annunciati in occasione della cerimonia di premiazione che avrà luogo a Monaco il 18 novembre prossimo. Per trasformare le loro idee in progetti concreti, Bmw li sosterrà con premi in denaro e con un pacchetto di servizi personalizzati. L'obiettivo dell'azienda è di assistere i team responsabili delle iniziative premiate nel creare modelli di concetti sostenibili per la comprensione interculturale in tutto il mondo. "Per far funzionare la comprensione interculturale, è necessario stabilire una cultura con diverse sfaccettature che sia aperta a persone provenienti da diverse esperienze culturale e da ambienti diversi", ha sottolineato Harald Krüger, membro del Consiglio di Amministrazione di BMW AG e Presidente del concorso. "Il Premio del BMW Group per l'Impegno Interculturale vorrebbe dare un suo contribuito, motivando la gente ad entrare in un dialogo aperto e a collaborare". Il nuovo "Award for Intercultural Commitment" non si limita soltanto a riconoscere le migliori proposte e ad offrire ai team premi in denaro. Il suo vero scopo è quello di sostenere visioni innovative con l'esperienza del BMW Group, trasformandoli in progetti di successo e trasferibili a livello internazionale. E' per questo che il bando di partecipazione richiede agli aspiranti di includere non soltanto le loro proposte di progetto ma anche dettagli per quanto riguarda i servizi di sostegno di cui hanno bisogno. 
Il filmato di Katerina che legge la lettera scritta in carcere appena prima della liberazione, è apparso su YouTube un'ora dopo la registrazione. "Rubate" dal sito di Repubblica.Genova.it, le parole della madre di Alessandro rinchiusa 18 giorni con l'accusa di aver ucciso il figlio, hanno fatto il giro di internet. E i commenti sono acidi. Colpevolisti senza dubbi si sono scatenati sul web per pronunciare ingurie e insulti contro la madre di Alessandro, otto mesi, sbattuto per terra fino ad ucciderlo. "Una mamma non dice "riacquisto la mia libertà" se il suo bambino non c'è più. Se non lo volevi, lo davi a chi ama i bambini. Vergognati!". Si firma solitamusica ; è il commento numero 2 che appare sotto il filmato. Katerina ha scritto di suo pugno su un foglio A4 a quadretti le dichiarazioni che ha letto davanti alle telecamere. Ha usato queste parole: "Oggi torno a casa ma Ale non c'è più. Vi prego di rispettare la mia disperazione ed il mio dolore perché sono una mamma distrutta per la perdita del figlio. Solo chi è genitore può capire cosa sia un figlio". Ha tenuto sempre gli occhi bassi. Ha letto senza interruzioni e con tono chiaro e partecipe. Ci sono stati però alcuni momenti in cui la voce si è incriminata ed è andata molto vicina al pianto. E' stato tutte le volte in cui i riferimenti andavano ad Alessandro: "Ale non c'è più... non ho ucciso il mio bambino.... nessuno mi darà la possibilità di riabbracciarlo". Ma i colpevolisti non hanno cambiato idea. Né le immagini né le parole del giudice che ha firmato l'ordinanza di scarcerazione hanno scalfito i loro convincimenti. E' proprio al magistrato che si rivolge lamarantoo : "Provo solo ribrezzo per questa giustizia che non esiste. Condannerei insieme a lei anche il giudice che l'ha liberata". Eppure il gip è stato chiaro: dopo le ultime risultanze delle analisi medico legale, "non sussistono più i gravi indizi di colpevolezza che erano stati avanzati al momento dell'arresto di Katerina Mathas". Troppe bugie ha raccontato Gianantonio Rasero, il compagno della donna, quella maledetta notte rimasto solo con il bambino per un paio d'ore. Lo incastrano le intercettazioni sul suo cellulare, i video registrati dalle telecamere a circuito chiuso del residence di Nervi dove abitava. E poi c'è il suo Dna sui segni del morso lasciato sul piedino di Alessandro. Non basta per il popolo di YouTube: "Una madre piena di dolore - scrive eva980541 - non le viene in mente di dire "oggi riacquisto la mia libertà". Per me è COLPEVOLE". E gabrielecripezzi argomena: "Piangeva perché aveva fame. Non mangiava da 12 ore. Lo hanno seviziato quel povero bambino. Bruciature di sigaretta, cranio fratturato, percosse di ogni tipo, fino alla morte. In tribunale non facevano altro che accusarsi a vicenda, sotto l'effetto della cocaina. Ed ha il coraggio di dire che non lo? ha ucciso lei suo figlio. E tutti ora ci crederanno, perché ti appellerai alla clemenza della gente che si farà lavare il cervello da parole come "sono una mamma, sono nel dolore, ecc ecc". Su Repubbllica@scuola, Kamilla, una ragazzina che frequenta la scuola media Strozzi , scrive così: "Le mani che nella notte di lunedì hanno ucciso Alessandro, forse erano quelle della madre oppure quelle del compagno. Fatto sta che Alessandro Mathas, il bimbo rifiutato due volte, prima dal padre ( che non l'ha riconosciuto ), poi dal compagno della madre, è morto". E questa è la tragica realtà: "Rifiutato due volte e ucciso". 
