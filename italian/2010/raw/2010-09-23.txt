Asciutto e sorridente in un completo blu, Valerio Onida mette sul tavolo l’esperienza dell’anziano e l’entusiasmo di un ragazzino. Presentando la sua candidatura alle primarie del centrosinistra, viatico alla sfida per Palazzo Marino del 2011, prende di petto — e con un sorriso — il pregiudizio che grava sui suoi 74 anni. «Dicono che sono troppo vecchio per fare il sindaco. Ma le città attraversano le generazioni, si governa sempre per il futuro. La mia storia mi consente di attuare credibilmente il passaggio del testimone di valori forti». Onida, che il 4 ottobre inizia il suo giro nei quartieri alla Barona, in nome della trasparenza rende pubblico il reddito dello scorso anno, 354mila 226 euro lordi, invitando i competitori a fare altrettanto: Stefano Boeri, Giuliano Pisapia e Michele Sacerdoti, ambientalista che ha ufficializzato la sua partecipazione al voto del 14 novembre.  Al tavolo il costituzionalista è affiancato da Lucia Castellano, direttrice del carcere di Bollate, Umberto Ambrosoli e Benedetta Tobagi: «La mia non è una candidatura dell’antipolitica e non è contro i partiti. Nasce in quella società milanese che rivendica il diritto e il dovere di una politica vera». Perciò scompagina queste primarie «che non sono primarie se si fanno con indicazioni precise dei partiti». Dunque, «mi rivolgerò a tutta la colazione, che auspico il più ampia possibile per costruire un’alternativa a 18 anni di centrodestra». Il professore si mostra nella sua duplice veste. Quella autorevole dell’ex presidente della Corte costituzionale, dell’avvocato che ha lavorato 25 anni per la Regione, dell’esperto di diritto amministrativo che sa come funziona la macchina comunale e rimprovera al sindaco Letizia Moratti di esagerare con i consulenti esterni. E quella dell’uomo di tutti i giorni che viaggia in tram, ha la tessera del Bikemi e quando va in metropolitana a prestare consulenza giuridica gratuita ai detenuti di Bollate deve scendere al confine urbano della rete e timbrare un secondo biglietto per il tratto extraurbano: «Tariffe senza senso». Il cittadino va messo al centro dell’azione amministrativa. Negli ultimi anni, accusa Onida, non è stato così: «Le disfunzioni amministrative sono aumentate, accompagnate dal deterioramento della qualità dei servizi». Lo dimostrano un Pgt che rinuncia a dare un’impronta alla Milano del futuro e una Expo paralizzata dai litigi della politica: «Un grande Comune non può andare a rimorchio di interessi corporativi e particolari». Occorre invece governare (rifiuti e trasporti, esemplifica il costituzionalista) su scala metropolitana. E coordinare le istituzioni: «Per trent’anni Comune, Provincia e Regione non lo hanno fatto e ora si chiede lo stato di calamità naturale per il Seveso. Poi magari arriva san Bertolaso con gli Anemone». A chiudere il cerchio, una parte attiva del Comune nei controlli: «Non basta la Corte dei conti, bisogna andare là dove il cittadino sperimenta i servizi. E contro la mafia non si può delegare tutto all’opera meritoria della magistratura». 
Prima vittoria in campionato per il Palermo che espugna l'Olimpico di Torino e infligge alla Juventus la seconda sconfitta stagionale. Nel posticipo della 4^ giornata di serie A i rosanero vincono 3-1 con reti di Pastore, Ilicic e Bovo. Nel finale di partita inutile il gol di Iaquinta per i bianconeri. 
Il porticciolo turistico sul lungomare Nazario Sauro costringe il consiglio comunale agli straordinari. Alla fine, però, il provvedimento ottiene il via libera (26 sì del centrosinistra; 10 astenuti del centrodestra; contrario Massimo Posca). La seduta ricomincia esattamente dal punto in cui si era interrotta l’altra sera, quando era venuto a mancare il numero legale. L’opposizione di centrodestra, con Giuseppe Loiacono, capogruppo della lista Simeone, ripropone la pregiudiziale già sollevata da Massimo Posca. «Il piano regolatore del porto vecchio — spiega Loiacono — non è compatibile con il piano regolatore generale vigente perché prevede un intervento diverso rispetto a quello originario. Ci vorrebbe una variante al piano regolatore generale». Secondo Loiacono, i manufatti che dovrebbero supportare il porticciolo, fra cui un ponte, non sono compatibili con la configurazione di quella parte del lungomare. «Siamo favorevoli alla realizzazione di un porticciolo turistico — conclude Loiacono — ma non nella zona fra piazza Diaz e Pane e Pomodoro». Il centrosinistra respinge l’eccezione e decide di andare avanti. Nel Pdl c’è chi, come il capogruppo Costantino Monteleone, alimenta il sospetto che sull’operazione abbiano già messo gli occhi alcuni gruppi imprenditoriali (infatti, parla di possibile “fattore D”, dove la D sarebbe a suo giudizio l’iniziale di una società). Sul progetto ha espresso perplessità anche la Provincia. «Il porticciolo — si legge nella nota dell’amministrazione guidata da Francesco Schittulli — potrà accogliere barche fino ad un massimo di undici metri, in quanto sprovvisto di fondali idonei ad ospitare barche di dimensioni più grandi, che annualmente transitano da Bari per raggiungere mete turistiche, quali ad esempio, Grecia e Croazia. Il progetto prevederebbe la realizzazione di una barriera frangiflutti in cemento armato di ben quattro metri di altezza sul livello del mare, di fronte all’ex albergo delle Nazioni, alla stessa altezza del molo di Sant’Antonio. La barriera in cemento impedirebbe, pertanto, ai cittadini, così come ai turisti, di poter volgere lo sguardo verso il mare e, da sud, sarebbe di ostacolo allo splendido scorcio panoramico sul borgo antico». La maggioranza difende il progetto presentato dall’assessore all’Urbanistica, Elio Sannicandro. Dai banchi del centrosinistra, comunque, non mancano le proposte di modifica. Un emendamento, per esempio, impone che si torni in aula ogniqualvolta si dovrà realizzare ciascuno dei manufatti previsti nel piano. L’obiettivo è evitare un forte impatto ambientale: il centrodestra condivide. Il rischio è inesistente, a giudizio dell’assessore Sannicandro. Del resto, l’assessorato all’Urbanistica ha accolto il principale dei rilievi degli ambientalisti. I parcheggi interrati sotto la rotonda di piazza Diaz, previsti nel progetto originario, sono stati eliminati. I 300 posti auto a servizio del porto vecchio saranno ricavati nell’area di Pane e Pomodoro, collegata alla rotonda con il bus navetta. La variante soddisfa il centrosinistra, che anche per questo assicura il proprio sostegno al provvedimento. Il confronto e i veleni sull’urbanistica non si fermano però al porticciolo turistico. L’assemblea è chiamata a dire l’ultima parola anche sul piano particolareggiato e sul piano di lottizzazione Marbella, dopo le controdeduzioni della Regione. Molto più problematico, invece, il piano particolareggiato di Loseto: nella maggioranza c’è più di un mal di pancia. 
ROMA - E' subito un caso la prima puntata di Annozero: Michele Santoro apre la nuova stagione del suo talk-show con un monologo nel quale attacca frontalmente il direttore generale della Rai, Mauro Masi, e sostanzialmente lo manda a quel paese. Masi attende la fine della trasmissione e poi affida alle agenzie tutta la sua ira: "Il caso Santoro al più presto in cda". GUARDA L'EDITORIALE DI SANTORO "Siamo tornati un po' ammaccati, anche senza spot, ma il miglior spot siete voi che ci guardate", ha detto Santoro aprendo la trasmissione. "Noi rappresentiamo quella parte di opinione pubblica che crede nella libertà di opinione, spesso calpestata. Ma oggi voglio parlare con i più accaniti fan del premier, uomini del fare e di azienda - ha aggiunto il conduttore -. Fate finta che io sia un vostro dipendente, costruttore di bicchieri. In 4 anni abbiamo prodotto 41 milioni di euro con un utile di 14 milioni di euro senza denaro pubblico. Ora voglio parlare in particolare con uno di loro. Io devo mettermi a fare i bicchieri. Lei che fa? Rinuncia ai bicchieri, ci mette su la liquidazione e mi chiede di andare via. Va bene che le sto antipatico, ma lei blocca la pubblicità, la produzione, ci toglie il tavolo da disegno e a Vauro e Travaglio non fa il contratto. Se vogliono devono lavorare gratis e loro lo fanno, ma non è finita". "Come Fantozzi, vado dal megadirettore generale e lui mi chiede il controllo di qualità - continua Santoro -, ma non quello di sempre: i bicchieri non devono fare solo 'tin', ma 'tin' e 'ten' insieme. 'Tin' per Travaglio giustizialista e 'ten' per Sgarbi garantista. Beh, io dico, questo è improbabile, è complicato, non si può fare. Ora le chiedo una cosa a lei che sicuramente vota Berlusconi: perché dovremmo prendere uno che fa bicchieri rotti? Se uno di questi imprenditori viene e mi dimostra che questa è la logica giusta, io lo faccio. A Mediaset io ci ho lavorato e queste cose nemmeno le pensavano, non ha senso comportarsi in modo da favorire la concorrenza. Qualcuno potrebbe obiettare che i miei bicchieri sono pubblici e non privati, ma anche se pubblici, se non vengono comprati, che li facciamo a fare? Non è neanche accettabile che nei negozi i bicchieri possano essere tutti uguali, saremmo in Unione Sovietica. Ora dimenticate Santoro, dimenticate tutto. Se viene un direttore e vi dice: ogni bicchiere deve avere un marchio di libertà ex ante, voi che rispondete: ma 'vaffa... nbicchiere'". Parole dure, alle quali il direttore generale replica appena si spengono le telecamere di Annozero: "E' molto grave che Santoro nella sua spasmodica e anche un po' ridicola ricerca della provocazione fine a se stessa rivolga al capo azienda frasi inaccettabili, bugiarde e mistificanti", dice Masi. "Al di là dei personalismi, comunque, il tema con Santoro è da più di 20 anni pateticamente sempre lo stesso - prosegue il dg -: lui si ritiene più uguale degli altri e svincolato dalle leggi anche quando ne chiede continue deroghe e quando chiede contratti ad personam. E' evidente che la questione dovrà essere affrontata in tutta la sua gravità in Consiglio di Amministrazione della Rai al più presto". Leggi i commenti I commenti dei lettori 
TORINO - Gigi Delneri non è ovviamente soddisfatto dopo il ko interno della Juve con il Palermo: "Una prestazione volenterosa, ma siamo tornati indietro, ad errori pagati a caro prezzo, che il Palermo ha sfruttato a pieno - ha detto il tecnico bianconero ai microfoni Sky -. Noi invece abbiamo sfruttato di meno le occasioni che pure abbiamo avuto". Il problema della Juventus è difensivo, ma Delneri divide le responsabilità: "Quando si sbaglia si sbaglia tutti - ha aggiunto Delneri -. Una partita al di sotto delle prestazioni degli ultimi tempi: forse anche un pò di sfortuna, però serve più attenzione e grinta. E' un anno altalenante, dobbiamo convivere con questo. Pensavamo di aver risolto i problemi ad Udine, invece si sono ripetuti". Sulla stessa lungheza d'onda il gd Marotta: "Quando si perde è merito dell'avversario però noi siamo in fase di rodaggio. Ci sono ancora automatismi che non funzionano. La squadra ha evidenziato un carattere intenso con ricerca del gol nel secondo tempo. Merito agli avversari, per noi ci sono atteggiamenti da rivedere. Problemi strutturali? Non faccio il confronto con il Palermo che ha meritato di vincere. Non devo evidenziare giocatori validi che hanno i rosanero. Abbiamo buoni giocatori. Ci vuole maggiore qualità. Quest'anno abbiamo compiuto ampi di rinnovamento". Leggi i commenti I commenti dei lettori 
"I CINQUE gol? Valgono di più gli assist per i compagni..." Samuel Eto'o fa il modesto. Tornato re della classifica marcatori dopo appena 4 giornate grazie a prestazioni da trascinatore, preferisce dividere la felicità con i compagni: "Che volete fare... io sono fatto così anche nella vita di tutti i giorni", spiega. "Per me il sacrificio che puoi fare per un compagno vale più che segnare un gol". FELICE PER MILITO - Per questo, più che del suo primato, è contento per aver fatto sbloccare il compagno di reparto Milito: "Per noi era importante che tornasse al gol dopo 3-4 gare dove aveva avuto occasioni e non riusciva a segnare. A Palermo, tra il 1° e il 2° tempo, gli ho detto di stare tranquillo perché a tutti i giocatori capitano questi momenti. Sapevo che doveva solo restare concentrato perché la cosa più difficile è procurarsi le occasioni per segnare. Poi quando le hai prima o poi la palla va dentro. E col Bari finalmente è successo...". RINATO GRAZIE A BENITEZ - Non è un caso che sia tornato a segnare con maggiore continuità. "A Benitez quando è arrivato ho detto che mi sarebbe piaciuto far esultare un po' di più tifosi e compagni. Lui mi ha risposto che avrebbe cercato una soluzione per questo mio desiderio e io oggi sono contento. Gioco sulla sinistra, con meno lavoro dietro e questo mi permette di muovermi di più maggiormente nel reparto offensivo". CONTENTO DI ESSERMI SACRIFICATO PER MOURINHO - Detto ciò non rimpiange il lavoro di maggior copertura e sacrificio a cui lo scorso anno lo ha costretto Mourinho: "Parlai con Mourinho prima di andare in Coppa d'Africa e lui mi spiegò la sua idea: voleva un giocatore per il lato destro del campo per aiutare Maicon e controllare il gioco su quella fascia. Fu bravo a convincermi e, pensando che la squadra potesse vincere tutto, accettai l'idea. Sono contento perché abbiamo vinto tutto. La cosa più importante era vincere e poter sorridere tutti a fine gara. Josè mi ha convinto perché lui è un caso a parte...", dice sorridendo. L'ATMOSFERA DELL'OLIMPICO MI CARICA - Sabato c'è la sfida con una Roma col dente avvelenato... "E' una gara che mi piace molto giocare: contro una squadra forte, un confronto avvincente in uno stadio con una bella atmosfera. A me tutto ciò carica molto", avverte Eto'o, al quale i tifosi nerazzurri chiedono anche di fare 'l'uomo-mercato', convincendo magari Messi a raggiungerlo all'Inter. VORREI QUALCUNO DEL BARCELLONA ALL'INTER - "E' bravo come calciatore e ancora più bravo come persona - conferma Eto'o parlando della 'Pulce' - lo stimo tantissimo come stimo Iniesta, Xavi e Valdes. Prima della partita dell'anno scorso a Barcellona ho detto al presidente Moratti che, se vuole dei giocatori da portare all'Inter, campioni come loro possono diventare simboli di una società come ragazzi e come calciatori". IL SOGNO E' FINIRE LA CARRIERA A MAIORCA - In nerazzurro, intanto, ci resta lui prima di realizzare il sogno di chiudere la carriera al Maiorca. "Ci tornerei magari a giocare gli ultimi anni dopo l'Inter - conclude Eto'o - Ma qui all'Inter sto bene. La prima cosa che guardo degli altri campionati sono i risultati del Maiorca". Leggi i commenti I commenti dei lettori 
Sostegno tecnico. Alcuni deputati del gruppo Sicilia dell'Ars, i 'reduci' del Pdl-Sicilia dell'ex alleato Gianfranco Micciché (finiani compresi), appoggiano il quarto governo di Raffaele Lombardo e il suo programma, "ritenendo di dover fornire il proprio apporto all'azione del governo per il rilancio dell'economia, dell'occupazione, del territorio e della tante tematiche per le quali la Sicilia e i siciliani attendono risoluzioni". Una posizione sostenuta da Giulia Adamo, Alessandro Aricò, Carmelo Currenti, Luigi Gentile, Giovanni Greco e Livio Marrocco. Resta critica la posizione del finiano Carmelo Incardona. 
