ROMA - Per qualcuno sarà la conferma di una sua ben nota attenzione ai temi sociali. Per altri, motivo per fare battute e dietrologie. Massimo Moratti, che quattro giorni fa era a Madrid con la Coppa dei Campioni tra le mani, questo pomeriggio era a Roma, alla presentazione del libro "I Mondiali della Vergogna"  (edito da Edizioni Alegre, una casa editrice vicina a Sinistra Critica). Al tavolo dei relatori un altro ospite di eccezione, in quanto autore della prefazione del libro: il pm di Calciopoli Giuseppe Narducci. Il libro, scritto dal giornalista argentino Pablo Llonto, parla della dittatura dei generali in Argentina e del mondiale vinto in casa nel '78 dalla Selección, in quella che fu una autentica prova di forza e di legittimazione per il regime. Ma l'arrivo del presidente dell'Inter ha colto tutti di sorpresa, compreso l'ex deputato di Rifondazione Salvatore Cannavò, direttore editoriale di Alegre: "Non ci aspettavamo di vederlo, non conoscendolo personalmente non l'ho certo invitato. Anche se conosco la sua simpatia per movimenti come l'Ezln del subcomandante Marcos...".  A fine presentazione saluti calorosi tra Moratti e Narducci, poi via insieme in ascensore e nulla di più. Ai giornalisti increduli di vederlo lì ha solo detto: "Oggi sono in ferie, per favore lasciatemi in pace". Moratti non è stato il solo interista a interessarsi di Argentina e dittatura militare: il capitano Javier Zanetti ne aveva discusso intervistato proprio dal pm napoletano. Zanetti aveva cinque anni, quando l'Argentina dei generali vinse: "Non è facile dimenticare quello che è successo. Crescendo i miei genitori mi hanno raccontato di quello che stava succedendo allora, io ricordavo solo i festeggiamenti. Quel mondiale riuscì a nascondere quello che stava accadendo davvero nel paese". Per concludere: "La vicenda dei desaparecidos pesa ancora sulla nostra società, se c'è qualcuno che non conosce la verità su quanto è successo adesso ha gli strumenti per capire". "I Mondiali della Vergogna"   è un libro a metà tra sport e politica, che racconta la contraddizione di un paese tra i festeggiamenti per le vittorie e il dramma della repressione e delle migliaia di desaparecidos. Ma il calcio era anche consenso, il binomio tra vittoria e propaganda era occasione troppo ghiotta per lasciarsela scappare, con tutti i sospetti che sin ancora non sono stati fugati: dalla vittoria sospetta per 6 a 0 sul Perù, giusto lo scarto che serviva per la qualificazione alle voci sul doping dei padroni di casa. Fino all'incredibile omaggio al regime del presidente Fifa Joao Havelange che invece di consegnare la Coppa del Mondo ai vincitori lascia la vetrina ai tre generali Videla, Massera ed Agosti. Infine, una curiosità. Zanetti ha confermato la sua simpatia, e quella del presidente interista Massimo Moratti, per il subcomandante Marcos e l'esercito zapatista di liberazione nazionale (Ezln), i guerriglieri del Chiapas. "Ne abbiamo parlato, su come possiamo aiutare gli zapatisti e quella zona del Messico. Abbiamo capito che bisogna aiutarli, e lo faremo, magari anche attraverso una partita che sia una festa: l'Inter contro gli esclusi del mondo". Leggi i commenti I commenti dei lettori 
Scorrazzare in motorino per le vie e le piazze di Firenze alla ricerca dei gusti  di gelato più originali e golosi. Sarà possibile grazie a un’iniziativa di  Scarabeo, ospite speciale del Festival del Gelato, che organizza due giorni di  prove aperte al pubblico oltre a un aperitivo a tema e alla possibilità di farsi  fotografare in uno speciale teatro di posa. L’appuntamento è per sabato  29 e domenica 30 in piazza Indipendenza (ore 10-13 e 14,30-18), dove l’intera  flotta della gamma Scarabeo, nelle cilindrate 100, 125, 200 e 300, sarà  disponibile per prove su strada nelle vie di Firenze lungo due tracciati che  porteranno fino a Piazzale Michelangelo. Per partecipare al test-ride sarà  necessario prenotarsi presso lo stand allestito da domani (venerdì 28) a  domenica in piazza Santissima Annunziata. Sabato dalle 18,30 al Colle  Bereto, in piazza Strozzi, scooteristi e semplici golosi saranno invitati al  Play Scarabeo Party, aperitivo dedicato allo stile e alla spensieratezza del  famoso scooter Aprilia. Mentre da venerdì a domenica, nello spazio compreso fra  piazza Strozzi e piazza della Repubblica, saranno allestiti dalle 10 a  mezzanotte diversi teatri di posa fotografici realizzati con grandi scatole  espositive contenenti il motorino. 
Tutto esaurito al teatro Piccinni per il ritorno di Eugenio Scalfari, accolto al suo ingresso da una standing ovation del pubblico mentre, all'esterno del teatro, molte persone, che non sono riuscite a entrare, sono rimaste ad attendere il maestro del giornalismo italiano per cercare di salutarlo all'uscita. Il fondatore di "Repubblica", è stato accolto dal sindaco Michele Emiliano che, consegnando a Scalfari le chiavi della città, ha sottolineato che "l'arrivo di "Repubblica" a Bari ha segnato una svolta storica nel nostro modo di pensare e ha aumentato la nostra autocritica". Con le chiavi della città - ha aggiunto - "le consegniamo le chiavi del nostro cuore: qui potrà sentirsi sempre a casa, lei che è un padre della nostra patria". Di là il confronto attorno all’ultimo libro di Scalfari, "Per l’alto mare aperto" (Einaudi), che animato dal giornalista Giovanni Valentini, editorialista di "Repubblica", si è concluso con un vivace dibattito sollecitato dalle domande giunte dalla platea. 
ROMA - Il ministro della Giustizia, Angelino Alfano, ritiene che sulle intercettazioni sia "utile tornare, per alcuni elementi, al punto di equilibrio che era stato trovato alla Camera". Lo dice nel corso della registrazione di Porta a porta , sottolineando che in quell'occasione è stato trovato "un punto di equilibrio molto serio". "Su sanzioni agli editori, sanzioni ai giornalisti e momento preciso da cui si può cominciare a pubblicare credo si sia arrivati già alla Camera a un punto d'accordo e quindi si possa andare avanti da lì", aggiunge Alfano. Poi il Guardasigilli spiega che "si può andare avanti". A suo avviso quella relativa alle intercettazioni "è una materia difficile e complessa e trovare un punto di equilibrio è laborioso. Ma noi pensiamo di averne trovato uno molto serio". ''Oggi con Fini abbiamo avuto un'utile e proficua conversazione su questa materia e sulla giustizia in generale'', racconta Alfano spiegando che a intervenire sul testo in discussione al Senato sono stati prima di tutto i senatori della maggioranza Quagliariello, Gasparri e Centaro ''che avevano promesso di tornare su taluni punti controversi''. La quadra definitiva è stata trovata grazie agli incontri che hanno coinvolto anche i 'finiani': ''Ho avuto numerosi incontri con la presidente della Commissione giustizia della Camera Giulia Bongiorno e con Ghedini e mi pare che su tre punti ci sia una sintesi, cioè sulle pene per gli editori, su quelle per i giornalisti e sulla dead line per la pubblicazione di atti precedentemente coperti dal segreto d'ufficio''. Nello studio di Bruno Vespa c'è anche Andrea Orlando, presidente del forum Giustizia del Partito democratico. Duro il suo giudizio sulla legge: "Il ddl Alfano non centra nessuno degli obiettivi dichiarati dal ministro: la privacy è mortificata con l'introduzione di altri passaggi di mano per le trascrizioni; si creano enormi complicazioni per i magistrati e le forze dell'ordine che combattono la mafia; non si riducono gli sprechi di danaro; si massacra il diritto di cronaca". "L'unica logica - conclude l'esponente Pd - su cui si fondano le modifiche in Senato del ddl intercettazioni  è quella di compiacere il capo, come nel caso della cosiddetta norma D'Addario". Leggi i commenti I commenti dei lettori 
Si chiude il sondaggio sul sito napoli. repubblica. it per la chiusura notturna, con i cancelli, della Galleria Umberto. Il 77 per cento del campione è favorevole alla chiusura. Il 20 contrario. Solo un uno per cento è indeciso. A lanciare per primi la proposta della chiusura della galleria sono stati i residenti e i commercianti, dopo che la settimana scorsa, qualcuno ha appiccato un incendio rovinando i marmi. A favore dei cancelli la I Municipalità. Possibilista l'assessore Nicola Oddati. Contraria la Soprintendenza. Tra le voci anche quella di Maria Rosaria de Divitiis, presidente regionale del Fai Campania che chiede ai napoletani di adottare la galleria nell'ambito del Progetto "I luoghi del cuore" che si svolge biennalmente in tutt'Italia. Il progetto è sul sito www. fondoambiente. it. "Per noi del Fai di Napoli e provincia  -  dice la de Divitiis  -  la Galleria ha tanti punti di criticità, al di là dell'originaria maestosità e della presenza di punti commerciali raffinati che l'hanno risollevata da un precedente maggior degrado. Li abbiamo individuati tutti con in un reportage di immagini fornito da Città di Partenope. E allora, al di là di chiusura sì  -  chiusura no, chiediamo a cittadini e istituzioni di lavorare su delle proposte concrete per creare un progetto e riqualificare la nostra Galleria" 
