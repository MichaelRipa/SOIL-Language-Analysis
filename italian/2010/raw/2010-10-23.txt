Mihajlovic finalmente sorride. La Fiorentina ha vinto e questi tre punti fanno un gran comodo alla sua squadra. Per la classifica, ma anche per il morale. “Sapevamo che senza questa vittoria ci saremmo messi in una situazione ancora peggiore – dice il tecnico – sono molto soddisfatto dell’atteggiamento dei miei giocatori. Hanno giocato una partita perfetta sotto tutti i punti di vista-. Ci siamo difesi bene, abbiamo attaccato, abbiamo fatto girare il pallone. Una bella partita”. Ma anche dentro questa vittoria si parla di Adrian Mutu. Andrea Della Valle è stato chiaro. “Prenderemo provvedimenti seri” ha detto prima della partita. Il tecnico, però, spera di averlo in campo domenica sera a Catania. “Non so cosa deciderà di fare la società, sono decisioni che spettano a loro. Fosse per me Mutu giocherebbe sempre. Gli voglio bene ed è un grande giocatore. Per noi è un giocatore indispensabile e io non lo abbandonerò mai”. Arriva Gilardino: “E’ una vittoria determinante che abbiamo preparato per tutta la settimana lavorando sui dettagli. Il mister lavora bene con il suo staff e noi cerchiamo di seguirlo il più possibile. Ci vuole pazienza. Il caso Mutu? Pensiamo alla vittoria di stasera. Adrian in questa settimana deve lavorare per tornare a darci una mano”. Poi Donadel. E’ stato lui a far svoltare la partita: “Meglio un pallone in tribuna che un passaggio rischioso...Siamo molto contenti di questa vittoria” 

NAIROBI  - Il calcio africano è scosso da una nuova tragedia. Quella che doveva essere una serata all'insegna delle forti emozioni a Nairobi, capitale del Kenya, per la sfida tra AFC Leopards e Gor Mahia, le due grandi rivali del massimo campionato, si è trasformata in un dramma. Sette persone sono infatti state calpestate a morte e decine sono state ferite nella ressa che si è scatenata all'esterno del Nyayo National stadium, durante l'incontro. Lo hanno annunciato la polizia locale e fonti mediche. SI GIOCA NONOSTANTE LA TRAGEDIA - La gente si era accalcata, sotto la pioggia, per accedere all'impianto da due porte separate aperte per i tifosi di ogni squadra, quando la tragedia è avvenuta. A scatenarla, a quanto pare, sarebbe stato il tentativo dei tifosi di forzare gli ingressi per entrare senza pagare. Almeno trenta persone sono rimaste ferite, 14 delle quali gravemente. L'incontro si è però disputato ugualmente e ha visto imporsi il Gor Mahia per 1-0. IL BILANCIO DELLA CROCE ROSSA KENIANA - "Le nostre squadre di soccorso sono sul posto e sono riuscite a confermare la morte di sei persone - ha detto Tito Mung'ou, portavoce della Croce Rossa keniana  -  i cui corpi sono stati trovati al di fuori dello stadio. Sono cinque uomini e una donna. Dobbiamo anche confermare che un'altra persona è deceduta a causa delle ferite al Kenyatta National Hospital". "Dodici feriti gravi sono stati ricoverati in ospedale", ha aggiunto da parte sua il vice capo della polizia di Nairobi, Moses Nyakwama. IL PRECEDENTE DEL 2005 NELLO STESSO STADIO - Nel 2005 almeno una persona era stata calpestata a morte durante un incontro di qualificazione per la Coppa del Mondo fra Kenya e Marocco, al Nyayo National Stadium, che poteva allora ospitare 35.000 spettatori. L'incidente aveva portato a un divieto di giocare partite in quell'impianto per un periodo di due anni come sanzione da parte della Fifa. La capacità massima dello stadio successivamente era stata ridotta a 25.000 spettatori. Leggi i commenti I commenti dei lettori 
Abusi edilizi con vista sul mare. Un’area di circa 150mila metri quadrati con all’interno 120 costruzioni, tra villette e case per vacanze, è stata sequestrata ieri mattina dalla Capitaneria di Porto a Palinuro. Vista panoramica, la spiaggia a meno di quaranta metri e il centro di storico della cittadina che fu scelta per il primo Club Med del sud, a pochi passi. Un paradiso tutto abusivo in località “Saline”, proprio sull’area in cui negli anni Sessanta sorgeva l’antesignano del villaggio vacanze. I tukul in legno e paglia, tanto amati dai turisti francesi, sono stati trasformati in vere e proprie abitazioni, in violazione dei piani urbanistici vigenti. Per la maggior parte villette a schiera, a uno o due piani, provviste di giardino e in alcuni casi anche di piccole dépendence. Il valore delle abitazioni sequestrate è di circa 12 milioni di euro. L’area interessata rientra nel Parco Nazionale del Cilento e Vallo di Diano ed è sottoposta a vincolo paesaggistico. Circa ottanta le persone denunciate a piede libero per abusivismo edilizio alla Procura della Repubblica di Vallo della Lucania. Nel mirino degli investigatori, sono finiti imprenditori, professionisti e impiegati statali. Quasi tutti residenti al nord, qualcuno nel napoletano e in pochissimi casi a Palinuro. Gli uomini della Capitaneria di Porto, diretti dal tenente di vascello Santo Altavilla, hanno accertato che i lavori di realizzazione sono del tutto abusivi e che si tratta di una vera e propria maxilottizzazione fuorilegge ricadente in una zona allo stato non edificabile, con conseguente trasformazione urbanistica ed edilizia del territorio. L’intera zona, dopo frazionamenti e stipula di atti di compravendita, è stata suddivisa in poco tempo in 23 lotti da destinare alla costruzione di unità abitative. Ma tutti gli interventi realizzati, oppure ancora in corso, sono da considerarsi abusivi perché sprovvisti dei preventivi e necessari atti autorizzativi. L’operazione, scattata a seguito di un’indagine cominciata circa un anno fa, è stata coordinata dal sostituto procuratore della Procura della Repubblica di Vallo della Lucania Alfredo Greco. «Gli abusi commessi hanno alterato notevolmente il paesaggio», spiegano gli inquirenti. Fino a pochi anni fa molte delle aree oggi sotto sequestro erano una distesa di macchia mediterranea con all’interno solo piccole strutture in legno. Ma in tempi brevi i terreni sono stati venduti e lottizzati, e al posto di ginestre e lentisco sono sbocciate le costruzioni in cemento. 
Frey 6 - Gli interventi più pericolosi deve farli di piede su allegerimenti dei compagni. Non c'è molto altro, due respinte di pugno, una presa alta. Tutto, però, in sicurezza. Finalmente una serata serena senza straordinari. Comotto 6 - Spinge molto ma non sempre con i tempi giusti. Vince un paio di contrasti duri e corre pochi rischi con Ghezzal che, per la verità, non sembra nella miglior serata. Bla e precisa la chiusura su Barreto in piena area. Gamberini 6 - Il compito, con il solo Castillo (Barreto ha girato spesso al largo) in zona, è accessibile. E lui non commette errori, limitandosi all'ordinaria amministrazione. Segnali confortanti ch devono però trovare conferme più probanti. Natali 6,5 - Un alleggerimento pericoloso a Frey lascia col fiato sospeso. Per il resto controlla la partita senza particolari patemi. Potrebbe faticare di più con la coppia Barreto-Ghezzal nella rirpesa ma resta a galla. (dal 34' st Kroldrup sv - Dieci minuti senza rischi). Pasqual 5,5 - Ha corsa e sembra stia meglio fisicamente ma il cross da fondo campo resta un'impresa. Riesce a metterne pochi e, questo, per chi si cimenta nel suo ruolo è un bel problema. In più qualche incertezza in fase di allineamento difensivo. Donadel 7 - Segna un gol che gli mancava, in campionato, dall'aprile 2008, oindovinando una parabola bella e fortunata. Per il resto supporta Montolivo, recupera palloni importantie e si conferma pedina imprescindibile. Montolivo 6,5 - Inutile ripetere che la caviglia lo limita ma, nonostante questo, non si risparmia, mettendo il piede e provando la conclusione anche con pericolosità. Già così è il centrocampista di cui Mihajlovic non può fare a meno. Marchionni 6 - Troppo scolastico nei movimenti non ripetre la partenza razzo di Genova. Sbaglia un paio di appoggi ma, a suo favore, c'è l'abnegazione con cui si mette al servizio di squadra e compagni. Ljajic 6,5 -Si vede e non si vede, fluttua fra il cemntrocampo e Gilardino entrando in partita ad intermittenza. La cosa migliore la fa nell'uno due con Santana che lo porterebbe al gol , ma è in fuorigioco. Deve crescere ma può farlo comn tranquillità e talento (dal 41' st Bolatti sv - Nel finale per irrobustire il centrocampo). Santana 6,5 - Sta sempre meglio e non si fa mancare dribbling e piroette. Ma nel suo attaccare la fascia c'è anche sostanza, dimostrandosi il più lucido nel puntare e saltare l'uomo. (dal 23' st Papa Waigo sv - Esordisce in campionato e per come si era messa può considerarlo un successo. Regala anche qualche pregievole discesa). Gilardino 6,5 - Ormai è il filo conduttore, fra lui e il resto della quadra ci sono metri che gli altri faticano a percorrere. A lui non rimane che battagliare, costretto a far emergere il lavoro oscuro. Poi lo spunto del bomber, che lo poreta aquota tre gol in stagione. 
Mezz'ora sotto la pensilina. Per l'esattezza 27 minuti, ma come tempo d'attesa medio: ci sono autobus che passano ogni 15 minuti, ma anche mezzi che si fanno attendere più di un'ora. Giovanna, estetista, abita in viale Lazio e lavora in centro. Tre sere fa, alle 19, alla fermata di viale Croce Rossa, ha aspettato la linea 625 per 50 minuti. Due giorni fa per 35: Palermo capitale degli autobus lumaca e del caro bus. Il biglietto, 1,30 euro per 90 minuti di validità, è il più salato d'Italia. I bus fantasma sono la quarta emergenza di Palermo individuata da "Repubblica". Autobus lenti, cari e soprattutto vecchi: ogni giorno, in media, se ne fermano 67. I 546 mezzi della azienda comunale entrano ed escono dall'officina: in strada, ogni giorno, ce ne sono meno di 300. Il risultato sono corse che saltano, passeggeri in vertiginoso calo e tempi di attesa biblici alla fermate. È la stessa azienda ad ammettere che il tempo medio di attesa è di 27 minuti: "È quello fissato dal contratto di servizio con il Comune". In realtà, però, come ha dimostrato sul campo un'indagine di Federconsumatori, ci sono linee, soprattutto in periferia, che si fanno attendere anche 60 minuti. I disagi sono anche nei percorsi centrali: le linee da 102 a 164  -  denuncia il consigliere del Pd Maurizio Pellegrino  -  hanno tempi di attesa che vanno dagli 11 ai 30 minuti. Per il servizio pubblico, però, i cittadini sono costretti a pagare il biglietto più caro d'Italia: il ticket è cresciuto di 30 centesimi in due anni. Fino a giugno del 2008 costava un euro e valeva 120 minuti, oggi costa 1,30 per 90 minuti. Il risultato? Nel 2009, come denuncia Pellegrino, l'azienda ha perso 500 mila passeggeri. Un dato evidente anche nella classifica "Ecosistema urbano" 2009, redatta da Legambiente e pubblicata dal Sole 24 ore, che ha piazzato Palermo all'ultimo posto in Italia alla voce "viaggi collettivi": i cittadini, nel 2009, hanno preso il mezzo pubblico solo 44 volte a testa. Nel 2008 92 volte. La qualità del servizio, dunque, è precipitata: almeno secondo gli utenti che non possono contare sull'autobus come alternativa al mezzo privato. "Le attese alle fermate?  -  rivela il presidente Mario Bellavista  -  colpa del traffico: il rilancio del mezzo pubblico non può prescindere da una riduzione delle macchine". La ricetta del presidente per aumentare il numero di autobus e portare i tempi di attesa da 27 a 13 minuti, è tutta in un piano appena approdato a Sala delle Lapidi. Un piano che taglia 35 linee riducendole da 92 a 58. Un piano che tiene conto dei 10 milioni di euro di trasferimenti tagliati dal Comune nell'ultimo biennio. Per potenziare le corse si riducono gli itinerari: molti cittadini che finora hanno preso l'autobus praticamente sotto casa, se partirà la riorganizzazione, dovranno percorrere a piedi oltre cento metro. Il presidente Bellavista, però, difende il piano: "È una sfida  -  dice  -  dobbiamo provare a migliorare il servizio: verranno accorpate le linee che fanno percorsi simili e verranno riorganizzati gli itinerari. I disagi riguarderanno solo il 10 per cento della popolazione, ma un 10 per cento distribuito su tutto il territorio. Noi siamo sicuri che, insieme con una riduzione del traffico veicolare per mezzo di misure che spettano all'amministrazione, il servizio di trasporto pubblico potrebbe arrivare a una svolta". L'Amat chiede solo di provarci: "Il Consiglio discuta il piano". L'azienda, però, ha soprattutto bisogno di nuovi mezzi: il Comune aveva promesso 20 milioni di fondi Cipe per l'acquisto di 100 vetture. Ma le risorse che arriveranno  -  anche se al momento non ci sono ancora  -  non supereranno i 10 milioni. "Potremo comprare una quarantina di bus  -  dice il presidente, che conta anche su un finanziamento di 5 milioni di euro dal ministero dell'Ambiente per comprare un'altra ventina di mezzi. "Tutti dotati di telecamere", assicura: perché un altro problema è quello della sicurezza. Le aggressioni agli autisti sono sempre più frequenti, così come gli scippi e le molestie. Per Bellavista oltre alla telecamere, servono le guardie giurate a bordo: "Porterò la proposta al prossima cda". Già a marzo Bellavista ci aveva provato, ma il resto del cda aveva preferito mettere in freezer la proposta. L'ex municipalizzata, oltre che a migliorare il servizio, deve anche pensare a far quadrare i conti: i debiti con le banche superano i 50 milioni. Se fino al 2008 il bilancio era in utile, a luglio quello 2009 è stato chiuso con una perdita di oltre 6 milioni. L'azienda che a settembre, per la prima volta nella sua storia, ha pagato con diversi giorni di ritardo i lavoratori, attende dal Comune 140 milioni. 
FIRENZE - Oltre alla vittoria contro il Bari che allontana la crisi, in casa Fiorentina tiene banco il caso Mutu. Nel partla ai microfoni di Sky il tecnico viola Sinisa Mihajlovic: "Per Mutu ci sarà sempre spazio nella mia Fiorentina. Noi non vediamo l'ora che torni, Adrian è stato dieci mesi fuori e bisogna capirlo: quella di ieri è stata l'ultima serata che è uscito, d'ora in poi non uscirà più perchè ricomincerà a giocare". "Noi non abbandoneremo mai Mutu - ha concluso Mihajlovic - poi vedremo cosa deciderà la società, ma penso che nemmeno la società lo abbandonerà. Io gli voglio bene e spero che torni il prima possibile". Mihajlovic ha poi analizzato la vittoria con il Bari:  "Era una partita come tutte le altre. Eravamo consapevoli che se perdevamo oggi ci mettevamo in una brutta situazione, con questa vittoria ci siamo ripresi un po', ma siamo ancora lontani da dove vorremmo essere. Sicuramente, questa è la strada giusta, i ragazzi hanno fatto una grandissima prestazione sotto tutti i punti i vista, sono stati concentrati, attenti in fase difensiva, giocando contro una squadra come il Bari che, comunque, crea sempre tantissimo. Gli abbiamo chiuso tutti gli spazi, abbiamo preparato bene la partita ed il merito va tutto ai ragazzi". Anche Gilardino ha espresso belle parole sul romeno: "Adrian si deve preparare bene questa settimana perchè domenica deve rientrare e darci una bella mano". Sulla gara: "Questa partita era troppo importante, abbiamo giocato con il cuore, siamo stati determinati, bravi. Il mister e il suo staff stanno lavorando moltissimo e molto bene". Meno tenero con Mutu il presidente Andrea Della Valle: "E' un fatto grave, aspettiamo gli sviluppi delle indagini della magistratura, poi, entro qualche giorno, prenderemo, se ci saranno da prendere, dei provvedimenti seri. Non ci voleva, in questo momento in cui dobbiamo essere concentrati, soprattutto su questa partita, che è importantissima e fondamentale per un altro percorso che deve fare la mia squadra, che non è quello che stiamo vivendo adesso. Speriamo solo che sia una cosa di qualche settimana. Ripeto, è una cosa che non ci voleva, ma cosa possiamo fare?". Leggi i commenti I commenti dei lettori 
Guido Bertolaso incontra i sindaci dei paesi vesuviani in prefettura e le decisioni, in sintesi, sono queste: conferimento sospeso per tre giorni nella discarica attualòmente in funzione di cava Sari, mentre viene "congelata" la decisione sulla seconda discarica di cava Vitiello. Questo il testo del documento sottoscritto dal capo da Bertolaso, dal presidente della Regione Campania Stefano Caldoro e dal prefetto di Napoli Andrea De Martino:  delle richieste che sono state formulate le parti concordano la seguente intesa: 1) sospensione dei conferimenti in cava Sari dalla data odierna per tre giorni, onde consentire la copertura con terreno adeguato nonchè l'avvio dei prelievi tecnici necessari per gli accertamenti di natura sanitaria e ambientale disposti dalle istituzioni; alle attività di prelievo dei campioni e all'analisi dei risultati partecipano i tecnici individuati dagli enti locali interessati, 2) successivamente a detta sospensione, in attesa degli esiti degli accertamenti di cui sopra, potranno conferire in cava Sari i comuni dell'area vesuviana (zona rossa) fino ad esaurimento  della stessa tranne che in situazioni di accertata criticità. Relativamente a Cava Vitiello, ogni determinazione circa l'apertura è sospesa a tempo indeterminato per conseguire ottimali condizioni di compatibilità ambientale e sanitaria del contesto, nell'ottica della migliore tutela della salute e dell'ambiente; 4) contestualmente è prevista la partecipazione degli enti locali interessati e dei rappresentanti dei cittadini ad un tavolo tecnico con le istituzioni per la formulazione di proposte utili alle attività istruttorie e propedeutiche alla definizione del piano rifiuti. 5) ci si impegna ad avviare in consiglio regionale un approfondimento sul piano rifiuti, compresa la definizione degli ambiti; 6) si sospendono con effetto immediato tutte le manifestazioni di protesta anche allo scopo di consentire la corretta attuazione delle misure. Stamane alle 10 i sindaci dei comuni vesuviani si recheranno in prefettura per l'eventuale firma del documento. 
