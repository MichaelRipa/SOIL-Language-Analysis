Sempre più stretto il legame tra la "settima arte" e Lancia. La casa automobilistica sarà infatti main sponsor, per il quinto anno consecutivo, di "Biografilm Festival - International Celebration of Lives" che si svolgerà a Bologna dal 9 al 14 giugno prossimi alla Manifattura delle Arti. La kermesse cinematografica, ideata e diretto da Andrea Romeo, festeggia la sua sesta edizione ed è l'unica interamente dedicata alle biografie e ai racconti di vita riservando al pubblico proiezioni, incontri, eventi speciali e grandi anteprime. Il luxury brand del gruppo Fiat supporta la manifestazione con il "Lancia Award  -  Biografilm Festival 2010" che sarà assegnato ad uno dei 10 film inseriti nella Selezione Ufficiale scelti tra i circa 400 titoli provenienti da tutto il mondo (opere prodotte negli ultimi due anni e non ancora distribuite in Italia). Naturalmente, a disposizione dell'organizzazione ci saranno alcune vetture Lancia che accompagneranno personalità e stelle del cinema nei loro spostamenti mentre il pubblico potrà ammirare la Delta in versione "Hard Black", la serie speciale con tetto nero lucido abbinato ad una carrozzeria nera opaca, già protagonista di precedenti eventi glamour. Tra gli ospiti che saranno presenti spiccano gli attori hollywoodiani Adrien Brody e Gerald Butler, oltre all'attore e regista Danny Huston. Leitmotiv del Biografilm Festival 2010 sarà la celebrazione degli anni Sessanta in Italia attraverso i momenti che hanno portato al boom economico e al mito della "dolce vita" con i grandi protagonisti dell'epoca che ha trasformato la società italiana. Oltre alla rassegna "Italia '60 - il bello, il Boom, la dolce vita", l'appuntamento bolognese si contraddistingue per la partecipazione di ospiti come il grande regista italiano Mario Monicelli. I riconoscimenti "Lancia Celebration of Lives 2010" per i grandi storytellers saranno attribuiti al premio Oscar, Charlie Kaufman, il più surreale tra gli sceneggiatori e a Clint Eastwood. (m. r.) 
La festa giallorossa per il ritorno in A comincia non appena l'arbitro Rocchi decreta la fine. I giocatori sul manto erboso cominciano ad inseguirsi e a rovesciarsi addosso bottiglie d'acqua. Sugli spalti è un tripudio di bandiere e sciarpe giallorosse, mentre ci si affanna ad allestire in gran fretta la cerimonia di premiazione. C'è da consegnare la coppa alla prima classificata, che da lì a poco il presidente della Lega Maurizio Beretta darà nelle mani di capitan Giacomazzi. Il boato che accompagna l'alzata della coppa è da brividi, con due 'bocchettoni' che sparano in aria una moltitudine di coriandoli gialli e rossi. Poi via alla festa non ufficiale. Dal Via del Mare parte il pullman scoperto, già pronto e poi rimandato indietro nell'infausta gara contro il Cesena. I giocatori vi salgono: c'è chi, come Marilungo, sfoggia una coloratissima capigliatura rigorosamente giallorossa. Insieme con i giocatori, il mister De Canio e tutto il suo staff, il presidente Semararo con i suoi più stretti collaboratori. La 'famiglia' del Lecce si avvia verso il centro della città, pronta a percorrere le vie barocche per ricevere l'abbraccio dei tifosi. Parallelamente i tifosi abbandonano gli spalti e si avviano in caroselli festanti in direzione piazza Sant' Oronzo, per unirsi a quelli che hanno preferito attendere la festa in centro: in una sorta di simbiosi ideale tra stadio e cuore della città. L'anfiteatro romano viene invaso da un migliaio di tifosi che, con striscioni, bandiere e sciarpe riproducono fedelmente la curva nord del Via del Mare. Contemporaneamente un altro angolo di Lecce è fatto oggetto di festeggiamenti, con il bagno propiziatorio nella fontana di Piazza Mazzini I soliti caroselli in auto e moto per le vie cittadine, con gli esercizi commerciali che mettono in bella mostra le loro vetrine con il giallo e con il rosso per il concorso indetto dal Comune. Lecce ha atteso l'evento della promozione in una scaramantica calma, giudicata da più di qualcuno persino eccessiva e vista quasi come freddezza, forse abitudine a certi appuntamenti: la sconfitta contro il Cesena prima, il pareggio di Vicenza poi avevano messo tutti in allarme. Il resto è storia recente: la promozione odierna ha trasformato un'afosa domenica pomeriggio in una baraonda festaiola, al termine di un campionato sospeso sul filo di un'apprensione continua e logorante. 
L'equipaggio di una motovedetta della Capitaneria di Otranto, insieme con il responsabile dell'Unità operativa Randagismo della Asl di Lecce/2, hanno tratto in salvo due cani rimasti intrappolati diversi giorni su una scogliera a strapiombo nei pressi della "Grotta Monaca", nel litorale a nord di Otranto, senza cibo nè acqua. A notare i due cani - probabilmente abbandonati lì da qualcuno - è stato il proprietario di un natante da diporto. I due cani, di razza 'corso', di grosse dimensioni, affamati e spaventati, si agitavano sulla scogliera. L'uomo ha dato l'allarme. Nel corso dell'operazione di salvataggio hanno collaborato da terra anche i vigili urbani del Comando di polizia municipale di Otranto. L'intervento è stato particolarmente difficile perchè il costone roccioso sul quale si trovavano i due cani era pericolante ed irraggiungibile via terra: i militari sono riusciti ad affiancarsi alla scogliera a strapiombo ed a scendere sulla stessa per raggiungere i due cani. Dopo numerosi tentativi sono riusciti finalmente ad avvicinarli offrendo del cibo, a imbracarli e a calarli giù dalla scogliera a bordo del battello. I cani erano denutriti ma in buona salute e sono stati trasportati nel canile municipale. Data la zona del ritrovamento, inaccessibile da terra, i due cani potrebbero essere stati trasportati via mare ed abbandonati. I veterinari intervenuti non sono stati in grado di risalire ai proprietari in quanto gli animali sono risultati sprovvisti di microchip. 
Il meeting dei tifosi di Fontanile d’Asti è ancora una volta un “one man show” di Riccardo Garrone. Il presidente della Sampdoria è infatti protagonista assoluto della giornata blucerchiata, non si sottrae all’abbraccio dei fan e continua ad essere un fiume in piena nelle dichiarazioni. Il presidente è scatenato soprattutto sulla questione stadio. Dopo il no definitivo di Preziosi ad un progetto comune, Garrone prima non si sbilancia di fronte ai taccuini: «Del resto la possibilità non è mai stata davvero concreta. Noi abbiamo il nostro progetto e riguarda lo stadio all’aeroporto. Vogliamo andare avanti perché è la soluzione giusta per noi e anche per il Colombo, che avrebbe notevoli vantaggi». Sul palco, di fronte ai tifosi, il presidente è decisamente più scatenato. Promette di portare 100mila persone in piazza per il suo progetto e manda una frecciata ai “cugini”: «A Marassi stiamo vincendo, secondo i genoani, da ospiti indesiderati. Noi comunque il nostro stadio lo faremo e loro, se vogliono restare lì, facciano pure. Se poi un giorno un’inondazione portasse via il Ferraris, noi saremmo comunque disposti ad ospitarli, ovviamente da padroni di casa». Garrone parla poi del mercato e non garantisce la permanenza dei gioielli, pur promettendo una Sampdoria ancora all’altezza delle sue ambizioni. «L’obiettivo — dice — è quello in campionato di essere ai livelli raggiunti quest’anno, per quanto riguarda la Champions League in molti mi dicono di voler arrivare a Wembley, forse è un po’ troppo, ci basterebbe entrarci dalla porta principale e fare qualcosa di buono anche lì. Per quanto riguarda i nostri fuoriclasse, oggi potrei parlare solamente con il cuore, ma potrò essere più preciso tra due, tre settimane, quando Gasparin mi presenterà il piano per il mercato e lì prenderemo le nostre decisioni». Pazzini e Palombo non sembrano quindi più tanto intoccabili anche se Garrone chiude alla partenza del centravanti verso Napoli: «Il presidente De Laurentiis ha espresso un suo sogno e credo sia destinato a rimanere tale». Il massimo dirigente rivela anche che i piani di mercato terranno conto del preliminare: «Il fatto che a quel punto mancherebbe solamente una settimana alla chiusura delle trattative resta però un problema, per noi e per le altre società. L’Europa League darebbe sicuramente minori introiti e dovremmo comunque affrontarla con una rosa adeguata numericamente, per evitare di essere troppo penalizzati in campionati». Dei suoi gioielli l’unico a cui Garrone non vuole rinunciare in alcun modo è Antonio Cassano. E sul suo pupillo riserva un’ulteriore stoccata a Lippi: «La sua assenza dal Mondiale è una decisione incomprensibile, e come me la pensano anche milioni di appassionati. Antonio comunque ha inghiottito il rospo e sta pensando esclusivamente alle sue nozze». Quel 19 giugno anche il presidente della Samp vuole essere a suo modo protagonista: «Da Antonio non mi è ancora arrivata la richiesta ufficiale, ma credo proprio che sarò il suo testimone». 
DOHA  - Hanno preferito dimettersi piuttosto che sottostare ai dettami della dirigenza in materia di abbigliamento. Jumana Namur, Lina Zahreddin, Lona al-Shibel, Julnar Mussa e Nofar Afli si sono dimesse da Al-Jazira "non solo per la pressione che sempre di più viene esercitata sulle conduttrici riguardo il codice di abbigliamento, ma per conflitti più profondi". Secondo il quotidiano Al-Hayat lo scontro tra le cinque giornaliste e un manager dell'emittente satellitare che chiede che siano vestite in modo più legato alla tradizione risale a gennaio. Le donne denunciano un "clima insopportabile" all'interno della tv del Qatar. "E' il risultato del rancore accumulato negli ultimi cinque o sei anni e causato da una politica che non rispetta le norme professionali, dove il dipendente non viene considerato sulla base della sua esperienza e delle sue competenze, ma sulla base degli umori di alcuni responsabili", ha spiegato una delle giornaliste che ha rassegnato le dimissioni, chiedendo di rimanere anonima. "Alcuni responsabili ci rivolgono commenti che sfiorano la maleducazione e vanno oltre il quadro professionale e morale del nostro lavoro", ha aggiunto e ha poi assicurato che le conduttrici di al Jazira "si vestono in maniera assolutamente decente" e che le richieste di modificare l'abbigliamento "urtano la nostra dignità". L'emittente non avrebbe obbligato le donne al velo, ma avrebbe chiesto un make-up meno pesante. 
In occasione del Gp statunitense di Laguna Seca in programma per domenica 25 luglio 2010, Fiat Automobiles ed il Fiat Yamaha Team hanno deciso di dedicare un'originale iniziativa che celebri la produzione della cinquecentomillesima Fiat 500, coinvolgendo in prima persona tutti i sostenitori del Fiat Yamah Team e dei suoi due piloti. La casa del Lingotto celebrarà l'importante ricorrenza proponendo anche in chiave due ruote l'operazione recentemente lanciata via web e dedicata alla ricorrenza della produzione dell'esemplare numero 500.000 della piccola di casa (http://www.500millesima.fiat500.com/). Grazie alla collaborazione del Fiat Yamaha Team, a partire dal 1 giugno 2010 i fan di tutto il mondo di Valentino Rossi ed Jorge Lorenzo potranno dunque unirsi agli appassionati di Fiat 500 sparsi per il globo ed inviare le immagini dei propri volti sorridenti al sito web: http://m1lagunaseca.fiatyamahateam.fiat.it/ L'insieme di tutte le fotografie inviate dai fan in ordine cronologico sarà successivamente prima esaminato dal Fiat Yamaha Team ed in seguito utilizzato per un'operazione che renderà omaggio in maniera del tutto esclusiva ed eclatante all'entusiasmo dei tanti tifosi ed appassionati dei due portabandiera del team. L'attivazione voluta dal Fiat Yamaha Team, è solo l'ultima evoluzione delle importanti iniziative in ottica Web 2.0 lanciate quest'anno dal team e che vedono come protagonisti assoluti i fan e gli appassionati di MotoGp. Ultima testimonianza di come Fiat Automobiles desideri avvicinarsi sempre più agli appassionati del "circo delle due ruote" anche attraverso progetti legati al mondo della creatività, del design e del web 2.0, appunto, per comunicare soprattutto con i più giovani che, per antonomasia, seguono con maggiore attenzione e trasporto la MotoGp. 
Per parlare di futuro il Napoli e il suo pubblico sono volati su Marte. Non discutono né ragionano: sognano. Se per un'ora tornassero sulla terra, potrebbero scoprire il divario tra i programmi. I tifosi sono eccitati dal trionfo interista. Si chiedono se e quando il Napoli offrirà loro le emozioni della Champions. De Laurentiis e Mazzarri si chiedono invece come affrontare con dignità la più modesta Europa League e il campionato dopo un sesto posto. Sono legittime le speranze dei tifosi come le difficoltà del presidente. Per uscire dall'equivoco, come insegnano gli spot televisivi, la soluzione più semplice è la migliore. Questa: De Laurentiis parli chiaro. È nei suoi diritti non investire più 56 milioni per una risicata Europa League, non creare uno sbilancio elevando il tetto degli ingaggi per campioni ossidati, dica pure che stavolta vuole spendere meno, ma anche meglio. È nei suoi doveri ribadire la verità, ma anche mitigare le attese dell'ambiente, attese giuste ma non facili da realizzare. Nessuno può evocare la realtà meglio di chi ha salvato il club da un penoso fallimento. Questo patto di lealtà tra Napoli e tifosi vieta però alcune dichiarazioni. Come l'ultima: Voglio Pazzini, ma tutto dipende da lui. Che vuol dire, che un bomber da nazionale deve sacrificare i suoi interessi, scendere da Champions ad Europa League, svincolarsi dalla Samp per il solo gusto di giocare a tressette con Mazzarri o andare più spesso a Capri che a Camogli? Lo stesso patto di lealtà deve indurre il giovane direttore sportico Riccardo Bigon a tacere su Toni. Deve altrimenti spiegare come la società possa abbandonare la politica degli ingaggi bassi e trattare un calciatore quasi 34enne Toni che guadagna non meno di 7 milioni netti. Queste ingenuità rischiano di creare confusione, di accreditare acquisti impossibili, di ritorcersi come un boomerang sugli stessi dirigenti. Lo stesso De laurentiis va compreso: affronta la crisi italiana e i tagli al cinema. Infieriscono nel ricordare che il suo "Natale a Miami" vanta il massimo dei finanziamenti nel cinema: 2.373.369 euro. Poco meno gli altri "cinepanettoni". In questi giorni non facili, si accorge anche di aver creato una struttura debole. Come attraversare l'oceano in barca a vela. Decide tutto lui: ce la fa? Il solo contratto firmato è quello di Mazzarri. Che ha strappato la proroga per sé e per il suo numeroso staff fino al 2013. L'allenatore si è blindato: prima che lo società lo metta in discussione, dovrà riflettere. Questa serenità dovrebbe suggerigli scelte coraggiose. Non dove puntare sui giocatori che nonosce meglio, ma sui migliori nel rapporto fra età, prezzo, qualità attuale, potenziale tecnico. La Roma ha avuto un balzo di qualità, senza spendere molto: ha indovinato il nolo di Toni e Burdisso, stipendiati in larga parte da Bayern e Inter. La stessa Inter ha preso Eto'o a prezzi di outlet. Quanti giocatori superpagati e inutilizzati da club inglesi e spagnoli possono essere riciclati? Basta conoscere il calcio intenrazionale e pescare bene: non li conosce Mazzarri impegnato giorno e notte per guidare il Napoli, certo. Ma la società ha un informato manager tecnico di cui fidarsi? In Brasile è segnalato Maurizio Micheli, si parla di Wagner Love con un bel nome fa film e di Fred, peraltro molto diversi. Fred è ha struttura fisica da prima punta, 27 anni, segna molto in Brasile. Nel Lione, 43 reti in 111 partite, per poi tornare a casa (Fluminense). Sarà Mazzarri a decidere. La crisi obbliga a ridurre le spese e cercare fonti alternative di incassi: il marketing è decisivo. Anche in questo settore il calcio richiede esperti. Dopo l'ingaggio di Marotta, la Juve libera Marco Fassoni che piace al Napoli e richiama d'urgenza Romi Gay che aveva allestito negli anni d'oro non un ufficio, ma una zecca. Oltre i principali, 90 sponsor da 500mila euro sparsi in mezzo mondo. Lavoravano 50 tra funzionari e impiegati. Stessi introiti e dimensioni per Inter e MIlan. Il Napoli potrebbe cominciare da un consorzio di partner per dotarsi di un tabellone e migliorare lo stadio. Già, a che punto è il restyling del San Paolo e chi tratta con il sempre più efficiente Comune di Napoli? De Laurentiis ha meriti infiniti. Ha portato il Napoli in Europa dal nulla. Perché è ha genialità d'impresa. Ma del genio ha un limite: la solitudine. Accentra e non delega. Chissà se ha letto l'intervista di un suo giocatore. "Solo la grande società fa una squadra grande". Firmato Lavezzi. 
ROMA - Una lettera aperta affinché "ciò che è stato consentito fare a noi, non venga impedito ad altri". L'ha scritta, a Gianfranco Fini, Ilaria Cucchi, la sorella di Stefano, il ragazzo morto il 22 ottobre 2009 una settimana dopo essere stato arrestato per spaccio di stupefacenti. Una missiva e una richiesta di intervento in merito al disegno di legge sulle intercettazioni che, se approvato, non consentirebbe di portare alla luce altri "casi Cucchi". Intanto sull'approvazione del ddl si stringono i tempi. Da domani pomeriggio il provvedimento sarà all'esame dell'Aula del Senato e - ponte del 2 giugno permettendo - si punta ad arrivare al via libera entro la settimana. Ferme restando le perplessità e le polemiche, interne alla stessa maggioranza, sulla cosiddetta norma transitoria . "Caro Presidente, non finiremo mai di ringraziarla - si legge nella lettera - il suo sostegno è stato di grande aiuto per la nostra faticosa e dolorosa ricerca di verità e giustizia per la morte di Stefano. Ma se non avesse visto quelle terribili foto di Stefano che hanno tolto il fiato alle coscienze di tutti, non avrebbe potuto mai comprendere le condizioni terribili in cui ha lasciato la vita . 'Morte naturale'! Non avrebbe potuto percepire la profonda falsità e ipocrisia della verità ufficiale". Ilaria Cucchi prosegue parlando della propria famiglia, "siamo cattolici e osservanti - scrive - di fede, di idee moderate vicine al centrodestra. Ma non comprendiamo - si chiede - perché debba essere impedito, al cittadino che subisce un sopruso così grande dal potere dell'Autorità, di denunciarlo ed anche di provarlo registrandolo dal vivo, quando altrimenti mai sarebbe ascoltato, o peggio creduto. Confidiamo in lei affinché ciò che è stato consentito fare a noi non venga impedito ad altri. Francamente, non ne comprendiamo proprio il motivo". Leggi i commenti I commenti dei lettori 
