Una riunione congiunta con i sindacati confederali si è tenuta alla presidenza della Regione Puglia per analizzare lo stato dell'arte riguardo la frana di Montaguto. Vi hanno partecipato gli assessori regionali Nicola Fratoianni (Attuazione del Programma), Guglielmo Minervini (Trasporti) e Fabiano Amati (Opere Pubbliche). "Abbiamo convocato la riunione - riferisce Fratoianni in un comunicato - per consentire a tutti l'analisi dei bisogni strutturali per tamponare la crisi. E' compito dell'amministrazione cercare di superare tutti gli ostacoli burocratici e lavorare per mettere in rete gli attori presenti sul territorio, anche sul versante campano". Per l'assessore Minervini, "la frana ha messo in crisi la mobilità della Puglia verso Roma. Abbiamo subito fatto il possibile, in riferimento ai tempi previsti dalla protezione civile nazionale, per mettere in campo misure che mitigassero il disagio". Secondo Minervini, "attraverso pressioni su Trenitalia dal 16 aprile è stata applicata una riduzione temporanea del prezzo del biglietto, che va da un minimo fisso del 20% a un massimo del 50% in caso di prenotazione con 15 giorni di anticipo. Analogo discorso con Alitalia, a cui abbiamo strappato una tariffa ridotta a 59 euro su oltre il 10% dei posti disponibili sulla tratta Bari-Roma". L'assessore - riferisce la nota - ha anticipato anche interventi di più lungo respiro che sono in corso per agevolare i collegamenti con Roma. A tal proposito Minervini ha annunciato l'attivazione di un volo Ryanair da Brindisi per Roma Ciampino che partirà dal 1 settembre con sei frequenze settimanali. E inoltre ha spiegato che "è in corso una indagine di mercato per integrare il trasporto aereo con un volo low cost da Bari per Roma e che si sta lavorando per ripristinare il volo per la capitale da Foggia". Minervini ha inoltre condiviso la preoccupazione dei sindacati confederali presenti all'incontro in presidenza: "la frana è un ostacolo che rallenta i collegamenti con Roma, ma c'è una barriera che separa la Puglia e il Mezzogiorno dagli investimenti infrastrutturali che è in questo momento più difficile da rimuovere". Un esempio è l'alta capacità sull'asse Bari-Napoli: "deve tornare nell'agenda del governo - ha detto - e essere al più presto finanziata. Il tavolo con la regione Campania che si sta provando a convocare a partire dalla frana può essere lo spunto propizio per una iniziativa congiunta". "Un incontro tra Puglia e Campania è utile affinchè si possano reperire fondi per la mitigazione del rischio, essendo la Puglia una regione molto fragile dal punto di vista idrogeomorfologico". Lo ha detto l'assessore regionale alle Opere pubbliche e Protezione civile Fabiano Amati durante l'incontro con le segreterie regionali di Cgil, Cisl e Uil, al quale hanno partecipato anche gli assessori all'attuazione del programma Nicola Fratoianni e ai Trasposti Guglielmo Minervini. Nell'incontro - riferisce la nota - e durante il quale i segretari regionali di Cgil, Cisl e Uil hanno relazionato in merito all'avvenuta condivisione il 18 maggio scorso con il governo nazionale del documento che prevede l'attivazione di iniziative congiunte con Regione Campania e Governo nazionale per far fronte alle criticità connesse alla frana di Montaguto. Il documento era già stato condiviso con la Regione Puglia nel corso di un primo incontro tra gli assessori Amati e Fratoianni e le confederazioni sindacali pugliesi. "Anche il tema dell'innovazione infrastrutturale in Puglia - ha detto Amati - si ritrova a fare i conti con un territorio complesso. Il reperimento del denaro utile per la mitigazione del rischio dunque, che riguarda sia il versante pugliese che quello campano, è certamente uno degli argomenti più urgenti di cui discutere". SOLLECITATA RIATTIVAZIONE VOLO FOGGIA-ROMA La Regione Puglia è impegnata nell'attività di reperimento delle risorse necessarie alla riattivazione del volo Foggia-Roma. E' quanto ha affermato l' assessore regionale ai Trasporti, Guglielmo Minervini, nel corso del vertice tra i rappresentanti del governo regionale, le segreterie confederali di Cgil- Cisl-Uil, il Comune e la Provincia di Foggia convocato per articolare le iniziative necessarie al superamento dell'emergenza provocata dalla frana di Montaguto e dalla conseguente interruzione dei collegamenti ferroviari e viari con la capitale. Il sindaco di Foggia, Gianni Mongelli, ha fatto rilevare "il grave disagio sofferto dal territorio, probabilmente il più colpito dalla calamità; come dimostra la semidesertificazione economica nei centri prossimi alla frana a causa della impraticabilità della statale 90". Di qui la strategicità, nell'immediato, della ripresa dei voli, pienamente condivisa da Regione e sindacati, "anche verificando la possibilità di attivare la tratta Grottaglie-Foggia-Roma". Contestualmente, "è indispensabile fare un punto di chiarezza sull'Alta Capacità tra Bari e la capitale", ha aggiunto Mongelli, partendo dal presupposto ampiamente condiviso che il rischio idrogeologico in quell'area debba essere fortemente mitigato. "La partecipazione del Comune e della Provincia al tavolo regionale significa il coinvolgimento attivo degli Enti locali in un confronto che ha come obiettivo la costruzione di un'alleanza strategica per lo sviluppo - ha commentato il sindaco di Foggia al termine dell'incontro - Un processo di cui vogliamo essere protagonisti attivi a garanzia della tutela del territorio e della valorizzazione delle nostre potenzialità economiche". 
Per risolvere l'emergenza rifiuti a Palermo serve un inceneritore. A sostenerlo è il presidente del Consiglio Silvio Berlusconi. Il premier ha affrontato l'argomento durante il Consiglio dei ministri: "Mi hanno detto che la situazione è preoccupante, occorre intervenire subito magari rifacendo lo stesso lavoro compiuto a Napoli". Il premier, riferiscono fonti governative, ha citato la celerità con cui è stato costruito l'inceneritore ad Acerra e così ha invitato il ministro dell'Ambiente, Stefania Prestigiacomo, a studiare bene come è possibile agire per risolvere il problema. Il responsabile dell'ambiente, infatti, durante la riunione di governo, ha sottolineato che i tempi della burocrazia frenano la costruzione di inceneritori. "E allora faremo come abbiamo fatto in Campania", ha replicato il Cavaliere. Sull'argomento è intervenuto anche il guardasigilli Angelino Alfano rimarcando la necessità di una attenzione maggiore perché la situazione sta diventando molto critica. "Affrontiamo subito il problema", ha ribadito il premier sempre secondo quanto viene riferito. 
A causa delle abbondanti piogge cadute sulla Puglia meridionale, sono numerosi gli allagamenti che si sono verificati, in particolare a Brindisi e a Lecce. A Brindisi e nel Brindisino, a Ostuni e Francavilla Fontana, i vigili del fuoco sono intervenuti per allagamenti di scantinati e garage ma anche per difficoltà relative alla viabilità, perchè le piogge hanno trasformato le strade in fiumane. Lungo la zona costiera di Ostuni i canali pieni di detriti non riescono a contenere l'acqua che defluisce molto lentamente verso il mare. Sulla città di Brindisi sta piovendo dalla tarda serata di ieri e questo ha creato problemi in tutti i quartieri ma in particolare nel 'Sant'Elià dove le strade sono coperte da una decina di centimetri di acqua. Un nubifragio si è abbattuto a Lecce e su gran parte del Salento causando danni e disagi. Una tromba d'aria, tra Poggiardo e Ortelle, ha scoperchiato il tetto di un capannone nella zona industriale e ha danneggiato altri fabbricati. Alcuni automobilisti sono rimasti bloccati per alcuni minuti in un sottopasso allagato vicino a un centro commerciale di Cavallino. A Minervino di Lecce è caduta una grandinata. L'assessore alle Risorse agroalimentari della Regione Puglia, Dario Stefano, annuncia la immediata attivazione degli uffici territoriali per l'accertamento dei danni causati dal maltempo. ''Questo ciclo di avversita' meteorologiche - dichiara l'Assessore - si abbatte su un sistema agricolo che con fatica cerca di tenere testa alla grave crisi congiunturale. Alla preoccupazione che tale avversita' non pregiudichi questo grande impegno, associo  e garantisco l'immediata attivazione di tutti gli uffici territoriali affinche' si accerti in tempi rapidissimi la sussistenza degli elementi necessari all'inoltro immediato della richiesta dello stato di calamita' naturale''. 
Due ragazzi di appena 18 anni sono morti in un incidente stradale avvenuto sulla strada provinciale 95, tra Cerignola e Canosa di Puglia, in provincia di Foggia. Secondo la prima ricostruzione della Polizia Stradale, i due ragazzi erano a bordo di uno scooter che per cause ancora da accertare ha invaso la corsia opposta scontrandosi frontalmente con una Fiat Doblò. Nell'impatto il ragazzo che era alla guida del motociclo è morto all'istante, mentre l'altro è morto qualche ora dopo all'ospedale Tatarella di Cerignola dove era stato ricoverato. 
"Non ritenevo sufficienti gli elementi raccolti e per questo non ho informato il Vaticano e la Congregazione per la dottrina della fede, né ho denunciato i fatti all'autorità giudiziara italiana perché non conoscevo l'iter da seguire". Così il monsignore Gino Reali, vescovo della diocesi di Porto Rufina, ha giustificato il suo atteggiamento in merito alla vicenda processuale che vede imputato don Ruggero Conti, il sacerdote accusato di avere abusato tra il 2002 e il 2006 di alcuni giovani parrocchiani quando era alla guida della chiesta della Natività di Santa Maria Santissima a Roma. Il vescovo ha testimoniato per oltre due ore, in una aula del tribunale gremitissima e con servizi di sicurezza rafforzati dopo che una lettera minatoria contenente un proiettile è stata recapitata al presidente del Tribunale, Paolo De Fiore. La missiva conteneva un messaggio nel quale si annunciava di "far saltare tutto" se fosse stato consentito al vescovo di testimoniare. Nel corso della sua deposizione monsignor Reali ha cercato di ricostruire la vicenda dei presunti abusi. "Conobbi don Ruggero nel 2000 quando mi insediai - ha detto - fu lo stesso don Ruggero nel 2006 in occasione della festa patronale a dirmi che giravano voci sul suo conto in merito a un presunto suo comportamento non corretto verso i ragazzi. Mi smentì che fosse vero e disse che era una lettura malevola dei suoi atteggiamenti espansivi e che aveva l'impressione che tali voci fossero coordinate da don Claudio. Sapevo che tra i due vi era tensione da tempo". Il prelato incontrò in tre occasioni il vescovo: "Le sue affermazioni non mi sembravano affidabili - ha detto - non gli ho creduto". Poi il monsignore ha riferito delle diverse segnalazioni avute e di come avesse consigliato alle presunte vittime di abusi di scrivere tali circostanze e anche di fare denuncia all'autorità giudiziaria, pur ritenendo "che avessero avuto una rilettura di quanto loro accaduto alla luce delle voci che circolavano". In un caso però la lettera arrivò e il procedimento fu avviato anche se, sentite circa venti persone vicine al parroco non trovò riscontri, tutto finì perché il ragazzo si tirò indietro e non volle denunciare i fatti alla polizia perché non voleva che i genitori sapessero quello che gli era successo". In totale circa dieci persone si rivolsero al vescovo segnalando "anomalie" nel comportamento di don Ruggero Conti. Il monsignore ha riferito, inoltre, di avere avuto un incontro, dopo l'arresto di Don Ruggero, con monsignor Gallo di Legnano: "Mi riferì che si sentiva in colpa per non aver denunciato quanto gli fu detto molti anni fa da un ragazzo che gli disse che don Ruggero, all'epoca laico responsabile dell'oratorio, ne aveva abusato". Reali ha risposto anche sul suo rapporto con il parroco. "Incontrai don Ruggero più volte e gli feci alcune raccomandazioni - ha aggiunto - gli dissi di dedicarsi di più alla spiritualità, di avere un atteggiamento più prudente, di essere meno espansivo e di non accogliere ragazzi in casa". "Dopo tutto ciò non le è venuto in mente che altri minori potessero subire abusi? Non si poteva fare nulla senza qualcosa di scritto?", ha chiesto il pm, Francesco Scavo. "Ho cercato di fare - ha replicato il prelato - quello che potevo ma sul tavolo di un vescovo arrivano tante lettere. La mia diocesi è grande: conta circa cinquecentomila persone, cento preti e 55 parrocchie". 
Tre immigrati sono stati feriti a colpi di arma da fuoco poco prima delle 22 al vico Pace, nel rione Forcella di Napoli. La dinamica del ferimento non è ancora stata accertata. I tre immigrati sono stati colpiti alle gambe e trasportati in ospedale. Sul luogo del ferimento sono intervenuti i carabinieri, che stanno eseguendo i rilievi per chiarire la dinamica dell' accaduto. Il ferimento sarebbe avvenuto all'interno di un locale, al civico numero sette di vico Pace. Gli immigrati sono ora ricoverati in tre differenti ospedali della città. 
CUCCIAGO — Con pezze da tutte le parti, Jackson per Collins, Kangur per Hurd, più Moss, Vukcevic e Fajardo aggregati quasi in corsa, la Virtus non mette quella più grossa, sul risultato. Che premia Cantù, avanti tutta la partita, mai vista a meno di sei punti, per un 10 che non fa una grinza. Domani pomeriggio (17.30) è già tempo di gara2 e Cantù l’affronterà senza Ortner. «Nel primo quarto siamo stati a vedere e non m’è piaciuto, dobbiamo cambiare, pure se ad un certo punto potevamo rientrare. Ma per demeriti non ci siamo riusciti» ha detto Lardo. Che non cerca alibi. «Si gioca per la semifinale e pretendo che ci mettiamo dietro tutto, stanchezza e problemi. Anche se in attacco facciamo confusione, per motivi logici. È un ko meritato in una serie che vogliamo rendere lunga. E anche se loro chiudono bene l’area, dobbiamo essere più pericolosi vicino a canestro». E' l’analisi che contempla anche gli appena 7 liberi tirati, in una sera di battaglia come ispira sempre il Pianella. La Virtus l’affronta cambiando tre volte portatore di palla nei primi cinque possessi, ed è lo specchio di una squadra che, fuori Collins, non può avere quel filo con la regia che Cantù ha con Green. Jackson, Moraschini e Prato, la cooperativa di regìa è costrizione e forzatura al tempo stesso che fa soffire Lardo. La conseguenza sono almeno 4 tiri sbilenchi dall’arco, il 2-12 sul tabellone ed il ricorso a Fajardo per riempire l’area e Vukcevic per equilibrare la circolazione. E spiegare, nell’orecchio, a Jackson quel che c’è da fare. Riappare anche Moss, ai primi sintomi dell’imbarcata, ecco pure la zona ma la buca subito due volte su due Giovacchini, che due canestri nella stessa partita li aveva messi una volta in tutto l’anno. Debutta il Kangur che non t’aspetti, con due triple e due cesti, ma sul volo di Cantù ecco la scavigliata sinistra, in tutti i sensi, di Ortner. L’estone col 19 nero interpreta la battaglia con lo spirito giusto, ma paga l’aggressività col terzo fallo. Moss rianima la Virtus col gioco da 2+1 (29-38), il -9 dell’intervallo per assurdo premia Bologna ed ad inizio ripresa la velocità e la fisicità di Jackson producono il -5. Fuori Ortner, peccato sfugga Lydeka, Kangur con quattro falli prende uno sfondo coraggioso da Mazzarino, ma poi Cicoria punisce una spinta ingenua su Leunen e Kangur è fuori. Persi due volte Micov e Mazzarino, Cantù riallunga a +14, la Virtus perde il filo della gara concedendo troppi secondi tiri. Jackson potrebbe mettere pepe sulla coda ma sbaglia due appoggi da sotto, sul ribaltamento Mazzarino chiude gara 1 dall’arco. Domani non ci saranno novità, Collins resta a Bologna come Hurd, per il quale in settimana si definirà la rescissione contrattuale. Ma è un atto che potrebbe valere per tutti gli altri, se al Pianella la Virtus non troverà la chiave per impattare la serie. Ma in tre gare ha sempre perso. Ngc Cantù-Canadian Solar 75-64 Ngc Cantù: Green 6, Markoishvili 9, Micov 15, Leunen 16, Lydeka 13, Mazzarino 9, Giovacchini 4, Ortner 3. N. e. Mian, Bloise, Meroni, Maspero. Canadian Solar: Jackson 14, Prato 6, Moraschini, Sa¬nikidze 3, Maggioli 4, Vukcevic 8, Moss 14, Kangur 10, Fajardo 5. N. e: Negri, Gazzotti, Baldi Rossi. Arbitri: Cicoria, Chiari, Giansanti. Note — Tiri da due: Ctù 18/41, Bo 19/39. Tiri da tre: Ctù 8/18, Bo 7/21. Tiri liberi: Ctù 15/19, Bo 5/7. Rimbalzi: Ctù 33, Bo 30. Parziali: 5’ 12-2, 10’ 23-10, 15’ 32-21, 20’ 42-33, 25’ 50-44, 30’ 63-51, 35’ 65-55, 40’ 75-64. Massimo vantaggio V: nessuno. Massimo svantaggio: — 17 (14-31) al 13’. 
La mostra di Maurizio Cattelan prevista e annunciata in pompa magna per settembre a Palazzo Reale? «Vedremo, pensiamoci meglio», ha detto il sindaco Letizia Moratti ai suoi assessori riuniti per il pregiunta, decidendo così di rinviare la delibera in questione. Motivo? «Ci sono delle criticità da risolvere». Criticità destinate a scatenare polemiche: perché una (titolo dell’opera: “Contro le ideologie”) è una enorme mano a cui mancano tutte le dita, tranne il medio, che dovrebbe essere collocata in piazza Affari. L’altra, fra la decina di installazioni previste nella prima personale milanese dell’artista, è un asino che porta sul dorso la scritta “Inri”, con un rimando alla croce di Gesù. Opera che il sindaco avrebbe bollato senza mezzi termini: «È offensiva, non va bene per Palazzo Reale». Insomma, torna a far discutere l’autore che nel maggio 2004 aveva appeso al grande quercia di piazza XXIV Maggio alcuni manichini di bambini impiccati, un’opera choc che, a parte le polemiche, aveva anche portato al ferimento di un uomo che voleva distruggerla. Già allora Milano si era divisa tra favorevoli e contrari al genio visionario dell’artista padovano. E oggi la situazione si ripropone identica. A gennaio l’arrivo della sua prima personale era stato annunciato a Palazzo Marino, nella presentazione della stagione delle mostre. E Massimiliano Finazzer Flory, l’assessore alla Cultura, si era detto entusiasta dell’idea di ospitare durante la Settimana della moda le dieci opere dell’artista, compreso una che sarebbe poi stata donata alla città. Lassessore non era presente al tavolo in cui si discutono i provvedimenti che oggi vengono sottoposti al voto degli assessori. Per questo Finazzer spiegava: «Non so nulla delle perplessità del sindaco, conto di portare la delibera in giunta. Sarà la politica a decidere, ma io credo che l’arte sia libera e debba sollevare domande. Il peccato sta nell’occhio del peccatore». Quel che è certo è che la politica ha già iniziato a discutere. Perché il sindaco avrebbe alzato il sopracciglio davanti ai rendering di alcune opere che Cattelan ha scelto per Milano. La collocazione è di quelle importanti: Palazzo Reale, proprio di fronte al Duomo. Anche per questo, un’opera con un chiaro rimando alla crocifissione, sarebbe apparsa al sindaco come un’offesa. La Moratti ha deciso di prendere tempo: potrebbe spostare la mostra in un’altra sede — ma non è detto che i suoi assessori siano d’accordo — chiedere all’artista di sostituire le installazioni più provocatorie con altre, oppure cancellarla del tutto, esponendosi così al rischio di una pioggia di critiche. 
Raddoppia il numero delle presenze liguri nel governo Berlusconi: il Consiglio dei Ministri ha nominato l'avvocato Sonia Viale sottosegretario all'Economia e alle Finanze. Quarantaquattro anni, sanremese, Viale ha alle spalle una lunga militanza nelle fila della Lega Nord sotto le cui insegne è stata anche consigliere comunale a Ventimiglia e deputato dal 1994 al 1996. Diventano così due i liguri al governo e sono tutti e due leghisti. L'altro infatti è Francesco Belsito, genovese, commercialista, che era diventato sottosegretario alla semplificazione nel febbraio scorso, in sostituzione di Maurizio Balocchi, scomparso qualche settimana prima. Sonia Viale è stata nominata a seguito delle dimissioni di Daniele Molgora che era sottosegretario all'economia e alle finanze dall'inizio della legislatura. Prima della nomina di ieri a sottosegretario, l'avvocato Viale lavorava comunque per la compagine governativa, ma come capo della segreteria tecnica del Ministro dell'Interno Roberto Maroni. E nel 2009 era stata candidata al parlamento europeo ed era uscita prima dei non eletti della lega Nord nel collegio del NordOvest. Di lei, nei mesi della campagna elettorale per la regione Liguria, si era anche parlato come di possibile vice presidente di Sandro Biasotti in caso di vittoria del centrodestra. Dunque, la rappresentanza ligure nel governo, che con Claudio Scajola aveva anche un Ministro, adesso è di due sottosegretari. 
Adunata sediziosa e resistenza aggravata. Queste le accuse per 18 attivisti della Rete Antirazzista. Sono state notificate ieri le denunce per le cariche avvenute lo scorso 14 aprile all'esterno dell'ufficio stranieri della questura, in seguito alla decisione di portare i nove immigrati della "Vera D" (arrivata nel porto di Napoli il 12 aprile), nel Centro di identificazione ed espulsione (Cie) di Brindisi. Quella sera un centinaio di attivisti si riunirono all'esterno dell'ufficio stranieri per impedire, con un cordone umano pacifico, l'uscita della volanti, che avrebbero dovuto portare gli immigrati in Puglia. La polizia caricò il presidio per liberare la strada. Tra i manifestanti c'era anche padre Alex Zanotelli. I poliziotti lo sollevarono di peso e lo strattonarono. Ma padre Alex non è nella lista dei 18, perché secondo la Digos non ebbe "condotta attiva". "È una vergogna, prima di tutto perché il questore aveva detto che non ci sarebbero state denunce  -  commenta ora a caldo padre Alex  -  Poi perché quello che noi chiedevamo è stato dimostrato vero a Brindisi sia dal questore che dal magistrato. C'erano non tre, ma sei minori. Quello che loro hanno fatto è illegale. È la polizia che dovrebbe finire sotto processo". Infatti una volta trasferiti in Puglia, nell'udienza di convalida della richiesta di respingimento, il giudice di pace ha riconosciuto come "presunti minorenni" sei immigrati e li ha liberati. "Ma dove l'hanno ripescata l'adunata sediziosa?  -  commentano ironici i ragazzi della Rete antirazzista  -  ben venga il processo, verranno a galla tutte le irregolarità della vicenda Vera D. A sei minori fu notificato il respingimento prima di chiedergli quanti anni avessero". "Ben vengano le denunce e il processo  -  aggiunge uno degli attivisti, Alfonso De Vivo  -  Chiameremo a testimoniare il dirigente della questura Eduardo Battista, capo dell'ufficio stranieri, e i medici del Santobono, così forse ci spiegheranno davvero cosa è accaduto e cosa accade ogni giorno con gli immigrati trovati al porto di Napoli". A schierarsi con i 18 denunciati il consigliere comunale del Pd, Francesco Nicodemo ("gli attivisti tentarono di non far compiere un errore grave alla Questura") e l'assessore Giulio Riccio. 
