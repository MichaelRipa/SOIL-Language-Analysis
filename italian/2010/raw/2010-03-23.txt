Una sorta di Grande Fratello sui computer degli utenti. L'ultima frontiera della campagna elettorale è la pubblicità online per far comparire il proprio nome in cima alle ricerche effettuate dai navigatori lombardi. Roberto Formigoni, presidente uscente della Regione Lombardia e attualmente in corsa per il suo quarto mandato al Pirellone, ha puntato anche su Google, il più cliccato dei motori di ricerca online, per promuoversi. Basta inserire la stringa orari treni Lombardia , per esempio, e in cima alla ricerca compare il link al sito formigoni.it, quello ufficiale del candidato del Pdl, che rimanda ai contenuti ai suoi programmi elettorali, ma anche ai video e alle foto degli eventi a cui partecipa (con un ritmo impressionante) in questi giorni e addirittura alle suonerie telefoniche con la sua voce, che possono essere scaricate gratuitamente. Tanto è bastato per scatenare le proteste degli utenti per quel link che compare in testa alle ricerche (sia pure con l'indicazione che si tratta di un "link sponsorizzato" e con una banda color senape che lo differenzia dagli altri). E così qualcuno ha perfino paragonato Formigoni a una sorta di Grande Fratello in grado di apparire a proprio piacimento nella Rete. In realtà lo staff del governatore ha utilizzato uno strumento che si chiama AdWords e che consente - è scritto nella sua pagina di presentazione del servizio - di "entrare in contatto con milioni di potenziali clienti proprio nel momento in cui sono alla ricerca dei tuoi prodotti o servizi, mostrando annunci pertinenti sul lato destro della pagina dei risultati di ricerca". O, come nel caso di Formigoni, "quando un utente esegue una ricerca su Google con una delle parole chiave che hai specificato, il tuo annuncio può essere pubblicato in corrispondenza dei risultati di ricerca". Il servizio è a pagamento, come si è detto, ma consente di pagare solo i clic ricevuti - quelli su formigoni.it, per intenderci - e non la mera pubblicazione dell'annuncio. Fatto sta che il meccanismo presenta, nonostante le avvertenza, qualche ambiguità di fondo: basta digitare elezioni Lombardia per ritrovarsi ancora una volta il sito formigoniano. E la stessa cosa accade con sanità Lombardia . Ma non dappertutto. A Roma o a Bari non accade, in realtà, mentre succede solo per gli utenti che vivono (o meglio, votano) nella regione del governatore: anche questa opportunità rientra nel pacchetto di AdWords. 
No al centro rifiuti in pieno Parco del Ticino. È un’opposizione corale quella di Comuni ed enti della zona contro il progetto di realizzare un impianto di trattamento di scorie pericolose, in particolare terreni contaminati da idrocarburi, a Morimondo, in una zona di interesse naturalistico e piena di aziende agricole. Il via libera è stato chiesto già due anni fa dalla società Bianchitab alla Regione, che sta mettendo a punto la valutazione di impatto ambientale. Ma i sindaci della zona sono sul piede di guerra. Spiega il sindaco di Morimondo, Marco Marelli: «Sono contrario alla scelta di farlo nel nostro territorio, in un parco regionale di interesse naturalistico: non ce n’è bisogno e qui non lo vogliamo». Rincara la dose anche il direttore del Parco del Ticino, Milena Bertani: «Abbiamo già espresso un parere negativo, il nostro territorio va salvaguardato», cui si aggiunge il primo cittadino della confinante Ozzero, Willie Chiodini: «Le istituzioni non possono autorizzarlo, rischia di compromettere un territorio pregiato pieno di aziende alimentari e realtà agrituristiche di qualità». In attesa della pronuncia regionale, anche la Provincia, che deve rilasciare un’autorizzazione vincolante, si mostra più che perplessa. «Non siamo contrari tout court al progetto ma solo all’ubicazione scelta — spiega il vicepresidente di Palazzo Isimbardi, Umberto Maerna — l’idea è di trovare un luogo alternativo». «Morimondo è un gioiello della pianura Padana da preservare», chiede il presidente di Legambiente, Damiano di Simine. Daniele Barbone, consulente di BpSec per conto della Bianchitab, vuole invece rassicurare gli animi: «È un impianto che ripulisce la terra in modo naturale, non una discarica. Non ci sarebbe alcun interramento e non è ancora detto che si tratterà di rifiuti pericolosi. La Bianchitab ha un’autorizzazione rilasciata dalla Provincia che le consente già di stoccare quantità ridotte di materiale. Non cambierebbe nulla». 
Vestiti con un giubbotti catarifrangenti fermavano i clienti nel parcheggio del Fidenza Village per chiedergli poco meno di 20 euro da devolvere in beneficenza. Si trattava, però, di due truffatori smascherati domenica pomeriggio da una pattuglia di carabinieri. Un napoletano 25enne, I.S. le sue iniziali, e il suo socio 28enne padovano, P.L.,entrambi pregiudicati per truffa e uno destinatario di un foglio di via da un'altra località nazionale, fermati dai militari hanno dichiarato di essere stati mandati nella città del parmense da una non meglio identificata associazione "no profit". Associazione che, contattata telefonicamente, non è stata in grado di chiarire quale fosse lo scopo benefico della raccolta fondi. I due sono stati dunque denunciati per disturbo alle private occupazioni delle persone e intralcio alla circolazione stradale, nonché allontanati dalla zona e dall'abitato di Fidenza. Non è stato possibile procedere a loro carico per truffa perché nessuna delle persone fermate ha fatto querela. Per questo i carabinieri invitano i cittadini a rivolgersi alle forze dell'ordine tutte le volte che si trovano in presenza di iniziative sospette come quella messa in atto dai due truffatori. 
IL progetto di una diga in Etiopia rischia di mettere a rischio la sopravvivenza di cinquecentomila persone. La drammatica denuncia arriva da Survival International , una ong attiva in Africa che ha deciso di lanciare una vasta campagna mondiale. L'opera, che si chiama "Gibe III", entro il 2012 dovrebbe sorgere nella Valle dell'Omo, proprio lungo il confine con il Sudan. Il progetto ci riguarda da vicino perché è stato affidato alla Salini costruttori, una società italiana di ingegneria artefice di un altro impianto idroelettrico, la Gilgel Gibe II, parzialmente crollato nel febbraio scorso pochi giorni dopo essere stato inaugurato dal ministro degli Esteri Franco Frattini durante la sosta etiope del suo tour nel continente africano. "La realizzazione di questa diga - sostiene Survival international - finirebbe per distruggere un ambiente ecologicamente molto fragile, così come tutte le economie di sussistenza legate al fiume Omo e ai cicli naturali delle sue esondazioni". Lo scopo della diga, alta 240 metri, è fornire energia elettrica a molte regioni dell'area e raccogliere acqua in un bacino lungo 150 chilometri che servirà a irrigare le terre vicine, già destinate a compagnie internazionali per coltivazioni in larga scala, idrocarburi compresi. Ma è indubbio che una diga così imponente finirebbe per alterare il corso del fiume e per squilibrare l'alternanza delle piene che allagano le terre vicine consentendo la semina e i raccolti. "E' molto peggio - osservano alla Survival International - questa enorme diga interrompe le piene del fiume e potrebbe avere conseguenze catastrofiche sulle vite di tutti i popoli della valle, già da tempo messe a dura prova dalla progressiva perdita di controllo e di accesso alle loro terre. La sicurezza alimentare di mezzo milione di persone dipende da una varietà di tecniche di sostentamento che si alternano e si completano a vicenda con il mutare delle condizioni climatiche: dalle coltivazioni di sorgo, mais, fagioli nelle radure alluvionali lungo le rive dell'Omo; dalla pesca, alla pastorizia praticata nelle savane, ai pascoli generati dalle esondazioni". Secondo gli studi effettuati, la diminuzione del pesce potrebbe portare allo stremo una piccola tribù di cacciatori-raccoglitori: i Kwegu. "Sei membri della stessa tribù - ricordano alla ong - tra cui due bambini, sono già morti di fame per il mancato arrivo delle piogge e delle piene". Stando alla denuncia, il progetto sarebbe stato messo a punto dal governo centrale. Le popolazioni locali non sono state neanche consultate, avrebbero appreso dell'opera solo a cose fatte. Il fiume Omo è il principale affluente del lago Turkana del Kenia. Entrambi hanno una importanza archeologica e ambientale e sono stati dichiarati dall'Unesco patrimonio dell'umanità. In una nota, ieri, la Salini annuncia che "si difenderà in ogni sede da ulteriori attacchi immotivati e diffamatori che recano un danno gravissimo non solo all'azienda ed alla dignità dei propri tecnici e lavoratori, ma anche e soprattutto allo sviluppo dell'intero Corno d'Africa". Con i progetti di Gibe, continua l'azienda italiana, "sarà possibile garantire tanta energia rinnovabile e pulita quanta ne potrebbero produrre due centrali nucleari di media grandezza e con questa consentire lo sviluppo sostenibile di una delle aree più depresse del pianeta". Survival International si è appellata al governo etiope chiedendo la sospensione del progetto. Ma ha chiesto anche ai possibili finanziatori - Banca africana allo sviluppo, Banca europea per gli investimenti, Banca Mondiale e Cooperazione italiana allo sviluppo - di non sostenerlo. "Per le tribù della Valle dell'Omo - prospetta Stephen Corry, direttore generale di Survival - la diga Gibe III sarà un cataclisma di proporzioni ciclopiche. Perderanno le loro terre e tutti i loro mezzi di sussistenza. Nonostante questo disastro, pochissimi sanno che cosa sta per accadere". 
Esercizio: conta quante sono le donne candidate nelle liste della Lombardia. «Un compito facile, ci si mette pochissimo»: quella che per l’economista politica Daniela Del Boca è una battuta, a provarci davvero, diventa una sconfortante realtà. Perché sui manifesti elettorali i nomi di donne sono una netta minoranza: 202 su 684 candidati, poco meno del trenta per cento. Con differenze notevoli tra partiti, certo, perché molto contano le basi culturali: e si spiega forse così, con le battaglie per il riconoscimento dei pari diritti — patrimonio tradizionale della sinistra — quel 42 per cento di rappresentanza rosa nelle liste del Pd, il 36 per cento di Sinistra, ecologia e libertà, il 34 dei Verdi. Numeri e humus culturale speculare a quelli della parte opposta, dove per un Pdl che non arriva al 30 per cento e una Lega Nord che si ferma appena sopra il 21, c’è un movimento (che pure ha avuto come leader una donna, Daniela Santanchè) come La Destra «che però è una classica formazione in cui è molto forte la tradizione machista», puntualizza Del Boca — che ha solo una donna in lista su 14 candidati. «Del resto Formigoni, nel suo ultimo mandato, non ha avuto una sola donna nella sua giunta, e anche nei precedenti la presenza è stata minima», ricorda Susanna Camusso, segretaria nazionale della Cgil. E il futuro, si può aggiungere, non è molto più rosa (e non solo metaforicamente), visto che il governatore ha annunciato pochi giorni fa che se riconfermato garantirà «almeno una poltrona a una donna». Il comun denominatore, però, resta quello della lontananza di tutti gli schieramenti da una rappresentanza in parità tra uomini e donne. E se si passa a guardare i listini bloccati dei sei candidati alla presidenza della Regione, i teorici della parità tra sessi hanno ancor meno da stare allegri. Il governatore uscente schiera una sola donna — Nicole Minetti, ex soubrette e ora igienista dentale, al centro di grandi polemiche —  Penati e Agnoletto sono quasi in pari (6 il primo e 5 il secondo, su sedici nomi), mentre Forza Nuova fa risultato netto: zero donne su dodici candidati. C’è da capire, però di chi è la colpa, se di colpa di può parlare. Opta per un concorso di responsabilità, con una propensione per quella femminile, la sociologa della Bicocca Francesca Zajczyk. Che, forte del suo impegno personale come consigliere comunale del Pd, spiega: «Le donne dovrebbero decidersi ad avere più coraggio: d’accordo le quote rosa, ma quello che manca è la capacità di fare gruppo, di fare movimento: perché quando punti a una sedia vuol dire che devi toglierla a un uomo, e per farlo devi essere fortemente motivata e sostenuta». Per Zajczyk la rappresentanza femminile nella vicina competizione non è altro che lo specchio della società: «È la situazione generale che è densa di contraddizioni spaventose, con alcune, poche donne in ruoli anche importanti che però restano esperienze uniche, stelle che non fanno una costellazione». Punta in direzione diversa l’analisi di Camusso: «Non è colpa nostra se c’è questa scarsa presenza, è la politica a non rendersi conto di come è cambiata la società, prova ne è l’abolizione delle preferenze e le nomine dall’alto che portano, in alcuni casi e in alcuni partiti, a presenze del tutto avulse dall’impegno politico e dalla militanza». C’è anche un altro aspetto, in questo discorso, con una difficile attribuzione del rapporto causa-effetto. Negli ultimi mesi il dibattito politico ha quasi sempre citato le donne in due vesti non proprio edificanti: come merce di scambio o strumento di ricatto per politici e imprenditori, oppure come mogli e compagne degli stessi, complici nel ricevere o pretendere favori e benefici non dovuti. È brusca Camusso: «Io rovescerei questa visione, però: in questi mesi si è parlato di uomini che hanno bisogno di sesso a pagamento, non di donne». È in questo scenario che diventa difficile parlare di battaglie sulle quote di genere in politica. Come spiega Del Boca, «è un problema che riguarda le rappresentanze locali come quelle nazionali: basti pensare che in Francia un ministero importante come quello dell’Economia è guidato da una donna, e un’altra è stata ministro della Giustizia. Da noi si riservano alle donne competenze di genere o ministeri senza portafoglio». 
«L’isola pedonale estiva va eliminata definitivamente. Non è possibile ripetere ogni anno lo stesso errore, chiudendo un quartiere alle macchine per farlo diventare terra di nessuno». Il presidente del consiglio di zona 6, Massimo Girtanner, non usa giri di parole per bocciare il divieto di circolazione sulle sponde dei due Navigli da giugno a settembre. Ed è pronto ad appoggiare i residenti contro la lobby dei commercianti per evitare «il solito degrado estivo». La proposta alternativa, di cui si discuterà domani sera in consiglio di zona, è quella di pedonalizzare il tratto dell’Alzaia Naviglio Grande tra viale Gorizia a via Valenza, comprese via Corsico e via Casale (oggi in regime di Ztl). Con divieto di accesso a tutti, compresi i residenti (salvo deroghe per chi ha un box all’interno) e nuova pavimentazione, come nelle altre zone della città. Bocciata la pedonalizzazione annunciata due anni fa dall’ex assessore alla Mobilità Edoardo Croci (che comprendeva un’ampia area tra il Naviglio Pavese e il Naviglio Grande), la zona 6 si prepara a votare una delibera in cui si chiede al Comune di ridurre lo spazio da vietare alle auto, ma anche di istituire un presidio permanente di vigili sulla Darsena — nel piccolo gabbiotto in viale Gorizia — introdurre un sistema di telecamere in tutta la zona, mantenere la libera circolazione anche d’estate su entrambe le sponde del Naviglio Pavese e confermare la Ztl su Ripa di Porta Ticinese per tutto l’anno, facendo transitare esclusivamente un tram dedicato ai turisti che dai Navigli porta al Duomo e dunque eliminando i dehors estivi. Una proposta che, una volta approvata, arriverà sul tavolo del vicesindaco e assessore al Traffico Riccardo De Corato che, una paio di mesi fa, ha chiesto al presidente Girtanner di trovare una soluzione all’annoso problema che angustia il quartiere, contrapponendo aspramente i residenti ai gestori dei locali notturni. I quali, già lo scorso settembre, invocavano la pedonalizzazione permanente come unico strumento per contrastare il calo di incassi dovuto alla crisi economica. «Non è possibile che il Comune sia ostaggio di quattro commercianti — incalza Girtanner — È arrivato il momento di risolvere il problema e l’unico modo per rilanciare i Navigli è il turismo. Bisogna cambiare l’orario di apertura dei bar, attrarre la gente anche di giorno, altrimenti la zona resta questo ibrido che non fa bene a nessuno». Non sono della stessa idea i commercianti che hanno già presentato in Comune la richiesta per istituire l’isola estiva dal 29 aprile al 29 settembre, pur sapendo che, come ogni anno, l’avvio potrebbe slittare a fine maggio. Ma è contrario anche il presidente del consiglio di zona 5, Giovanni Ferrari, che ha la competenza per via Ascanio Sforza. «Capisco che sia difficile conciliare le esigenze dei residenti con quelle dei locali, ma ormai l’isola è un’istituzione. Piuttosto rivediamo il regolamento». 
Una performance per sbeffeggiare l'ordinanza comunale che impone in via Padona la chiusura anticipata dei locali. Così i giovani titolari dell'enoteca Ligera, in via Padova, 133 intendono organizzare la loro protesta invitando i negozianti degli esercizi del primo tratto della via e i loro clienti a scendere in strada giovedì prossimo in occasione del primo giorno di applicazione dell'ordinanza. "Sarà un esempio di disobbedienza civile", anticipa Federico. Lo stile sarà quello teatrale e ironico tipico dello storico locale milanese, in costante collaborazione con la rete di associazioni culturali del quartiere, che giovedì non mancheranno all'appuntamento. Dagli amici del parco Trotter all'associazione Villa Pallavicini, tutti insieme sosterranno la causa del "Ligera". "Noi apriamo soltanto la sera - spiega Federico - con l'imposizione di abbassare le serrande a mezzanotte il comune ci costringe a gettare la spugna". I titolari dicono di aver già scritto al sindaco Letizia Moratti e al vicesindaco Riccardo De Corato per trovare una soluzione al problema. Chiudere prima, spiegano, significherebbe vanificare un lavoro culturale nato dal basso e che in due anni ha offerto un palco ai giovani musicisti e agli artisti del quartiere per esporre le proprie opere e presentare i propri libri di esordio. Per questo, giovedì sera ci saranno anche il gruppo consiliare del Partito democratico e i rappresentanti dei Socialisti italiani, Sinistra e libertà e Legambiente. "Abbiamo parlato anche con gli esercenti stranieri - commenta Federico - sono tutti scontenti di questa ordinanza, ma in molti hanno paura di esporsi". 
TRIPOLI - Con la benedizione personale di Saif Gheddafi, il figlio del colonnello destinato a seguirne l'impegno in politica, la Libia ha liberato 214 integralisti islamici, fra cui una trentina di terroristi legati ad Al Qaeda che avevano combattuto in Iraq e Afghanistan. Nel 2007 Saif el Islam aveva annunciato che la Fondazione Gheddafi di cui è responsabile aveva avviato un programma di rieducazione e recupero degli integralisti: il programma ha marciato con alti e bassi, con l'opposizione più o meno sotterranea di molti dei vecchi leader dell'apparato di sicurezza gheddafiano. Ma nelle ultime settimane Saif ha dato un colpo di acceleratore: tanto che ieri a Tripoli, nei saloni dell'hotel Rixos, il figlio del colonnello ha presentato alla stampa e agli ambasciatori anche tre ex capi del "Gruppo islamico dei combattenti libici", la sigla associata ad Al Qaeda che per anni ha creato problemi in patria al colonnello e ha esportato combattenti integralisti nel Maghreb ma soprattutto a Bagdad e Kabul. Vestito con grande eleganza, una buona padronanza del podio e della platea, Saif ha presentato innanzitutto i tre uomini alla stampa: sono Abdelhakim Belhaj, l'emiro del gruppo, e i suoi vice Khaled Chrif, il capo militare, e Sami Saadi, l'ideologo. "Con la liberazione di questi dirigenti siamo arrivati al termine del nostro programma di dialogo e riconciliazione - ha detto - dall'inizio del nostro programma abbiamo rieducato 705 integralisti, ma altri 409 sono ancora in prigione, e di questi 232 verranno liberati molto presto". Nel 2007 il Gruppo aveva proclamato non solo la sua adesione ad Al Qaeda ma anche l'intenzione di combattere fino alla fine per il rovesciamento del regime del colonnello Gheddafi. Durante i lunghi mesi trascorsi in carcere, l'emiro Belhaj ha rivisto le sue idee e scritto un libro per dare struttura al suo pentimento, un testo in cui rinuncia alla violenza e invita i giovani libici a trovare nel Corano ispirazione per la pace e l'armonia con la società in cui vivono. L'annuncio della liberazione dei terroristi è stato dato in diretta tv ma soprattutto davanti agli ambasciatori stranieri a Tripoli. In prima fila, oltre all'inviato italiano Giuseppe Trupiano, a quelli francese, austriaca, canadese o britannico, c'era anche Gene Cretz, il piccolo e attivissimo ambasciatore americano. Saif el Islam gli si è rivolto direttamente, "in passato abbiamo avuto grandi problemi, ma adesso il popolo libico e quello americano possono marciare insieme". E' una dichiarazione impegnativa per il delfino di Gheddafi che nella complicata struttura politica libica sta ancora lottando per trovare quel posto di erede che il padre gli assegnerà se sarà in grado di costruirselo. Nel mese di ottobre era stato deciso che Saif finalmente potesse avere un ruolo ufficiale nella struttura di potere libico: doveva essere creato un posto di "numero due" nello Stato, costruito su misura per il futuro della sua carriera. Ma quella decisione in gennaio è stata insabbiata, il congresso Generale del Popolo libico che avrebbe dovuto sottoscriverla non ha iscritto la scelta neppure all'ordine del giorno dei lavori. Architetto laureato in Austria, poi diplomato in relazioni internazionali alla London School of Economics, Saif da anni sale e scende dal secondo gradino più alto della gerarchia libica. Contro di lui la potente corrente dei "tradizionalisti", i conservatori che negli apparati militari, nei servizi, fra i vecchi leader della rivoluzione del 1969 continuano a suggerire al colonnello che le scelte politiche del giovane erede sono troppo rischiose per la stabilità del regime. Da più di un anno in effetti Saif ha dato forza al movimento nella dirigenza libica che ha lavorato per scrivere una Costituzione libica, per dar vita a una sorta di "Stato di diritto" che affidi alla legge i giochi del potere che comunque ruota attorno alla figura del colonnello Gheddafi. Questa della riconciliazione con gli integralisti del Gruppo Islamico dei Combattenti Libici è la prima chiara svolta a favore di Saif: dal 1990 i "combattenti" avevano alimentato una guerra civile sotterranea contro il governo di Mohammad Gheddafi, una guerriglia a bassa intensità che secondo molti è stata anche dietro episodi come l'attacco al consolato italiano di Bengasi. Secondo Saif, l'unico modo per venire a capo di questi gruppuscoli era quello di parlare e negoziare con i loro capi. E per mesi gli uomini vicini a Saif hanno negoziato, hanno incontrato anche a Londra i leader dei " combattenti ". Adesso l'annuncio della liberazione: una svolta per la Libia, soprattutto perché Saif riprende il cammino sulla strada che potrebbe portarlo a raccogliere l'eredità del colonnello. 
