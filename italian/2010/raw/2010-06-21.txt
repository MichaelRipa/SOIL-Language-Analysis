Roba da matti, anzi da psichiatra, qual è il consigliere federale elvetico  Dominique Baettig da Délemont, cantone del Giura. Costui nei giorni scorsi ha  chiesto al suo governo di modificare la Costituzione svizzera per allargare i  confini nazionali ed annettere il Baden Wurttenberg, la Savoia, ma soprattutto  la Valle d’Aosta e le due province lombarde di Como e Varese. Facendo così sognare i leghisti lombardi, che da anni si battono per portare le due  province nel Canton Ticino: il più entusiasta di tutti, non a caso, è risultato  Umberto Bossi (anche perché lui è uno dei 2800 abitanti di Gemonio, in provincia  di Varese, e poi si è fatto curare l’ictus in una clinica a due passi da  Lugano). Il quotidiano La Provincia di Como ha pigliato la palla al balzo,  organizzando un sondaggio sul suo sito, chiedendo il parere agli internauti  comaschi. Le statistiche non lasciano dubbi. Delle 2.661  persone che hanno risposto, tantissime, se le rapportiamo alla popolazione della  provincia (537.500 abitanti), il 74,2 per cento ha cliccato sì, mentre il 25,8 ha  giudicato negativamente simile proposta. Tre comaschi su quattro sognano dunque  di risvegliarsi un mattino svizzeri. Di pagare meno tasse, l’Iva al 7,5 per cento e non  al 20, la pressione fiscale al 20 e non al 45 per cento: chiamali scemi! E poi, vogliamo  mettere il privilegio di poter disporre del migliore e solido sistema bancario  del mondo, di spendere venti centesimi di euro in meno per ogni litro di benzina  verde, di vivere in un Paese dove regnano precisione, ordine, pulizia. Un’isola  felice, nel cuore di un’Europa sempre più scombussolata, in crisi d’identità e  con un futuro poco luminoso. Dove però trovano spesso rifugio i più grandi  mascalzoni del mondo, l’ospitalità in cambio di miliardi, non importa la  provenienza, pecunia non olet. Certo, qualcuno continua a preferire il gran  bazaar italiota, e il mondo colorato e chiassoso della Penisola, piuttosto che  una vita con le pattine ai piedi e i gendarmi in agguato alla minima infrazione,  più inflessibili di un sergente dei marines. “Per quanto siamo messi male, dico  no grazie”, commenta un laghée come Cecco Bellosi, che è di Colonno, sul lago di  Como, paese di spalloni. Lui stesso, ex brigatista, scrittore e direttore delle  comunità Il Gabbiano, aveva aiutato ad espatriare clandestinamente l’editore  rivoluzionario Feltrinelli, cosa che sarebbe stata assai più complicata, se non  impossibile, nel caso di un’annessione della provincia di Como alla  Confederazione elvetica. Certo, essere svizzeri e parlare la stessa lingua, lo  stesso dialetto lombardo, intonazioni valligiane a parte, potrebbe comportare  numerosi vantaggi. Ma anche qualche tristezza. La nazionale di calcio svizzera  non ha mai vinto un Mondiale, però in Sudafrica ha battuto la Spagna. Nel tennis  si può tifare il grandioso Federer e nel ciclismo quel bravissimo figlio di  immigrati italiani, il poderoso passista Fabian Cancellara... Ma per il resto,  buio totale. Pane e cioccolato alla rovescia. Nel bel film Il terzo uomo di  Orson Welles, uno dei protagonisti, Harry Lime, dice a Holly Martins: “In  Italia, sotto i Borgia, per trent’anni hanno avuto assassini, guerre, terrore e  massacri e hanno prodotto Michelangelo, Leonardo Da Vinci e il Risorgimento. In  Svizzera hanno avuto amore fraterno, cinquecento anni di pace e democrazia e  cosa hanno prodotto? Gli orologi a cucù”. Davvero conviene diventare svizzeri?  Chiedere ai frontalieri italiani, perennemente accusati di rubare il lavoro  agli elvetici: se Como diventasse svizzera, troverebbero ancora lavoro? Insomma,  apriti cielo! La stravagante iniziativa di Baettig ha scatenato la classica  tempesta nel bicchiere, i giornali locali ci sguazzano, Svizzera sì e Svizzera  no, nel frattempo, anzi subito le autorità di Berna hanno risposto picche  all’avventuroso deputato del Giura, stoppando sul nascere le proteste  diplomatiche di Germania, Francia e Italia. Ma il roccioso cinquantasettenne  Baettig è tornato alla carica, sollecitando referendum cantonali, per verificare  se la sua idea era gradita dai suoi connazionali: noto esponente della destra  antieuropeista, membro dell’Udc, l’Unione democratica di centro, molto legato  all’estrema destra nazionalista e xenofoba, Baettig è andato a solleticare umori  profondi, disagi secolari, quelli che tradizionalmente colpiscono i popoli di  confine. Ma ha lasciato indifferenti la gran parte dei cittadini svizzeri, per i  quali “la barca è sempre piena”. Non invece i politici. Moreno Bernasconi, per  esempio, sindaco della Chiasso rossocrociata — pensa che sia un’ottima soluzione  per rilanciare l’economia turistica, eliminando l’odioso controllo frontaliero e  quelle spiacevoli code al valico doganale. “Visitate Chiasso e i suoi laghi  lombardi”: svolti a sinistra e c’è quello di Como, pigli l’autostrada a destra e  trovi quello di Varese, prima, il lago Maggiore poi. 
Torna lo sciopero al Carlo Felice, ma quello in programma domani, martedì, cancellerà il ricordo delle lotte devastanti di un paio d'anni fa. Sarà infatti uno "sciopero bianco" quello attuato dai lavoratori del teatro dell'opera genovese: i dipendenti - musicisti, tecnici e amministrativi - lavoreranno regolarmente, garantendo l'ultima replica della "Tosca", ma devolveranno lo stipendi della giornata a favore dell'ospedale pediatrico Gaslini. Lo "sciopero bianco" unirà idealmente i dipendenti del Carlo Felice alla manifestazione prevista con presidio in piazza Montecitorio a Roma, per protestare contro il decreto Bondi di riforma degli enti lirico-sinfonici. C'è di più: contrariamente a quelli del passato, questo sarà uno sciopero unitario, proclamato da tutte le sigle sindacali, che il decreto Bondi è riuscito quasi miracolosamente a ricompattare. Ma lo "sciopero bianco" è anche un segnale nei confronti del consiglio d'amministrazione perché si arrivi rapidamente alla nomina di un sovrintendente. 
Roma, fontana di Trevi. Manuel è l'uomo dei pappagallini. Ne ha due, uno verde e uno giallo. Stanno su un trespolo appoggiato a una cassetta per la frutta, bevono l'acqua da un tappo di birra rovesciato. Manuel vive grazie a loro. Fanno una cosa sola, passano dal trespolo alle dita dei turisti. Ogni volta guadagnano cinquanta centesimi, raramente un euro. *** Milano, semaforo di corso San Gottardo e via Tabacchi. Su uno degli edifici un enorme adesivo in bianco e nero con la faccia bonaria e rotonda del "Mio amico Arnold". *** A poche centinaia di metri da corso San Gottardo, in piazza XXIV Maggio c'è una friggitoria di pesce. L'odore trasporta ai Giubbonari, piazza Santa Barbara, dal "Filettaro". Ancora oggi per i romani baccalà spettacolare. "Magno pane e pesce", dicevano i bambini subito dopo la guerra. *** Sui muri di San Saba da qualche settimana manifesti formato A4 recitano umoristicamente così: "I possessori dei cani devono evitare di fare i loro bisogni nell'unico marciapiedi percorribile. È un comportamento incivile e irrispettoso". 
NEW YORK - Colpevole di tutti i reati che gli vengono contestati. Non tenta nessuna difesa Faisal Shahzad, il trentenne pachistano naturalizzato americano accusato di aver parcheggiato un'autobomba a New York, nella centralissima Times Square, il primo maggio scorso. Comparendo per la prima volta davanti al tribunale che dovrà giudicarlo su dieci imputazioni, tra cui tentato uso di armi di distruzione di massa e terrorismo internazionale, Shahzad si è dichiarato colpevole di tutti i reati. Alla richiesta del giudice oggi in aula se fosse sicuro di volersi proclamare colpevole, Shahzad ha risposto ad un certo punto che voleva "dichiararsi colpevole una e cento volte ancora" per far arrivare il messaggio che se gli Stati Uniti "non se ne andranno dall'Iraq, dall'Afghanistan, dalla Somalia e non smetteranno di interferire nei paesi musulmani, noi li attaccheremo ancora". Alcune delle imputazioni di cui Shahzad è accusato prevedono automaticamente la pena del carcere a vita. L'uomo, divenuto cittadino americano l'anno scorso, aveva parcheggiato la sera del primo maggio la sua automobile in Times Square dopo averla caricata di esplosivo. Un venditore ambulante aveva notato del fumo provenire dalla vettura e aveva chiamato la polizia. L'auto non era esplosa. Shahzad era stato arrestato due giorni dopo il fallito attentato, mentre saliva su un aereo diretto a Dubai. Fin dai primi interrogatori, Shahzad ha ammesso le sue responsabilità , ma ha sempre sostenuto di aver agito da solo. Tuttavia, l'uomo ha ammesso di essersi addestrato in un campo Taliban in Pakistan. Gli inquirenti sospettano che in realtà Shahzad sia stato aiutato da un gruppo terroristico. Nei giorni immediatamente seguenti il fallito attentato, numerose persone sono state arrestate negli Stati Uniti e all'estero. 
ROMA - Messico, Uruguay, Argentina, Corea del Sud, Inghilterra, Stati Uniti, Germania e Ghana sono le squadre già qualificate agli ottavi di finale. Questi gli incroci definiti per gli ottavi: Argentina-Messico, Uruguay-Corea del Sud, Germania-Inghilterra e Ghana-Stati Uniti. Negli altri gironi ci si prepara allo sprint. URUGUAY, DA DOMINATORE - Nel girone A dominio dell'Uruguay, primo con con 7 punti e +4 di differenza reti dopo la vittoria sul Messico. I messicani passano per differenza reti: 4 punti e +1, stessa situazione dei padroni di casa del Sud Africa, che però con la vittoria 2-1 sulla Francia non hanno migliorato granchè un bilancio gol fermo a -2. Desolatamente ultima la Francia, con un punto. LA SPUNTA LA COREA DEL SUD - Nel gruppo B l'Argentina troneggia a punteggio pieno: 9 punti e + 6 nella differenza reti.  Dietro conquista un bel secondo posto e la qualificazione la Corea del Sud: decisivo il pareggio contro la Nigeria (ultima ad un punto) che però vincendo, visto il ko della Grecia contro la squadra di Maradona, sarebbe passata per differenza reti migliore rispetto a quella degli ellenici. INGHILTERRA QUALIFICATA, MA GLI USA... - Il Gruppo C a sorpresa va agli Stati Uniti, che vengono a capo dell'Algeria al 90' con una rete di Donovan. Gli americani chiudono a 5 punti, gli stessi dell'Inghilterra che con tanta fatica piega la Slovenia: gli inglesi, a parità di differenza reti, chiudono dietro la squadra a stelle e strisce per il minor numero di gol fatti. Ultimo posto, con un punto e nessuna rete realizzata, per l'Algeria LA GERMANIA NON SBAGLIA - Nel gruppo D, la Germania non ha sbagliato la gara chiave contro il Ghana: i tedeschi vincono il girone con 6 punti battendo e scavalcando i ghanesi, secondi a quota 4. Stessi punti delle stelle nere per l'Australia, che però vede sfumare la qualificazione per la differenza reti peggiore (0 contro -2). La Serbia, sconfitta 2-1 dall'Australia, lascia ultima nel girone a quota 3: fossero riusciti a pareggiare sul 2-2 (occasionissima fallita da Pantelic a pochi secondi dal termine), gli slavi sarebbero andati avanti per i maggiori gol segnati SPAREGGIO GIAPPONE-DANIMARCA - Nel gruppo E, Olanda a quota 6 e +3 nella differenza reti, quasi sicura del primo posto nel girone: gli orange rischiano il primato solo in caso di sconfitta con il già eliminato Camerun e contemporanea larga vittoria di una tra Giappone e Danimarca. E' questa la sfida chiave: entrambe sono a 3 punti, ma i giapponesi possono giocare per due risultati avendo una differenza reti migliore rispetto ai danesi. ITALIA, UN PARI PUO' NON BASTARE - Nel gruppo F il Paraguay in testa con 4 punti, seguono Italia e Nuova Zelanda a 2, chiude la Slovacchia a 1. L'Italia passa se batte la Slovacchia: anche un pareggio potrebbe bastare, a patto che il Paraguay batta la Nuova Zelanda oppure che, pur pareggiando, i neozelandesi facciano meno gol degli azzurri. Per vincere il girone gli azzurri hanno una  possibilità: vincere con la Slovacchia con almeno tre reti di scarto in caso di pari tra Paraguay e Nuova Zelanda. Differenza reti decisiva anche in caso di vittoria degli azzurri e contemporanea vittoria della Nuova Zelanda contro il Paraguay. BRASILE-PORTOGALLO PER IL PRIMO POSTO - Nel gruppo G, giochi praticamente fatti. Brasile (a quota 6) e Portogallo (a quota 4 con una differenza reti di +7), si giocano il primato. Difficilissimo rientrare in gioco per la Costa d'Avorio, che anche in caso di ko dei portoghesi, dovrebbe battere con 8 reti di scarto la Corea del Nord. SPAGNA, VITTORIA QUASI OBBLIGATA - Nel gruppo H comanda il Cile, con 6 punti e + 2 nella differenza reti. Seguono la Spagna e la Svizzera, con le furie rosse che hanno un gol di vantaggio. Spagna avanti da prima se batte il Cile e la Svizzera viene fermata dall'Honduras. Caso contrario, arrivo a 3 e differenza reti decisiva, con gli spagnoli comunque qualificati. In caso di pareggio, Spagna avanti solo se la Svizzera non batte l'Honduras. 
Il mondo dell'auto guarda al prossimo Salone. L'appuntamento è per ottobre a Parigi dove la rassegna si svolge ad anni alterni dal lontano 1898. Una certezza per l'industria e il pubblico. Un po' come lo è il salone di Ginevra, centenario anche questo, da tutti chiamato il salotto buono dell'auto. E in Italia che accadrà quest'anno? C'è il Motor Show di Bologna a dicembre, spettacolo, esposizione e sport. Un qualcosa di unico nel panorama motoristico. Ha oltre trent'anni di storia (è del 1976 la prima edizione) ma lo scorso anno, complice la crisi che ha colpito duro, ha rischiato di saltare. Le case automobilistiche, a cominciare dalla Fiat, hanno rinunciato a partecipare e solo l'enorme sforzo degli organizzatori e della rivista "Quattroruote" sono riusciti a tenere insieme l'evento. Appena qualche giorno in meno di manifestazione ma un ottimo risultato di pubblico. E quest'anno? Torneranno le case automobilistiche visto che nel 2010 il Motor Show fa parte del calendario internazionale delle manifestazioni Oica (Organisation Internationale des Constructeurs d'Automobiles)? Al momento risposte sicure non ci sono ma resta il grande e giusto ottimismo degli organizzatori, la GL Events Italia e del suo ad, Giada Michetti. La prima certezza è che la rassegna resterà stabilmente a Bologna. Nessuno spostamento se non per eventi speciali itineranti come proposto per Torino in occasione dei 150 anni dell'Unità d'Italia. "Un sondaggio Doxa ci conferma che il 58% degli italiani preferisce Bologna per la centralità geografica che la rende raggiungibile in 3 ore da circa 39 milioni di persone", ha detto la stessa Michetti. Sarà così dunque per la prossima edizione, in programma come sempre all'inizio di dicembre, con la sua formula innovativa del mix di sport e spettacolo con un focus sull'auto elettrica. Quello che ancora, però, non si riesce a capire è se le case torneranno di nuovo in campo come è giusto che sia in un mercato importante come quello italiano. Parigi e Francoforte, hanno dietro industrie importanti e Bologna? Sempre Giada Michetti al riguardo è stata chiara: "Noi in Italia abbiamo un gruppo importante come la Fiat, che oggi è un gruppo mondiale, e quindi mi aspetto faccia la sua parte". Sicuramente. Ma nel frattempo sarebbe interessante sapere come la pensano le case estero che alla fine rappresentano il 70 per cento del mercato italiano. La loro posizione conterà pure qualcosa. O no? 
La procura di Bari ha avviato un'indagine per accertare le cause della morte di un ragazzino di 12 anni deceduto in ospedale dopo essere caduto, sabato sera, dalla sua bicicletta. Al momento dell'incidente, avvenuto a Bitonto, vicino a Bari, il dodicenne era in compagnia di alcuni amici che sono già stati ascoltati dalla polizia. Gli investigatori stanno cercando di ricostruire l'accaduto partendo anche dalle dichiarazioni di un passante che ha soccorso il ragazzino portandolo al pronto soccorso e da qui, con un'ambulanza, all'ospedale di Bari-San Paolo. Qui l'adolescente è stato operato ma è morto a causa delle lesioni interne provocate dal manubrio che, nella caduta, ha prodotto un politrauma tra torace e addome. Per accertare le cause della morte è stata disposta l'autopsia. 
