GERUSALEMME - Il primo ministro israeliano Benjamin Netanyahu non parteciperà a Washington al vertice sulla sicurezza nucleare. Ad annunciarlo sono stati funzionari del governo israeliano, precisando che il capo del governo sarà sostituito dal suo vice e ministro dell'Energia e responsabile dell'Intelligence, Dan Meridor. La decisione è stata presa - spiegano i funzionari citati da 'Haaretz' - nel timore che un gruppo di paesi guidati da Egitto e Turchia chieda che Israele aderisca al Trattato di Non Proliferazione Nucleare. Israele "è deluso" dagli sviluppi in questa fase precedente l'avvio della conferenza, ha affermato una fonte del governo citata dal quotidiano. "Il vertice sulla sicurezza nucleare dovrebbe affrontare la questione del pericolo del terrorismo nucleare. Israele partecipa a questi sforzi ed ha risposto positivamente all'invito alla conferenza del presidente Obama". "Detto questo - ha poi spiegato - negli ultimi giorni siamo stati informati dell'intenzione di diversi stati partecipanti di deviare dal tema principale della lotta al terrorismo e usare l'evento per pungolare Israele sul TNP". 
E' scattato il conto alla rovescia per il modello 730. Il primo appuntamento è infatti quello del 30 aprile per chi si rivolge al proprio sostituto d'imposta. Entro la fine del mese il modello dovrà essere consegnato al datore di lavoro. In questo caso sarà possibile avere le trattenute, o il rimborso, direttamente nella busta paga di luglio. Si può presentare il 730 al datore di lavoro anche se si ha un contratto a termine - Oltre ai lavoratori a tempo indeterminato il 730 può essere presentato al proprio datore di lavoro anche nel caso di lavoro a termine purché il contratto duri almeno da aprile a luglio 2010. Nel caso del personale della scuola, invece, occorre che si tratti di un contratto che di durata pari all'anno scolastico (settembre 2009-giugno 2010). La dichiarazione congiunta - Il 730 offre anche la possibilità di presentare la dichiarazione congiunta tra coniugi. Non è necessario, per questo, avere entrambi redditi da lavoro dipendente, in quanto basta che li abbia uno solo, che sarà il "coniuge dichiarante". Così ad esempio se il marito è dipendente e la moglie ha solo redditi da locazione la dichiarazione congiunta si può fare. Non può essere presentata, invece se uno dei coniugi nel 2009 è titolare di redditi che non possono essere dichiarati con il modello 730, ossia: redditi di lavoro autonomo per i quali è richiesta la partita Iva; redditi d'impresa anche in forma di partecipazione; redditi provenienti da trust; redditi "diversi" non compresi tra quelli indicati nel quadro D, rigo D4 e D5, del modello 730. Chi è esonerato dalla dichiarazione - Come in passato, comunque, non tutti coloro che ricevono il Cud debbono fare anche il 730. Infatti i lavoratori dipendenti che hanno soltanto i redditi attestati nel Cud, sono esonerati dalla presentazione della dichiarazione dei redditi, se non hanno spese da far valere per avere le relative detrazioni. Lo stesso per quel che riguarda i pensionati, anche se titolari di più trattamenti pensionistici per le quali, però, è stato effettuato il conguaglio ai fini fiscali di tutte le somme ricevute. Chi non è tenuto alla dichiarazione, però, come dicevamo, ha il diritto di presentare il 730 per far valere le detrazioni per oneri diversi da quelli eventualmente già attestati nel Cud, ad esempio le spese mediche. Modello730 più semplice quest'anno: niente fotocopia delle ricette per l'acquisto delle medicine  - A questo proposito c'è da sottolineare che da quest'anno è scomparso l'obbligo di conservare la fotocopia della ricetta per ottenere la detrazione del ticket sui farmaci. Infatti, come precisato nelle istruzioni, per le spese sanitarie relative all'acquisto di medicinali, la detrazione spetta se la spesa è certificata da fattura o da scontrino fiscale (c. d. "scontrino parlante") in cui devono essere specificati la natura, la qualità e la quantità dei prodotti acquistati nonché il codice fiscale del destinatario. Esordio per la detrazione per i mobili per le ristrutturazioni in corso - Tra le new entry, invece, la detrazione per l'acquisto dei mobili prevista per chi ha ristrutturazioni in corso. Lo sconto d'imposta è pari a 20% della spesa fino ad un massimo di acquisti per 10.000 euro, da dividere in cinque rate di pari importo. Le novità per gli immobili - Sul fronte degli immobili, poi, aumentano i righi a disposizione per indicare le varie tipologie di uso dell'appartamento, si prevede che quando l'Ici non è dovuta non occorre compilare la casella, ed esordisce lo sconto del 30% per per gli immobili dati in locazione nelle località colpite dal terremoto. Chi fa da sé risparmia ma il Caf è sempre tenuto a fare i controlli - Infine c'è da sottolineare che anche se non si consegna il modello al datore di lavoro è possibile compilare il 730 senza pagare un euro. Infatti nel caso in cui venga consegnato il modello precompilato al Caf non è dovuta nessuna spesa, anche se il Caf ha l'obbligo di legge di verificare la correttezza della documentazione, effettuare i conteggi, e apporre il visto di conformità. Per chi sceglie il Caf, comunque, c'è tempo fino a fine maggio. Il modello 730 con la guida alla compilazione Il modello da scaricare dal sito dell'Agenzia delle entrate L'esperto risponde 
''Li abbiamo visti sparire dentro i crepacci. Prima il marito, poi la moglie, a circa 20 metri di distanza l'uno dall'altra. Quella è una zona pericolosissima, sconsigliata da attraversare''. E' il racconto di Luca Vitalini e Walter Brocherel, pisteurs-secouristes della Cervino spa, che ieri mattina hanno assistito all'incidente in cui ha perso la vita, sul versante svizzero del Cervino, Tiziana Savio, di 49 anni, di Sori (Genova) e in cui è rimasto gravemente ferito suo marito, Ermanno Ciccone, di 58 anni, medico allergologo che aveva studiato all'università di Parma dov'era molto stimato e con la quale aveva ancora diversi rapporti. In giornata è stato contattato dal professor Carlo Tacchetti, direttore al Dipartimento di Medicina Sperimentale (Dimes) dell'Università di Genova: "Ho parlato con lui, ma non si esprime bene. Quello che è successo è terribile". ''Erano circa le 11 - spiegano i pisteurs - e stavamo salendo sulla sciovia Testa 1. A circa 300 metri abbiamo visto questi due che passavano in mezzo ai crepacci, in una zona molta pericolosa. Li abbiamo quindi tenuti d'occhio. All'improvviso lui è finito in un buco e la donna, invece di fermarsi e chiamare soccorso, ha proseguito ed è caduta in un altro crepaccio 20 metri a monte. Subito abbiamo dato l'allarme via radio''. I due pisteurs sono scesi nella zona e hanno indicato ai soccorritori svizzeri il luogo esatto dell'incidente. Sul posto sono intervenuti due elicotteri di Air Zermatt. Le operazioni per estrarre i corpi dei due genovesi dal ghiaccio sono state molto complesse ed hanno richiesto l'ausilio di un compressore. Il marito era precipitato per circa 30 metri nel ghiaccio. ''Quando è uscito - raccontato i pisteurs - era malconcio. Aveva ferite al capo e un femore rotto''. Ora è ricoverato in gravi condizioni all'ospedale di Berna, ma le sue condizioni sembrano migliorare: La moglie, invece, è caduta per quasi 50 metri nel crepaccio. Secondo una prima ricostruzione dei fatti, i due sciatori sono scesi dal Piccolo Cervino ma hanno sbagliato l'ingresso nel ghiacciaio Unter Theodul, finendo nella crepacciata. 
ROMA - E' morto in un ospedale in Svizzera, a 64 anni, Malcolm McLaren, ex manager del gruppo dei Sex Pistols ma di fatto loro "inventore" nonché fra i primi animatori del movimento punk. Malato da tempo di cancro, a dare l'annuncio della scomparsa è stato il suo agente, Les Molloy. McLaren sarà sepolto a Londra, nel cimitero storico di Highgate. Nato in un sobborgo della Londra post bellica, McLaren era figlio di un ragazzo giovanissimo che abbandonò la madre quando lui aveva appena due anni. Cresciuto dalla nonna Rose Corre Isaacs, figlia di un mercante di diamanti portoghese sefardita - che amava ripetergli "it's good to be bad, and it's bad to be good" - lasciò la famiglia appena adolescente e dopo una serie di lavori di varia natura frequentò diversi istituti d'arte in Gran Bretagna. Diversi perché fu spesso espulso e riuscì a completare gli studi solo nel 1971. Fu in questo periodo che scoprì il proprio talento per la creazione di abiti, che gli sarà utile quando, più avanti, deciderà di aprire un suo negozio di abbigliamento. Ovvero nel 1971 quando, con la sua compagna, la stilista Vivienne Westwood, inaugurerà una boutique chiamata Let It Rock, a King's Road, frequentata soprattutto da teddy boys e rockettari, dove la coppia fealizzerà anche costumi per il teatro e per il cinema. Risale al 1972 il viaggio a New York, in occasione di una fiera di abbigliamento, durante il quale McLaren incontra la band dei New York Dolls. Per loro progetta un look completamente nuovo, fatto di giacche in pelle rossa e simboli dell'allora Unione Sovietica mentre mutua lo slogan, "Better Red than Dead" ("Meglio rossi che morti") dai movimenti di protesta americani contro la guerra in Vietnam. Ma quella con i New York Dolls fu un'avventura fallimentare: la band si sciolse di lì a breve. Tornato a Londra cambia nome al negozio, che diventa "Sex" e comincia a vendere abbigliamento sadomaso e le prime t-shirt strappate. E' lì, nel negozio di King's Road, che McLaren conosce la band che lo avrebbe consacrato come icona del periodo: i Sex Pistols, che all'epoca si chiamavano The Strand. Il negozio diventa uno dei fulcri della scena punk-rock, lì si ritrovano molti dei fondatori del movimento punk, da Sid Vicious a Mick Jones e Tony James. Nel 1973, McLaren diventa manager dei The Strands. Il vero successo, con loro, arriva nel 1977 quando il singolo God Save the Queen , messo al bando dalla Bbc, conquista i vertici delle classifiche durante il Giubileo d'Argento, ovvero il 25esimo anniversario dell'incoronazione della Regina Elisabetta. McLaren aveva organizzato un concerto mobile: la band si sarebbe dovuta esibire su una barca sul Tamigi e Johnny Rotten e gli altri avrebbero suonato davanti al palazzo del Parlamento. Ma non fecero in tempo: l'imbarcazione fu bloccata dalla polizia e McLaren fu arrestato. Una pubblicità gratuita che giovò non poco al manager, uomo visionario ma anche dal grande intuito commerciale. 
ROMA - Saranno Amburgo-Fulham e Atletico Madrid-Liverpool le semifinali di Europa League. L'Inghilterra, dunque, si riscatta dalla delusione di Champions portando due squadre tra le migliori 4 mentre la Germania perde una rappresentante, il Wolfsburg, e lascia sperare l'Italia che, pur perdendo mezzo punto, conserva nella classifica che vale 4 posti nella Champions League 2011-2012 ancora 0,42 punti di vantaggio. LIVERPOOL-BENFICA 4-1 Il Liverpool sente profumo d'Europa e si ritrova, impartendo una vera e propria lezione al Benfica, capolista in Portogallo. I Reds faticano a prendere in mano le redini dell'incontro ma alla prima vera occasione passa: al 28', su angolo falla sinistra di Gerrard, Kuyt di testa anticipa da due passi l'incerto Julio Cesar e insacca. L'arbitro olandese Kuipers è bravo a dribblare l'errata segnalazione di un fuorigioco del suo assistente, che aveva notato un inesistente tocco di Kyrgiakos, e ad assegnare il gol. Il Benfica accusa il colpo e al 34' incassa il 2-0 da Lucas Leiva che va via in contropiede su lancio di Gerrard e insacca a porta vuota dopo aver saltato anche Julio Cesar in uscita. Il benfica si riversa in avanti a testa bassa ma Cardozo e David Luiz non riescono a impensierire Reina. E allora al 58' tocca a Torres triplicare con un tap-in da due passi su cross radente da destra di Kuyt. Sembra fatta ed invece a riaccendere le speranze dei lusitani pensa al 70' Cardozo che trova il varco giusto in mezzo alla barriera con un botta su punizione dal limite. Lo stesso centravanti paraguaiano per poco non fa il bis 6' dopo da identica posizione ma il suo sinistro termina stavolta a fil di palo. Col passare dei minuti il Benfica si sbilancia e consente a Torres di chiudere i conti all'82' con un perfetto contropiede concluso con un morbido pallonetto ai danni di Julio Cesar in uscita. ATL. MADRID-VALENCIA 0-0 Al Valencia non riesce l'impresa di recuperare il 2-2 dell'andata al Mestalla e fa felice l'Atletico Madrid che fa, così, il suo il derby iberico pur collezionado due pareggi. Gli uomini di Emery deludono, lasciando l'iniziativa ai padroni di casa che a più riprese vanno vicini al vantaggio, soprattutto con Aguero, Forlan, Antonio Lopez e l'ex viola Ujfalusi. Il Valencia fa gara attendista e tenta il tutto per tutto solo nell'ultimo quarto d'ora. Ma prima (80') Villa prende la traversa e poi Zigic e Navarro si vedono negare dall'ottimo De Gea il gol-vittoria. WOLFSBURG-FULHAM 0-1 Il Fulham fa un favore all'Italia eliminando il Wolfsburg. Gli inglesi impiegano appena 20" per rendere ancor più in salita la strada ai tedeschi: Gera serve in area Zamora che in girata di sinistro gela Benaglio. Ci si aspetta la reazione del Wolfsburg e invece è soprattutto il Fulham a sfiorare a più riprese il raddoppio, specie con Baird e Murphy. I padroni di casa si svegliano troppo tardi, solo nell'ultimo quarto d'ora. Ma per tre volte Dzeko e poi Schafer, Dejegah e Grafite (2) non trovano il varco giusto per realizzare almeno la rete del pareggio. STANDARD LIEGI-AMBURGO 1-3 L'Amburgo piega più facilmente del previsto lo Standard Liegi, bissando il successo dell'andata. I tedeschi mettono le cose in chiaro dopo appena 20' con Petric, che si fa trovare pronto all'appuntamento di testa su un cross dalla sinistra di Pitroipa. Lo Standard pareggia al 33' con De Camargo, lesto a girare in rete, sempre di testa, una punizione-cross dalla trequarti di Pocognoli ma, 3' dopo, l'Amburgo mette al sicuro la qualificazione con una rovesciata gioiello di Petric che infila nell'angolo un nuovo cross dalla sinistra di Pitroipa. Da quel momento in poi lo Standard attacca con generosità ma con poca incisività e l'Amburgo, in pieno recupero, si toglie, così, la soddisfazione anche di triplicare con Guerrero che, su lancio di Zè Roberto, evita due uomini e infila la porta di destro in diagonale dagli 11 mt. Leggi i commenti I commenti dei lettori 
MILANO - Un poliziotto chiama dalla caserma dei carabinieri di via Saffi in questura. E' la notte tra il 13 e il 14 giugno del 2008, a Varese. La finalità della telefonata, chiedere i precedenti di Giuseppe Uva, fermato da poco, rimasto ore in caserma, poi morto in ospedale, con la sorella che fotografa il cadavere pieno di lividi e macchie rossastre e accusa chi lo aveva in custodia di averlo ucciso di botte. Nuovi dettagli si apprendono sul caso di Giuseppe Uva, fermato ubriaco alle 3 del mattino dai carabinieri del capoluogo lombardo e morto poche ore dopo. Un caso portato a galla da Luigi Manconi, ex sottosegretario alla Giustizia e presidente di "A buon diritto", sulla scia dellla morte di Stefano Cucchi. Dall'audio della conversazione telefonica, si sente l'agente chiedere subito "la stampata di tutti i precedenti". Poi ripete gli ordini del capoturno: servono "tutti i precedenti. Se ci sono delle note.. assolutamente tutto.. Tutti i precedenti comprensivi di sviluppi e note.. - ripete -. Veramente al cento per cento, serve per una cosa seria". L'AUDIO DELLE TELEFONATE 1 - 2 L'agente che risponde dalla questura di Varese, dopo aver manifestato il suo stupore con un'imprecazione, prende gli ordini. Poi riceve la seconda telefonata dal poliziotto delle volanti in caserma. Dopo la lettura dei precedenti - a carico di Uva ci sono solo precedenti di polizia - l'agente chiede: "C'ha anche stupefacenti per caso?". "No stupefacenti non l'ho mica visto". La telefonata avviene quando le volanti sono nella caserma di via Saffi. Quindi, secondo gli avvocati della famiglia Uva, collocabile tra le 3.30 e le 6.45. Quando Alberto Biggiogero, l'amico di Giuseppe Uva, sente da un'altra stanza "le urla di Giuseppe che echeggiavano per tutta la caserma, assieme a colpi dal rumore sordo", "urla incessanti per circa un'ora e mezza". Nella memoria presentata dall'avvocato Fabio Anselmo e Alessandra Pisa in procura, si chiede la riesumazione del cadavere e si sostiene che "gli agenti cercassero di attribuire ad Uva l'abuso di sostanze e avessero manifestato questa convinzione ai sanitari". Le accuse dei legali nella memoria di 25 pagine sono pesantissime: sequestro di persona, abuso di potere, arresto illegale e omissione di soccorso e lesioni volontarie e omicidio preterintenzionale. 
Al processo Parmalat la difesa di Sergio Erede ha chiamato a testimoniare il professor Marco Reboa che è stato sottoposto per ore al controinterrogatorio dell'accusa. Reboa, che ha svolto nella sua carriera tra l'altro l'attività di revisore dei conti, ha sostenuto che dai bilanci Parmalat ''non c'erano segnali che potessero far presagire il default del 2003''. Erede, accusato di concorso nella bancarotta di Calisto Tanzi, è stato nel Cda di Parmalat Finanziaria dal 1991 al 2000, ma stando al consulente di parte non aveva strumenti per accorgersi di quello che neppure la Consob, la Banca d'Italia, i revisori, le agenzie di rating e i sindaci avevano notato.  ''Per di più alcuni indici presi in esame dall'accusa - ha insistito Reboa - sono stati trattati e interpretati in maniera non corretta. Dall'esame di tutta la documentazione non si evince che potesse essere compresa la realtà di Parmalat''. 
PALERMO - Da alcuni giorni, un nuovo pentito di mafia sta svelando a magistrati della Dda di Palermo e ai carabinieri i segreti della cosca palermitana di Resuttana, legata a doppio filo a quella dei padrini Sandro e Salvatore Lo Piccolo. Si tratta di Manuel Pasta, 34 anni, arrestato dai militari dell'Arma, a dicembre scorso, nel blitz denominato Eos, che ha decapitato il clan. E' accusato di associazione mafiosa ed estorsione. Il padre, Salvatore Pasta, in passato, è stato arrestato per riciclaggio aggravato. Elemento di spicco del "mandamento", vicino ai capi della cosca, considerato il gestore del racket delle estorsioni per conto dei boss, il pentito sta aiutando gli investigatori a ricostruire i nuovi organigrammi dell'associazione. Titolare di uno studio di consulenza che trattava sinistri stradali, provvedeva anche al mantenimento delle famiglie dei boss detenuti facendo avere loro un vero e proprio stipendio mensile. Pasta ha "traghettato" il mandamento dalla vecchia gestione del capomafia Giovanni Bonanno, assassinato col metodo della lupara bianca su ordine dei Lo Piccolo, a quella dei nuovi vertici. Il neo collaboratore - l'ultimo di una lunghissima schiera di uomini d'onore vicini ai Lo Piccolo che hanno deciso di saltare il fosso - sarebbe dovuto comparire domani all'udienza preliminare in cui è imputato. Per ragioni di sicurezza non sarà presente. I suoi familiari - la moglie e i due figli - nei giorni scorsi, sono stati trasferiti in una località protetta. A parlare di Pasta sono diversi collaboratori di giustizia, che prima di lui hanno deciso di saltare il fosso, tra cui Maurizio Spataro. Quest'ultimo, secondo i magistrati di Palermo "ha condiviso con Pasta un periodo di collaborazione criminale". Nel corso di un verbale, reso da Spataro il 20 novembre 2009, il collaboratore, nel ribadire la funzione di Pasta nell'ambito della famiglia mafiosa di Resuttana, aveva evidenziato che quest'ultimo "si occupava di pagare le famiglie dei detenuti". 
