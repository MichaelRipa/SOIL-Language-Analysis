BERLINO - Niente più sterzo: un giorno sarà possibile guidare l'auto semplicemente con gli occhi. Guarda a sinistra e l'auto sterza a sinistra, volgi lo sguardo a destra e l'auto si rimette in traiettoria dritta. Per adesso è solo un esperimento, basato su un casco collegato al cervello e a un costosissimo computer, per cui installare questo sistema su un'automobile costerebbe per ogni esemplare 150mila euro. Ma si sa che le innovazioni tecnologiche all'inizio hanno prezzi proibitivi, poi diventano spesso alla portata di tutti. La trovata rivoluzionaria è frutto del lavoro di un team di ricercatori della Freie Universitaet di Berlino. David Latotzky, uno di loro, l'ha presentata ai media. La sua auto sperimentale, una Dodge bianca opportunamente modificata, si chiama simbolicamente "Spirit of Berlin". Il guidatore deve pensare solo ad azionare acceleratore e freno. Il computer fa tutto il resto. Come funziona? Proviamo a spiegarlo. Una telecamera montata su un casco che l'automobilista indossa (somiglia a un elmetto di sicurezza per ciclisti) registra ogni movimento delle pupille del guidatore, e in base ai movimenti identifica ogni punto della strada su cui l'auto viaggia. Se ad esempio l'automobilista guarda un'altra auto, il computer ordina allo sterzo di seguirla. Il nuovo sistema in futuro, se si riuscirà a produrlo in serie a costi e prezzi accessibili a tutti, sarà tra l'altro di grande importanza per gli handicappati: potrà permettere loro di guidare un'auto come le persone senza impedimenti fisici. Il raggio di sensibilità del sistema è di circa 70 metri. E il computer che, collegato alle telecamere che controllano i tuoi occhi, ordina ogni movimento allo sterzo, conosce alla perfezione il codice della strada ed è collegato a un navigatore, quindi evita ogni errore: impossibile imboccare un senso vietato solo perché lo guardi. Il rischio al massimo è voltarsi a guardare una bella passante (se l'automobilista è maschio) e quindi poi sbagliare strada. I ricercatori della Freie Universitaet sono ancora al lavoro per tentare di insegnare al computer a fare i conti con gli errori del cervello umano, a prevedere le sue emozioni. 
PALERMO - A Leonardo non è piaciuto il modo con cui il Milan, sconfitto a Palermo, ha iniziato la gara del Barbera: "L'approccio alla gara è stato sbagliato, avevo una squadra in campo che poteva fare i primi venti minuti meglio analizza ai microfoni di Sky -. Abbiamo concesso, i gol si potevano evitare. Mi è piaciuta la reazione. Nel secondo tempo la squadra ha ripreso in mano la partita. Ha trovato il gol, abbiamo rischiato di pareggiare. Il terzo gol ci ha condannato". "La reazione doveva essere un'altra, bisognava essere compatti, corti, cercare di essere vicini. Non ci siamo riusciti. Il Palermo è riuscito a fare i gol sui nostri errori e questo ha condizionato la partita. Squadra distratta dalle voci sul mio futuro? La squadra è tranquilla, è una squadra matura. Possiamo cercare mille scuse ma l'approccio alla partita è stato sbagliato. Altrimenti come si spiega poi la reazione e la voglia di rientrare in partita. Alla fine del primo tempo e fino al terzo gol del Palermo abbiamo fatto bene". Oddo nel ruolo di centrale difensivo ha avuto qualche problema: "Oddo ha fatto bene a Genova, ha dimostrato di esserci. Quando di perde la partita non è mai per un solo motivo. Il mio futuro? Sono molto tranquillo, voglio finire bene il campionato e raggiungere i nostri obiettivi. La cosa importante è che mancano tre partite, non penso ad altro. Tassotti pronto per fare il primo allenatore? E' da 30 anni al Milan. Lo conosciamo bene, non devo dire io se è pronto". Leggi i commenti I commenti dei lettori 
PHILDELPHIA - Usain Bolt non è mai banale, anche quando corre la staffetta. Il fuoriclasse giamaicano lascia infatti il segno con una migliore prestazione mondiale stagionale per festeggiare il suo ritorno alle gare. Il fuoriclasse guida alla vittoria con il tempo di 37"90 la sua squadra, la Giamaica con la casacca gialla, nella staffetta 4x100 metri in occasione della 116/a edizione delle Penn Relays di Philadelphia. La formazione giamaicana, composta da Mario Forsythe, Yohan Blake, Marvin Anderson e Bolt appunto, ha preceduto nettamente gli Stati Uniti 'blu' (Walter Dix, Mike Rodgers, Shawn Crawford, Ivory Williams 38"33) e gli Stati Uniti in 'rosso' (Ryan Bailey, Travis Padgett, Doc Patton, Rae Edwards, 38"50). La Giamaica in 'nero', priva di Asafa Powell (problema ad un tendine), ha ottenuto il quarto tempo in 38"72 con Nesta Carter, Michael Frater, Xavier Brown Dwight Thomas. Il record del mondo sulla distanza è detenuto dalla Giamaica (Carter, Frater, Bolt, Powell) e risale alle Olimpiadi del 2008 in 37"10. Il tempo fatto segnare da Bolt con partenza lanciata negli ultimi 100 metri è stato pari a 8"79. Prossima apparizione di Bolt, il primo maggio a Kingston nei 200 metri. Leggi i commenti I commenti dei lettori 
ROMA - Fini ha esagerato e deve dimettersi. Il leader della Lega Nord Umberto Bossi torna ad attaccare il presidente della Camera sulle pagine della Padania. Il quotidiano del Carroccio che sarà in edicola domani titola a tutta pagina "Non c'è unità senza federalismo". Nel sottotitolo la frase del senatur: "Fini ha esagerato, ha detto bugie ed è un problema se resta, si dimetta". Poi l'analisi di Roberto Calderoli che definisce una "polpetta avvelenata" la proposta del segretario del Pd Pierluigi Bersani di un "patto" per le riforme e per superare la crisi economica. Poi un commento all'intervento del capo dello Stato per la celebrazione del 25 aprile: "Bene le parole di Napolitano sulle autonomie. I territori valore aggiunto del paese". Leggi i commenti I commenti dei lettori 
Dopo tre giorni di silenzio sulla rinuncia di Renzo Piano al progetto per gli alberi chiesti dal maestro Claudio Abbado per il suo ritorno alla Scala, Letizia Moratti passa al contrattacco e accusa apertamente il celebre architetto. «Sono rimasta molto molto amareggiata da come è stata trattata in maniera pubblica una riflessione che, per quanto mi riguarda, stavo facendo privatamente in modo istituzionale con i miei uffici». Per combinazione, il sindaco si sfoga sotto gli archi della Scala, a pochi passi proprio dall’aiuola della piazza dove alcuni mesi fa lei stessa accompagnò in un primo sopralluogo proprio Claudio Abbado. Ha appena invitato al concerto anche il capo dello Stato Giorgio Napolitano. «Ho ricevuto una lettera dall’architetto Piano alle sei di pomeriggio — spiega — alle sette ero già in riunione con il mio direttore generale per vedere come riuscire a lavorare. Mi ero attivata a ricercare degli sponsor. E proprio mentre stavo rispondendo alla lettera di Piano, lui ha pubblicato la sua sui giornali». Arriva la seconda sciabolata. «Quel progetto Piano non ce l’ha regalato — incalza la Moratti — ci ha chiesto un milione di euro. Come sindaco, devo indire una gara per commissionare un lavoro. Senza contare che piantare quegli alberi costa 13 milioni e mezzo di euro. In omaggio al maestro Abbado, gli impegni che ho preso li ho mantenuti e li mantengo. Anche per gli alberi in centro, ma nei limiti in cui posso farlo. Ho l’obbligo di fare delle scelte di bilancio. Di dire dei sì e dei no. Continuo a pensare che sia meglio piantare 20mila alberi in periferia che 3.500 in centro al quel prezzo». Sulla possibilità di approvare un progetto alternativo, dopo la disponibilità offerta da alcuni sponsor, la Moratti, però, è possibilista. «A patto che venga imposto, non costi un milione e si integri con il nostro. Mi sarebbe piaciuto dirlo a Piano, ma lui ha preferito fare diversamente». Già la prossima settimana, infatti, i protagonisti della vicenda potrebbero ritrovarsi per cercare di trovare una soluzione. Secondo il sindaco «c’è stata forse una incomprensione fin dall’inizio. Ho accettato con entusiasmo la proposta di Abbado. Gli ho mostrato personalmente il progetto che avevamo già affidato all’architetto Kipar: 35mila alberi già piantati l’anno scorso, 20mila quest’anno e altri 70mila già finanziati e in fase di realizzazione. Il progetto di Piano deve integrarsi con quello del Comune». 
Sorpassi e controsorpassi, un finale bellissimo. Anche se si viaggia a livelli infinitamente più bassi di Premier League e Liga. Per ora funziona così: l'Inter gioca il sabato e poi la domenica tocca alla Roma.  Due settimane fa Fiorentina-Inter (2-2) e approdo in testa alla classifica della Roma contro l'Atalanta (2-1); la settimana scorsa (al venerdì) l'Inter ha battuto la Juventus, ma la Roma ha risposto bene battendo la Lazio; adesso l'Inter ha battuto l'Atalanta e tocca alla Roma con la Sampdoria rispondere. Certamente è uno svantaggio giocare in anticipo, ma è anche vero che in questo modo la pressione sulla squadra che gioca il giorno dopo aumenta tantissimo. La Roma contro la squadra di Delneri e Cassano  -  due ex  -  non può permettersi che la vittoria, pena forse l'impossibilità di non avere più altre chances per rimettere il naso di fronte all'Inter. Per 24 ore questo peso sul cuore lo avrà la Roma. Anche se all'Inter resta l'angoscia per le condizioni di Sneijder e l'unico pensiero non lo scudetto ma la Champions League. Diventa difficile adesso fare anche un raffronto tra Roma e Inter. La partita ormai non si gioca più sul piano tecnico, mettendo sulla bilancia il peso e la qualità dei giocatori, quanto sui nervi e le tensioni. L'Inter si è fatta fare gol inizialmente dall'Atalanta così come le era successo col Barcellona, che non sono poi la stessa cosa. Ma il risultato finale è stato lo stesso questo sì. Mourinho sta tenendo in piedi il gruppo col carattere e con la pressione psicologica: nonostante la stanchezza però si vede una squadra unita, in cui anche le riserve come Materazzi, Mariga e Muntari danno il loro contributo. Mentre i gol di Milito e gli assist di Eto'o (ha rischiato persino l'espulsione per un intervento bruttissimo) sono la costante. Visto da questo punto si comprende anche meglio il caso Balotelli che di questo gruppo sembra proprio non fare parte, tanto è vero che è andato a vedere la partita del Brescia. L'Atalanta non poteva essere un grande ostacolo per l'Inter, nonostante la partita di ritorno col Barcellona occupasse comunque gran parte della concentrazione.  A  proposito, i giocatori del Barcellona davanti al pubblico del Camp Nou hanno indossato una maglia con scritto: "Mercoledì sera tutti in campo, venderemo cara la pelle" che è tutto un programma. Martedì sera dopo l'impresa di San Siro c'era entusiasmo alle stelle, adesso bisogna recuperare forza e anche modestia per non pensare di essere già a Madrid. Il prosieguo in Champions potrebbe influire sul resto del campionato, certo, ma teniamo conto che l'"eventuale" finale di Champions si giocherà il 22 maggio a una settimana di distanza dall'ultima di campionato. Per cui lo spazio per lottare su tutti i fronti l'Inter lo ha. Si va da tre possibili "tituli" a zero: a Mourinho serviranno giocatori d'acciaio. In campionato ognuna delle due pretendenti allo scudetto sarà responsabile del proprio destino, col vantaggio del boccino che spetta alla Roma. Il confronto fra le due si potrà ripetere  -  dopo l'ultimo 2-1 per i giallorossi -  direttamente nella finale di Coppa Italia che si giocherà il 5 maggio fra la 36a giornata (Lazio-Inter e Parma-Roma) e la 37a giornata (Inter-Chievo e Roma-Cagliari). Richiesto di un parere che se accetterebbe una spartizione dei trofei  -  la Coppa Italia all'Inter e lo scudetto alla Roma  -  Ranieri se l'è cavata con una battuta in cui mischiava e rititolava le tramissioni più popolari della sera: "Vedete troppo i Pacchi Vostri". Meglio scherzare perché la tensione tra Roma e Inter si taglia col coltello. Leggi i commenti I commenti dei lettori 
AVELLINO - Dopo tanti sogni e una stagione al vertice, Avellino perde la partita più importante, per giunta in casa. Cantù si aggiudica infatti la sfida fondamentale per l'accesso ai playoff al PalaDeMauro. Gli irpini erano chiamati al riscatto dopo la sconfitta nel derby di Caserta per consolidare la propria presenza nella post season , ma l'intensità fisica e il gioco di squadra dei canturini hanno schiacciato per buona parte dell'incontro la manovra irpina. Dopo un ottimo avvio dell'Air gli uomini di Trinchieri hanno sempre tenuto sotto controllo la partita, chiudendo i giochi ben prima della sirena finale. Al 4' è 13-5 per l'Air che trova in Cenk Akyol il proprio finale offensivo. 2 bombe del turco dai 6,25 mettono le ali ai padroni di casa. I canturini si tengono in piedi grazie alla prestanza fisica di Vlado Micov e Tau Lideka e piano piano rosicchiano punti fino a mettere la freccia per la prima volta con Markoishvili (15-17 al 7'). Avellino è un fuoco di paglia, e non riesce a reggere alla pressione degli ospiti, tatticamente perfetti, e capaci di regalare poco o nulla agli avversari. Allo scadere del primo quarto la tripla di Mazzarino chiude il parziale sul 17-25. La pausa breve giova molto di più alla NGC, che ingabbia gli irpini e continua a macinare punti fino a raggiungere con Micov al 14' il +12 (19-31). L'impressione è che Avellino non ci sia con la testa. Gli uomini di Pancotto scaricano troppo su Brown il peso della manovra e il piccoletto irpino arranca. Quando la gara sembra ormai compromessa l'Air si aggrappa a Troutman e Akyol e l'inerzia inizia a cambiare. I biancoverdi producono 20 punti in 6 minuti e riescono a portarsi sotto di 3 al 18'. Cantù accusa il colpo ma non molla la presa e si va alla pausa grande sul 38-45 con Green & co. sopra di 7. Negli spogliatoi coach Trinchieri deve aver strigliato i suoi, perchè i biancocelesti tornano sul parquet molto più dediti a quel gioco di squadra che tanti punti ha portato nel corso della stagione. La chiave di volta sono i rimbalzi offensivi che i canturini riescono a trovare con estrema facilità. Le velleità di rimonta di Avellino si infrangono nell'incredibile terzo quarto di Nicolas Mazzarino (23 punti e 6/11 dai 6,25) che chiude la terza frazione segnando la tripla del 58-70. L'ultimo periodo è tutto accademia. I lupi sono domati nonostante i 4 uomini in doppia cifra (Brown, Troutman, Szewczyk e Akyol) e Cantù può continuare a inseguire il secondo posto in questo suo splendido campionato. AIR AVELLINO - NGC CANTU' 76-85 (17-25, 38-45, 58-70, 76-85) Avellino: Troutman 20, Dylewicz 3, Casoli 0, Lauwers 2, Brown 17, Cortese 0, Iannicelli 0, Napodano 0, Porta 3, Nelson 1, Szewczyk 12, Akyol 18. Non entrati:  Iannicelli, Napodano, Casoli  All.: Pancotto Cantù: Bloise 0, Green 4, Ortner 11, Markoishvili 7, Leunen 11, Giovacchini 3, Mazzarino 23, Mian 0,  Lydeka 9, Meroni 0, Motta 0, Micov 17. Non entrati: Bloise, Mian, Meroni, Motta All.: Trinchieri Arbitri: Tolga Sahin, Massimiliano Duranti, Gianluca Sardella Avellino: Percentuali di tiro 20/37, Tiri liberi 15/21, Note - Tiri da tre 7/24, Rimbalzi 15/19. Cantù: Percentuali di tiro 20/41, Tiri liberi 9/13, Tiri da tre 12/25, Rimbalzi 16/22 Usciti per 5 falli: Akyol Spettatori: 2500 Incasso Euro  20000 Leggi i commenti I commenti dei lettori 
LONDRA - Un documento "idiota" sul Papa imbarazza il Foreign Office, costretto a chiedere pubblicamente scusa. In una nota ufficiale il ministero degli Esteri britannico suggerisce che il Papa apra una clinica per aborti e benedica un matrimonio gay. Pubblicata dal Sunday Telegraph, la nota era stata distribuita ai funzionari del governo in vista della visita di Benedetto XVI il prossimo settembre. Vi si chiede inoltre che il Pontefice lanci una marca di preservativi e mostri linea dura nei confronti dei preti pedofili "cacciando i vescovi elusivi". Il Foreign Office ha chiesto scusa per quello che ha definito un documento "idiota" frutto dell'iniziativa (probabilmente goliardica) di un impiegato ventenne subito trasferito a un altro incarico. Il ministro egli Esteri, David Miliband, si è detto "atterrito" e l'ambasciatore britannico presso la Santa Sede, Francis Campbell, ha incontrato alti funzionari del Vaticano per esprimere il rammarico del governo. 
