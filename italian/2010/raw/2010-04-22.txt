Poco più di venti giorni per chiudere una vicenda che si trascina da anni. Il Tar della Lombardia ha respinto il ricorso presentato dal consorzio Darsena spa, che avrebbe dovuto costruire il mega parcheggio sott’acqua accanto ai Navigli, dando così ragione al Comune, che a ottobre aveva deciso di revocare la concessione dell’area, preda ormai del degrado, ai costruttori. Una decisione — di cui si aspettano nei prossimi giorni le motivazioni — che dà una accelerata alla tabella di marcia di Palazzo Marino per restituire l’area della Darsena alla città. «Questo è un giorno importante inizieremo a lavorare subito per restituirla alla città, dandole finalmente il decoro che merita», esulta il sindaco Letizia Moratti. Già si sono riuniti i tecnici del Comune e della Navigli Scarl per capire come muoversi. Finora, infatti, l’area del cantiere era off limits per loro per qualsiasi sopralluogo. L’intenzione, già all’inizio della prossima settimana, è di andare sul posto con Mm a verificare la situazione delle sponde, per capire se e come si può far tornare l’acqua nel bacino in secca da cinque anni. Amsa, su mandato del Comune, inizierà subito a ripulire da detriti e erbacce il fondo della Darsena. «Abbiamo atteso invano un progetto fattibile, poi abbiamo dovuto scegliere una soluzione radicale per il bene della città: possiamo voltare pagina», dice ora l’assessore ai Lavori pubblici, Bruno Simini. L’ipotesi più probabile, per restituire la Darsena ai milanesi già in estate, è quella di realizzare un progetto ricalcato su quello di un gruppo di cittadini, “Darsena pioniera”, riempiendo di verde il letto del bacino e realizzando percorsi ciclopedonali e zone relax. Ma, e questo sarà deciso dopo attente valutazioni, il Comune ha sempre detto che voleva riportare in Darsena l’acqua: rimettere a posto le sponde affinché reggano la piena, se dovesse essere necessario, costerebbe 2 milioni e mezzo, a meno che non si scelga di installare delle rive posticce (a protezione di quelle attuali) con un decimo della spesa. Così si potrebbe realizzare l’altro progetto che il Comune ha in mente, con l’acqua che scorre tra piattaforme per l’intrattenimento, bancarelle dei fiori e dei pittori, imbarcadero. Anche in questo caso, però, bisognerà prestare molta attenzione alla sicurezza, con un progetto che non lasci la Darsena incustodita di notte. Resta anche un altro nodo: per quanto il Comune abbia tolto la concessione a Darsena spa, quell’area è ancora inserita nel Piano urbano dei parcheggi. Questo vuol dire che, se Palazzo Marino non deciderà di stralciarla, in futuro si potrebbe ripensare a box sotterranei. Per questo il mega progetto di riqualificazione dal 26 milioni per ora resta nel libro dei sogni. E gli stessi costruttori del consorzio appena battuto dicono: «Valuteremo con i nostri legali, ma siamo propensi a fare ricorso al Consiglio di Stato. A quel punto vedremo se sarà stata una buona idea spendere soldi per un progetto impegnativo di riqualificazione». Per la prima fase di riqualificazione, infatti, i soldi saranno quelli del Comune. Soltanto nell’ipotesi di realizzare spazi per eventi e mercatini tematici, aggiunge l’assessore al Verde, Maurizio Cadeo, «dovremo cercare sponsor a cui si potrebbero riservare degli spazi sulle “quinte” che delimiteranno lo spazio verde su viale D’Annunzio». E per una volta maggioranza e opposizione si trovano d’accordo su un punto: anche il Pd, infatti, è soddisfatto della decisione del Tar. Ma, ricordano i consiglieri Majorino e Gentili (che annunciano una manifestazione in Darsena il 15 maggio), «dopo le scelte scellerate di questi anni, faremo delle proposte e esigeremo investimenti certi e rapidi sul quartiere». 
ROMA - L’Udc ha vinto o ha perso queste elezioni? La “strategia delle mani libere” ha premiato il partito guidato da Casini oppure no? Questi sono gli interrogativi da cui siamo partiti per analizzare la performance dell’Udc nella tornata elettorale di quest’anno. Se guardiamo ai territori che sono giunti alla scadenza naturale nel 2010 (13 regioni e 53 comuni con popolazione superiore ai 15mila abitanti), vediamo come l’Udc sia riuscita a vincere in 6 regioni e 23 municipi, con un saldo positivo, rispetto al 2005, di 4 regioni e 8 comuni. Analizziamo meglio cosa è successo nelle scorse settimane. LE TABELLE DEMOS Elezioni regionali . Nel 2005 l’Udc si è sempre coalizzato con il centro-destra e con questi alleati riesce a vincere in due regioni, Lombardia e Veneto. Nel 2010, come è noto, il partito di Casini si allea in modo diversificato. In 4 regioni l’Udc si coalizza con il centro-sinistra: vince la competizione nelle Marche, in Basilicata e in Liguria (apportando, in quest’ultima, un contributo importante all’affermazione di Claudio Burlando). In Piemonte, dove la sfida è stata vinta da Roberto Cota, la scelta di sostenere Mercedes Bresso non sembra essere stata apprezzata né dall’elettorato di centro-sinistra né da quello dell’Udc. Rispetto al 2005, il partito di Casini passa dal 5 al 4%, mentre la coalizione di centrosinistra scende dal 50% del 2005 al 44% (escluso l’Udc) ottenuto oggi. In 3 regioni il partito di Casini si coalizza con il centro-destra, e vince sia in Campania e Calabria (dove il suo contributo appare modesto rispetto alle forze in campo), che in Lazio, dove il suo apporto è fondamentale per la vittoria di Renata Polverini. Infine, tra le 6 regioni in cui l’Udc presenta un proprio candidato autonomo, ricordiamo che in Puglia questa scelta è stata determinante per la vittoria di Nichi Vendola. Elezioni comunali . Guardando alle elezioni comunali possiamo trarre ulteriori conferme della bontà della strategia dell’Udc. Consideriamo solo i comuni giunti nel 2010 a scadenza naturale (53) per confrontare in modo più coerente le modalità di composizione delle alleanze nel tempo. Nel 2005 l’Udc sceglie di coalizzarsi in modo univoco: lo troviamo sempre con il centro-destra (tranne in due casi, dove è sola o con partiti minori), e in questa condizione vince in 15 comuni. Negli stessi municipi, cinque anni più tardi, le strategie dell’Udc sono molto diverse; in 16 si allea con il centro-destra; in 17 con il centro-sinistra (di cui 6 senza il Pd, ma con altri partiti di sinistra); in 18 propone un candidato esterno rispetto ai due poli principali. Il risultato positivo di questa varietà di accordi è nei numeri: oggi l’Udc è parte della maggioranza di 23 comuni, mentre nel 2005 erano 15. Anche se guardiamo al “colore” dell’amministrazione uscente non emergono scelte dell’Udc particolarmente legate a questo fattore. Nei 35 comuni che venivano da 5 anni di guida di centro-sinistra, l’Udc si allea in 6 con il centro-destra, in 15 con il centro-sinistra (di cui 6 con partiti di sinistra ma senza il Pd) e in 12 sostiene un candidato “terzo”. Dall’altra parte, tra le 15 in cui era uscente il centro-destra, in 8 municipi conferma l’alleanza, in 2 si coalizza con il centro-sinistra e in 5 preferisce la corsa esterna. Considerando solo i comuni in cui l’Udc non si allea con l’amministrazione uscente, il partito guidato da Casini contribuisce al cambio di guida amministrativa in una decina di municipi. In conclusione, quindi, l’Udc ha vinto o ha perso? A nostro avviso, il bilancio, per il partito di Casini, è positivo: dopo la tornata del 2010 l’Udc governerà in 6 regioni (sulle 13 al voto) e suoi esponenti faranno parte della maggioranza consiliare di 23 comuni (sui 53 a scadenza naturale). Niente male per un partito che incide per il 6% degli elettori. Leggi i commenti I commenti dei lettori 
Un appuntato dei carabinieri avrebbe inquinato le prove subito  dopo l’omicidio di un albanese avvenuto a Rho, alle porte di Milano, il 25 gennaio scorso. Lo scrive il  giudice per le indagini preliminari Guido Salvini nell’ordinanza di custodia  cautelare notificata in carcere a Cristian Bandiera, considerato l’autore  materiale dell’assassinio del trentasettenne Avrami Artin, al termine di una  rissa nel ristorante Il Brigante, e ad altre quattro persone. Un delitto che potrebbe essere maturato negli ambienti della criminalità organizzata. FOTO Il carabiniere inquina le prove dell'omicidio Per l’appuntato,  Michele Berlingieri, il pubblico ministero Letizia Mannella ha chiesto  l’interdizione dai pubblici uffici. Ma secondo il gip, che lo interrogherà nei  prossimi giorni, il militare "occultava le prove del reato raccogliendo sulla  scena del delitto bossoli e cartucce inesplose e riponendole in un secondo tempo  in altri punti della loro originaria posizione". Inoltre avrebbe agevolato  l'uscita dal locale di Domenico Fulciniti (uno degli arrestati), che in quel  momento stava nascondendo la pistola utilizzata per il delitto da Bandera,  consentendogli di liberarsi della prova del reato. La svolta nelle indagini è stata possibile grazie all’analisi  delle immagini delle fotocamere interne del locale, acquisite dai carabinieri di  Monza, che hanno ricostruito la dinamica del delitto e le attività  immediatamente successivo di Berlingieri, intervenuto nel luogo del delitto, il  quale, scrive Salvini, "non si preoccupa di mantenere intatto e sotto controllo  lo stato dei luoghi, ma piuttosto di raccogliere e mettersi in tasca ben quattro  tra bossoli e cartucce inesplose sparsi in vari punti del pavimento della sala" per poi collocarli in zone diverse della sala. E ancora, incalza il giudice, "non si preoccupa di bloccare Fulciniti, che  attraversa il locale con la pistola ben visibile nella mano sinistra". 
Un'ondata di maltempo improvvisa poco dopo le 20.30. Su Parma la pioggià è scesa in maniera incessante e alcune zone della città ne hanno risentito dal punto di vista del traffico. In particolare in tangenziale, nel tratto che collega la via Emilia Est a quella Ovest, si è allagato un sottopasso e vigili urbani e vigili del fuoco hanno effettuato diversi controlli e interventi. Non è escluso che per evitare incidenti, vista l'acqua abbondante che ha allagato il sottopasso, un tratto della tangenziale venga chiuso. Segnalati problemi anche nella zona di via Budellungo. 
ROMA - Le semifinali di Europa League non regalano spettacolo e lasciano i giochi aperti in vista della finale di Amburgo. Un solo gol in 180', a firma Forlan, che costringe il Liverpool a tentare al ritorno la rimonta ad Anfield Road contro l'Atletico Madrid. L'Amburgo, invece, non va oltre lo 0-0 con il Fulham e fa un favore all'Italia che resta davanti alla Germania nella classifica che regala 4 posti in Champions League nel 2011/12, anche se solo di 0,21 punti (63.910 a 63.707). ATLETICO MADRID-LIVERPOOL 1-0 Senza Aguero e Torres, la sfida tra Atletico e Liverpool perde sale e in campo ne risente lo spettacolo. L'Atletico parte forte e passa alla prima azione, al 9': Jurado va via a sinistra e centra per Forlan che rimedia a un colpo di testa mancato da due passi scavalcando Reina in uscita con un tocco di sinistro. La reazione del Liverpool è immediata ma stroncata dalla terna arbitrale francese che, al 18', annulla per un fuorigioco inesistente l'1-1 di Benayoun lanciato in verticale da Kuyt. I Reds insistono ma non vanno oltre un sinistro di Gerrard sull'esterno della rete. Nella ripresa ci si aspetta ancora il Liverpool ed invece è l'Atletico che prova a chiudere definitivamente i conti ma non è fortunato: Reina è prodigioso a togliere dall'incrocio un sinistro ravvicinato di Simao e, infine, ad opporsi a un forte destro dal limite dell'ex viola Ujfalusi. AMBURGO-FULHAM 0-0 L'Amburgo non riesce a piegare il Fulham e ora dovrà compiere un'impresa a Londra se vorrà giocare la finale in casa. I tedeschi soffrono nel primo tempo l'attento schieramento varato da Hodgson e non vanno oltre un paio di conclusioni da lontano di Trochowski. Nella ripresa la musica non cambia anche se nel finale l'Amburgo preme decisamente sull'acceleratore. E almeno in due circostanze va vicino al gol con Pitroipa e Trochowski che si vedono alzare in angolo da Schzwarzer due tiri sotto la traversa. L'ultimo brivido lo regala il subentrato Petric che all'89' impegna in due tempi il portiere ospite con un sinistro in diagonale. Leggi i commenti I commenti dei lettori 
ROMA - Il doping incastra altri due atleti nel mondo dello sport. Il primo fa sicuramente più rumore visto che si tratta del velocista americano LaShawn Merritt, vincitore dei 400 metri alle Olimpiadi di Pechino, e attuale campione del mondo in carica sulla specialità. Il secondo è il ciclista Li Fuyu, primo professionista del suo Paese che però merita una citazione visto che appartiene alla RadioShack, squadra dell'americano Lance Armstrong. POSITIVO ALLA DHEA - LaShawn Merritt è stato trovato positivo ad uno steroide anabolizzante (Dhea) in tre controlli effettuati tra ottobre e gennaio. L'atleta americano, che compirà 24 anni il prossimo 27 giugno, è detentore dell'oro olimpico e del titolo mondiale anche per la staffetta 4x400m. A Pechino si impose con il tempo di 43.75 sui connazionali Jeremy Wariner e David Naville. Wariner fu nuovamente battuto da Merritt nella finale mondiale di Berlino dello scorso anno con il tempo di 44.06. LaShawn ha già accettato una "sospensione temporanea" dell'attività. IL CASO LI FUYU - Li Fuyu è risultato positivo ad un controllo antidoping avvenuto il 23 marzo scorso durante il Giro delle Fiandre. Le analisi hanno rivelato la presenza di clenbuterol, sostanza che agevola il trasporto dell'ossigeno nel sangue, usato solitamente per curare disturbi respiratori e  ipertensione. Li Fuyu, che è stato momentaneamente sospeso da ogni attività, è il secondo ciclista in due giorni ad essere dichiarato positivo al doping: ieri era stato provvisoriamente sospeso Mattia Gavazzi (Csf), per presunta assunzione di cocaina. Parallelamente, lo svizzero Thomas Frei (Bmc) era risultato positivo all'Epo in un controllo ad opera della sua Federazione nazionale. Leggi i commenti I commenti dei lettori 
