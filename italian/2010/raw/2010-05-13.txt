ROMA - "Non dobbiamo dire che Berlusconi è mafioso. Semmai che c'è qualcuno che ha in mano le palle di Berlusconi. Questo è Dell'Utri". Così Massimo Ciancimino ha spiegato, intervenendo alla trasmissione 'Anno Zero', la sua affermazione fatta presentando a Roma il suo libro, secondo cui Berlusconi è "una vittima della mafia" . "Ricordo un colloquio. Era il '98 e c'era Bossi che accusava Berlusconi di essere uno che riciclava soldi della mafia. Mio padre Vito spiegò la situazione. Berlusconi non era mafioso. C'era qualcuno attorno a lui che puntava a condizionarlo: questo era Dell'Utri". Lo stesso concetto, poco prima, Ciancimino jr lo aveva ribadito ai microfoni di CNRmedia: "Come non sarà mai nessun magistrato a farmi dire che Berlusconi è mafioso, nessun giornalista o Gasparri o Cicchitto mi farà dire che Dell'Utri è al di fuori di quegli ambienti". "Uno dei commenti che faceva mio padre - aggiunge - era che non si capisce come un imprenditore milanese debba ricorrere ad uno stalliere senza neanche avere i cavalli, come Mangano. Ovviamente prima gli facevano le cose e poi volevano essere la cura. Questo atteggiamento era tipico di questa vecchia mafia corleonese: creare il problema  per risolverlo e diventare amico esclusivo". Poi Ciancimino dice: "Fare il finto attentato al contadino, fargli ammazzare le pecore per poi dire ti risolvo io il problema, diventare elemento indispensabile. Quello che secondo mio padre ha fatto Dell'Utri in tutta la sua vita con Berlusconi: faceva fare gli attentati alla Standa perché poi sapeva a chi rivolgersi, il finto rapimento del figlio che poi risolveva lui: 'ti mando lo stalliere'. Per mio padre Berlusconi è una vittima della mafia, forse il più grosso imprenditore - dice Ciancimino - che è stato sempre sotto scacco e sotto ricatto della mafia". Massimo Ciancimino ha anche annunciato di essere in possesso di un telefonino -che nei prossimi giorni consegnerà ai magistrati di Palermo- contenente i numeri degli uomini dei servizi contattati da suo padre Vito durante la cosiddetta "trattativa" nel periodo delle stragi di mafia del '92. Intervenendo al programma di Michele Santoro, Ciancimino ha tenuto a precisare che tra questi numeri ci sarebbe anche quello del "signor Franco", l'emissario dei servizi segreti più vicino a suo padre. I numeri di telefono erano stati sequestrati già cinque anni fa ma erano successivamente spariti. Sulla credibilità di Ciancimino jr, definito una "trappola" per i giudici di Palermo, è intervenuto con una nota Pino Arlacchi, europarlamentare Idv: "Le ultime dichiarazioni di Ciancimino junior su Berlusconi vittima della mafia hanno la stessa attendibilità, grado zero, di quelle precedenti su Forza Italia nata da un progetto mafioso". Pino Arlacchi, legato da un rapporto personale con Giovanni Falcone, è promotore del Trattato di Palermo del 2000 contro le mafie mondiali. 
L'attaccante argentino del Napoli Ezequiel Lavezzi è stato ascoltato oggi nella caserma dei carabinieri di Castello di Cisterna in provincia di Napoli in qualità di persona informata dei fatti nell'ambito dell'inchiesta sull'omicidio del tatuatore Gianluca Cimminiello, ucciso lo scorso 2 febbraio a Casavatore. Il calciatore è stato convocato per chiarire alcuni aspetti della vicenda. Secondo quanto ricostruito dagli inquirenti tutto nacque da un diverbio che la vittima, giorni prima della sua morte, aveva avuto con un tatuatore concorrente di Melito. A scatenare la lite una foto pubblicata su Facebook da Cimminiello che lo ritraeva insieme a Lavezzi, grande appassionato di tatuaggi. Una foto che sarebbe stata accompagnata anche da un messaggio di critica nei confronti del collega concorrente.  Da qui la gelosia e la "vendetta" del tatuatore criticato sul social network. A quanto si è appreso, Lavezzi ha precisato di non aver mai conosciuto Cimminniello nè di essersi fatto tatuare da questi sottolineando che la sua immagine pubblicata su Internet era un fotomontaggio 
NEW YORK -  L'euro scivola ai minimi dal marzo 2009 nei confronti del dollaro, dopo aver toccato il nuovo minimo storico contro il franco svizzero. La moneta unica soffre le incertezze sul maxi-piano di aiuti varato dall'Europa per affrontare e gestire la crisi del debito, e le sue conseguenze sulla ripresa economica. Neanche le aggressive misure di Spagna e Portogallo sono riuscite a calmare i timori degli operatori. Dopo essere sceso sotto soglia 1,26 dollari nel corso della seduta, la moneta unica ha accentuato la flessione, arrivando a 1,2520 dollari, in seguito alle notizie provenienti da Atene, dove dopo le 21.00 ore italiane un'esplosione è stata registrata vicino al carcere di massima sicurezza di Korydallos. La bomba non avrebbe provocato alcuna vittima, anche se secondo informazioni non confermate due persone sarebbero rimaste ferite. La crisi greca - constata l'advisor della Casa Bianca ed ex presidente della Fed Paul Volcker - potrebbe avere come "potenziale" conseguenza una disintegrazione dell'euro. Tra gli operatori, c'è chi scommette su una discesa dell'euro verso la parità con il biglietto verde a fine anno. Oggi Lisbona ha varato una speciale tassa anti-crisi annunciando che i sacrifici dureranno fino alla fine del 2011 e intanto in Spagna è stato già proclamato uno sciopero del settore pubblico. (ansa) 
Mai perdere la testa, non agitare il manganello in aria, essere pronti a schivare oggetti scagliati dalla folla. Alla scuola del corpo dei vigili si insegna agli agenti come gestire possibili sommosse. Le lezioni ai ghisa, sempre più spesso impegnati negli sgomberi dei campi rom e nel contenimento della folla, cominciano con l’analisi dei filmati della rivolta degli egiziani in via Padova dello scorso febbraio. Poi viene fatta loro una preparazione psicologica di base. L’ultima parte del corso, di 24 ore, si fa in palestra. Lì gli agenti imparano a vestire casco, scudo e manganello. Quindi si passa alle prove pratiche, dalla disposizione in formazione fino alla difesa dal lancio di oggetti, simulato con palle da tennis. La prima fase del “programma sicurezza” è già in corso, e riguarda 30 agenti istruttori. Saranno loro, nei prossimi mesi, a insegnare quanto appreso a una sessantina di colleghi, scelti fra i più “operativi”: dal nucleo di Tutela trasporto pubblico al nucleo Problemi del territorio. Antonio Barbato, responsabile della scuola dei vigili di via Boeri, spiega il senso dell’iniziativa: «Lo scopo è garantire la sicurezza di agenti e cittadini in situazioni difficili. La parte preponderante riguarda gli aspetti psicologici, per evitare che gli uomini si facciano prendere dal panico. A noi non servono dei Rambo, ma professionisti con la testa sulle spalle». Se i vigili che stanno frequentando le lezioni ne sono entusiasti — alcuni parlano addirittura di «scuola di vita» — i sindacati dei ghisa sono scettici. Per Giuseppe Falanga, di Siapol (Uil), «se ci mandano a fare sgomberi è meglio essere preparati, è ovvio, ma è il concetto in sé che è sbagliato: per i compiti di ordine pubblico non abbiamo assicurazione, né un riconoscimento economico». Danilo Tosarelli, delegato rsu di Cgil, rilancia: «Il nostro impiego come poliziotti non ha senso. Se vogliono davvero usarci per la sicurezza, ci mandino a controllare che gli operai in cantiere non si ammazzino per un incidente». Il comando dei vigili ipotizzato di fare partire i corsi anni fa, dopo la rivolta a Chinatown dell’aprile 2007, ma il progetto era stato accantonato. Nel frattempo, molte cose sono cambiate. Da mesi i ghisa hanno in dotazione lo scudo, e di recente sono stati muniti degli stessi caschi in uso alla polizia. L’organizzazione delle lezioni è prevista e regolata dalla legge regionale sulla polizia locale, ma è lasciata ai singoli comandi la possibilità di adattare il programma alle necessità del territorio. Da qui viene l’idea di mostrare i video della rivolta in via Padova. «Un collega che si è trovato lì in mezzo mi ha raccontato di avere avuto paura sin dall’inizio, da quando è stato chiamato per bloccare il traffico — dice un agente che sta seguendo il corso — se la rivolta non ha fatto feriti è anche merito suo, e di chi come lui ha tenuto la calma. Ma non possiamo continuare a basarci sul buon senso: quando siamo nel casino, dobbiamo sapere come muoverci». 
"Se sarà trovato e soprattutto provato con certezza che io abbia consapevolmente sostenuto e supportato la mafia me ne andrò un minuto prima". Lo ha affermato il presidente della Regione, Raffaele Lombardo, in una conferenza stampa organizzata nel pomeriggio a Catania aggiungendo però di essere certo che ciò non accadrà perché, ha aggiunto, "sono sicuro di non averlo fatto". Lombardo parla dell'inchiesta su mafia e politica che lo vede indagato a Catania, replica a Cuffaro che lo ha invitato a dimettersi e affronta il tema dei rapporti con i partiti all'Ars. L'inchiesta. "Se non ci fosse stata la smentita ufficiale della procura di Catania  -  ha detto Lombardo  -  l'indiscrezione di stampa su una presunta azione giudiziaria nei miei confronti, avrebbe fatto rischiare di cadere il mio governo". Cuffaro. "Totò Cuffaro farebbe bene a rivedersi le carte dei conti della Sicilia, per come li ha lasciati. Io per amore di pregressa amicizia preferisco tacere". Così Lombardo ha commentato l'invito a dimettersi rivoltogli dall'ex governatore "non per i problemi giudiziari che ha  -  aveva detto Cuffaro in mattinata  -  ma per la situazione in cui ha trascinato la Sicilia". Berlusconi. "Il premier è una persona con la quale collaborare è indispensabile e utile" ma occorre che "smentisca l'ala estremista del suo partito e si riprenda la via del confronto", ha affermato il governatore parlando del rapporto con il Pdl lealista che nell'Isola è all'opposizione e il Pdl-Sicilia che fa parte del suo governo. "La differenza tra le due anime del Pdl al momento non è marginale  -  ha aggiunto Lombardo  -  perché Micciché pretende che si sostenga il governo regionale in Sicilia mentre dall'altra parte si pretende che si dia addosso al governo stesso". Il Pd. "Il rapporto con il Partito democratico è limpidissimo, fondato né sullo scambio di voti, né sulle poltrone, ma sulle riforme", ha sottolineato Lombardo. L'ispezione. "Ho dato mandato ai miei uffici, cioè all'ispettorato del ministero della Giustizia, di valutare l'esistenza dei presupposti tecnici per l'eventuale avvio di un'ispezione". Lo ha detto il ministro della Giustizia Angelino Alfano a Marsala commentando la possibilità di inviare gli ispettori alla procura di Catania. I magistrati. All'interno della procura di Catania, contrariamente a "insistite notizie di stampa", non vi è "nessuna spaccatura" sull'inchiesta su mafia e politica. Lo affermano in una nota congiunta il procuratore capo Vincenzo D'Agata e i magistrati della Direzione distrettuale antimafia etnea Giuseppe Gennaro, Agata Santonocito, Antonino Fanara e Iole Boscarino. 
«Prandelli resterà alla Fiorentina, potete starne sicuri, su  questo siamo stati chiarissimi». Le parole di Corvino vogliono rassicurare sul  futuro in viola di Prandelli almeno per la prossima stagione ma non sopiscono  punti interrogativi ed uno stato d’incertezza derivato dalla necessità di capire  a che punto è il rapporto, professionale e personale, fra il tecnico di  Orzinuovi e Diego Della Valle, colui che, nonostante si sia allontanato dal  club, ne resta l’azionista di riferimento. Solo Prandelli che stringe la  mano a Diego Della Valle dopo un colloquio chiarificatore potrà diradare tutte  le nubi e, magari, far arrendere i pretendenti al tecnico, nazionale e Juventus,  non necessariamente in quest’ordine. L’appuntamento potrebbe essere quello del  prossimo lunedì, in occasione del matrimonio del figlio del tecnico, a Busto  Arsizio. I fratelli Della Valle, se si presenteranno e per quanto riguarda Diego  è tutt’altro che certo, fra un brindisi e l’altro si potrà sancire la pace  definitiva e porre le basi per l’addio. In ogni caso, nonostante le  dichiarazioni di rito Corvino conosce troppo bene il mondo del calcio per non  sapere che farsi trovare impreparato in caso di improvvisa separazione dal  Prandelli rischierebbe di compromettere la prossima stagione. Oltretutto i tempi  sono pericolosamente stretti perché se la Fiorentina continuerà con Prandelli  non ci saranno problemi ma se il futuro porterà ad un cambiamento servirà avere  le idee chiare al momento opportuno. Alla Fiorentina piace da tempo Massimiliano  Allegri che però è allettato da mezza Serie A, in particolare dal Milan. In  questo senso le dichiarazioni di Galliani hanno rotto gli indugi, Allegri è un  candidato alla panchina rossonera e rischia di uscire presto dal mercato. Il  secondo della lista di gradimento è Luigi Del Neri. In questo caso c’è la  Juventus anche se il club bianconero, e in particolare Andrea Agnelli,  preferirebbe proprio Prandelli. E’ ovvio che se Prandelli alla fine dovesse  davvero sedersi sulla panchina juventina, Del Neri diventerebbe un nome  spendibilissimo per la panchina viola, tenuto anche conto che con la Sampdoria  la rottura appare definitiva. Un altro papabile è l’emergente Sinisa Mihajlovic,  che ha sfiorato la maglia viola da giocatore nell’ultimo periodo della  Fiorentina di Cecchi Gori, e che ha ben impressionato in queste prime esperienze  da allenatore, in particolare per quello che ha fatto a Catania in questa  stagione. A chi sostiene che Mihajlovic ha giocato in grandi club da calciatore  ma non ha molta esperienza da allenatore vale la pena ricordare il suo ruolo  all’Inter da secondo di Mancini, con mandato a svolgere buona parte del lavoro  sul campo, in particolare riguardo alla difesa. C’è poi quello che sarebbe  l’obiettivo più ambito, Delio Rossi, allenatore stimatissimo e che ha già  lavorato con Corvino a Lecce. Il problema è il contratto che Rossi ha col  Palermo e la volontà di Zamparini di non privarsi di lui. Rossi in questo  momento costerebbe quanto un giocatore di prima fascia. L’idea a sorpresa ma non  perseguibile fino al termine del mondiale e quindi probabilmente oltre i tempi  della Fiorentina, è Carlos Dunga. Il ct brasiliano lascerà la nazionale e  potrebbe giungere in Europa. 
Si va alla bella per aggiudicare il titolo italiano di basket femminile. Niente da fare ieri sera per il Cras Taranto, sconfitto a Schio in un’emozionante gara 4 dei playoff scudetto. Nel PalaCampagnola di Schio le ragazze del coach Ricchini si sono arrese al ritorno della Famila. Con il successo raccolto ieri in casa le venete sono riuscite a completare la loro rimonta nella serie che ora è sul 2 a 2. Per il Cras un’altra serata deludente dopo quella di martedì, culminata nella cocente sconfitta in casa. Quella sera le tarantine avevano bruciato il primo matchball dinanzi ad oltre tremila tifosi rossoblu pronti a festeggiare il terzo tricolore della storia del club. Invece Schio era riuscita a piazzare il primo dei due colpi con cui ha pareggiato il conto. In gara 4 Brunson e compagne hanno provato a reggere l’urto di Schio, coltivando il sogno di conquistare ancora una volta in trasferta il punto decisivo per lo scudetto. Invece le pugliesi in un finale concitato hanno ceduto alla Famila che ha chiuso il confronto sul 56 a 53. Ora per assegnare il titolo italiano servirà la decisiva gara 5 che il Cras ha il vantaggio di giocare dinanzi ai suoi tifosi. In campo si torna domenica sera. Palla a due in un PalaMazzola certamente gremito. Nella speranza di spingere la squadra del coach Ricchini al successo tricolore, atteso da tutta la città. 
C’è fermento al Policlinico di Milano. I sindacati, dopo un periodo di tregua, adesso tornano in prima linea. Ad agitare gli animi c’è una grossa posta in gioco. È quella del patrimonio immobiliare dell’ospedale, un tesoro che fa gola, valutato in un miliardo e mezzo di euro. E che, dopo il consiglio di amministrazione in programma oggi, dovrebbe essere affidato alla gestione di Infrastrutture lombarde, la holding del Pirellone, area Cl. «Il patrimonio del Policlinico è stato accumulato in cinque secoli di storia e ora l’obiettivo è uno solo: venderlo». È questa la denuncia che gira, con insistenza, in ospedale. Un tam tam pressante, in vista del cda della Fondazione Policlinico che, ufficialmente, dovrebbe porre le basi per “valorizzare al meglio” tutto il patrimonio, frutto di donazioni, partite con la munificenza di Francesco Sforza, e arrivate ai giorni nostri con cospicui lasciti: appartamenti e terreni. Ma ora c’è il timore che il patrimonio venga venduto, favorendo speculazioni. Manovre queste che, secondo i bene informati, verrebbero affidate alla regia di Infrastrutture lombarde, la holding della Regione guidata da Antonio Rognoni, fedelissimo di Formigoni, atteso oggi alla seduta del Cda per fare una relazione ad hoc. Infrastrutture lombarde è la stessa impresa che ha mandato in porto la realizzazione del Pirellone bis ed è pure impegnata per il nuovo progetto del Niguarda. Due operazioni che politicamente si collocano in area ciellina, la stessa che ha conquistato i vertici del Policlinico, dove la Fondazione è presieduta da Giancarlo Cesana (uno dei leader del movimento di don Giussani) a capo di un consiglio composto di otto componenti: tre scelti dalla Regione (Gabriele Perossi, Enrico Decleva e Francesco Campagna), più Luigi Roth, che rappresenta la Fiera ed è pure di area formigoniana, Giuseppe Ricciardi, pediatra, nominato dal ministero della Salute, Adriano Bandera per il Comune di Milano, mentre la Curia, storicamente espressione “degli interessi originari” del Policlinico, aveva scelto Maria Paola Colombo Svevo, deceduta di recente. E dunque, al momento, è senza un suo rappresentante in consiglio. Nella seduta del cda è all’ordine del giorno anche un’altra questione. Si tratta dell’ingresso in Policlinico di nuovi consulenti, per la parte amministrativa, che hanno già lavorato a fianco di Giancarlo Cesana alla clinica San Giuseppe di via San Vittore. Il Policlinico sta vivendo uno dei momenti fondamentali della sua storia. È in fase di ricostruzione, un parto lunghissimo durato più di cinquant’anni, punteggiato da furibonde polemiche e tanti progetti finiti nel nulla, compreso quello che prevedeva la sua ricostruzione al Ronchetto delle Rane, uno dei terreni di proprietà dell’ospedale, a Sud di Milano. Ora il Policlinico è un grande cantiere aperto. La prima tranche di lavori costa 180 milioni che sono già in cassa, ma per arrivare a compimento d’opera (300 milioni in tutto) si parla di ricorso al project financing. Ma quel che agita le acque in ospedale è il futuro del patrimonio immobiliare del Policlinico, parte del quale potrebbe presto cambiare padrone. 
La Cittadella viola resta dov’è. A Castello. «Non è stata oggetto di discussione  con il presidente regionale Rossi», dice il sindaco Matteo Renzi su Rete 37  durante la trasmissione «Telecomando». E se il nuovo governo regionale di Enrico  Rossi intende sviluppare l’aeroporto considerando lo scalo e i terreni di  Castello un «unicum» e non più due progetti separati, fa intendere il sindaco,  possiamo discuterne. A patto però di non cancellare la previsione della  Cittadella viola. Del resto, non ci sono alternative dentro i confini  fiorentini per il nuovo stadio e il seguito di alberghi, ristoranti e negozi. E  i Della Valle l’hanno detto da tempo che non intendono investire fuori Firenze.  Anzi, ieri hanno fatto intendere di non aver cambiato idea: Andrea Della Valle  guarda da spettatore la discussione che si è aperta, pronto ad entrare in gioco  solo quando il sindaco lancerà il bando di gara. E di fronte all’idea di  spostare tutto in un altro Comune continua ad essere scettico: la Fiorentina sta  a Firenze, i Della Valle vorrebbero realizzare qualcosa per la città. Ed è  sicuramente più facile vendere a Firenze che non a Campi o a Sesto. Il  presidente Rossi prevede lo sviluppo aeroportuale sui terreni che vanno dal  parco della Piana fino alla Scuola dei Marescialli. Compresi quelli di Castello.  E sulla priorità dell’aeroporto Renzi è d’accordo con Rossi. Anche  sull’integrazione con Pisa è d’accordo: «Firenze è pronta». Ma possono convivere  a Castello lo sviluppo dell’aeroporto e la Cittadella viola? L’idea della  Regione è che lì, sui terreni a nordovest della città siano state previste  troppe cose assieme. Lo scalo, le case e uffici che FondiariaSai vorrebbe  costruire, la Cittadella e a 500 metri in linea d’aria anche l’inceneritore. «La Cittadella è una ghiotta opportunità economica per la città: è un  investimento, non la facciamo per fare un piacere alla Fiorentina», dice Renzi.  E a Palazzo Vecchio si è convinti che aeroporto e Cittadella siano comunque  compatibili. Sempreché sia possibile modificare e ridurre gran parte delle  ambizioni cementizie di Salvatore Ligresti. Perché FondiariaSai è ancora  proprietaria dei terreni e, quel che più conta, è in possesso di carte già  firmate che gli danno diritto ad edificare case ed uffici. E ogni revisione al  ribasso dovrebbe essere ricontrattata e ricompensata. Come sarà dunque il nuovo  piano di Castello? «Lo presenteremo entro giugno», conferma il sindaco. Il  presidente della Provincia Andrea Barducci definisce comunque «interessante» la  proposta del governo toscano. «E’ un’ipotesi da approfondire», dice Barducci. E  «interessante» lo è anche per il sindaco di Sesto Gianni Gianassi: «Non sono  contrario allo sviluppo dello scalo, se si riconosce la priorità del  termovalorizzatore e del Parco della Piana», sostiene. Proprio per questo,  aggiunge però, l’ipotesi della pista parallela è da abbandonare: «Non esiste  pista parallela, anche pensando di utilizzare i terreni di Castello, che non  finisca per impattare sul Parco della Piana», sostiene Gianassi. Niente da  fare, dunque. Per il sindaco di Sesto l’unica pista possibile sarebbe quindi  quella obliqua: quella con la testa a Castello e la punta orientata verso  l’Osmannoro. Quanto alla Cittadella, Gianassi insinua dubbi: «A Castello  introdurrebbe vincoli troppo forti per lo sviluppo dello scalo». Cosa pensa la  Camera di Commercio da sempre paladina dello sviluppo dello scalo? «Se si  garantiscono tempi certi e procedure certe ben venga ogni nuova proposta, non  vorrei però che si rinviasse ancora: in questo caso chi pensa ora di cambiare  tutto si assumerebbe responsabilità pesanti», dice il presidente  Vasco  Galgani. 
ATENE - Una fortissima esplosione si è verificata all'esterno della prigione di massima sicurezza nel sobborgo Korydallos, a ovest di Atene. Secondo le prime informazioni non vi sarebbero vittime, ma una donna è rimasta ferita dalle schegge della deflagrazione. La polizia ha riferito che l'esplosione è avvenuta questa sera all'esterno delle mura del carcere dopo una telefonata anonima al quotidiano Eleftherotypia e alla rete televisiva Alter. Uno sconosciuto avrebbe telefonato per avvertire dell'esplosione dell'ordigno contenuto in una borsa da viaggio abbandonata in un cassonetto dell'immondizia a poca distanza da un lato non abitato della prigione. Un poliziotto ha raccontato che l'esplosione è stata talmente forte che è stata avvertita a distanza di chilometri. Il carcere di massima sicurezza di Korydallos è il più grande e il più famoso della Grecia. Vi sono detenuti i membri dell'organizzazione sovversiva 17 novembre, nata durante la dittatura dei colonnelli e smantellata nel 2002. Korydallos è stata più volte nel mirino delle organizzazioni di difesa dei diritti umani - soprattutto di Amnesty International - che da tempo denunciano le insostenibili condizioni di vita dei detenuti, a causa del sovraffollamento e del trattamento inumano. Bombe fuori gli edifici pubblici sono state piazzate più volte  nel recente passato in Grecia. Nel marzo scorso un ragazzo di 15 anni è morto in seguito all'esplosione di un ordigno davanti a un edificio nel centro di Madrid. Solitamente gli attentati dei gruppi di estrema sinistra hanno come obiettivi banche, edifici pubblici, caserme e stazioni di polizia. Il Paese è stato nelle ultime settimane scosso da violente proteste legate alla crisi economica. Recentemente sei persone legate al gruppo Lotta rivoluziaria, che aveva rivendicato un attacco all'ambasciata Usa di Atene nel 2007, sono state arrestate ed erano rinchiuse proprio a Korydallos. 
