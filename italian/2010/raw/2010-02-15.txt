L’attore palermitano Giorgio Li Bassi, 65 anni, è stato ricoverato in gravi condizioni all’ospedale Villa Sofia a causa di una emorragia cerebrale. Li Bassi è uno dei più noti attori popolari di Palermo. Fra i suoi spettacoli più conosciuti “C’era e c’era Giuseppe Schiera” e “Da grande voglio fare San Giuseppe”. Ha lavorato anche nelle tv locali, fra i programmi più noti: “Gli zii d’America” al fianco di Luigi Maria Burruano. 
Una ragazza pavese di 16 anni è ricoverata in coma all'ospedale San Gerardo di Monza dopo essere stata operata di appendicite all'ospedale di Melegnano (Milano). La giovane si è svegliata dall'operazione, ma non respirava bene. In ventiquattro ore è peggiorata. Poi il trasferimento al San Gerardo. Ogni tanto apre gli occhi, ma i medici spiegano che non si tratta di movimenti volontari. La famiglia, disperata, si è già affidata a un legale per cercare di far valere le proprie ragioni. Il padre spiega che tutto è cominciato il 10 gennaio e inizialmente, in un altro ospedale, la diagnosi era stata di infezione alle vie urinarie. Ma quando la ragazza è arrivata al Predabissi, i medici hanno deciso per l'operazione quasi immediata. Dopo averla visitata, i neurochirurghi del Besta di Milano, chiamati per una consulenza, propendono per uno stato di vita vegetativa per la giovane, escludendo una ripresa neurologica a meno di miracoli. 
VANCOUVER - Prima medaglia d'argento per l'Italia alle Olimpiadi di Vancouver 2010. L'ha conquistata Pietro Piller Cottrer nella 15 km a tecnica libera di sci di fondo . L'oro è andato al 24enne svizzero Dario Cologna (33'36''0), il bronzo al ceco Lukas Bauer. "Quello che mi inorgoglisce è che nonostante i miei 35 anni riesco ancora a concentrarmi su un obiettivo e centrarlo", ha commentato l'azzurro. "Dedico questa vittoria a tutti i miei tifosi, che è una lista lunghissima, a mia moglie Francesca, ai miei figli Fabio e Marta". Quanto alle sensazioni della vigilia, Piller Cottrer confessa di esser sempre stato molto sicuro: "Sì, me lo aspettavo. Sapevo che questa era la mia gara. Durante la stagione non mi sono mai preoccupato per i piazzamenti in undicesima, dodicesima posizione. Ero comunque sempre a 10 secondi. Sapevo che per Vancouver sarei stato pronto, e non ho mai avuto tentennamenti. E' stata una giornata fantastica sin dai primi metri, qui lo stile di sciata ha fatto la differenza. Sono anni che ci lavoro. Essere battuto da uno come Cologna non è una sconfitta. Sì, sono come un vino rosso, più invecchio e più divento buono. Diciamo un Amarone...". Non può che essere soddisfatto il ct azzurro Silvio Fauner. "Abbiamo disputato complessivamente una grande gara, conquistando anche una splendida medaglia d'argento: meglio di così non si poteva cominciare. Abbiamo iniziato in ritardo la stagione di Coppa del Mondo proprio per focalizzarci sui Giochi - ha spiegato Fauner - In molti ci hanno criticato perché i risultati non venivano ma mi viene da dire che abbiamo fatto la scelta giusta". Gli altri azzurri sono finiti lontani dal podio: decimo il portabandiera Giorgio Di Centa, 19° Valerio Checchi, 24° Thomas Moriggl: "Di Centa? L'ho visto abbastanza bene - ha detto Fauner -, ha fatto una bella gara in condizioni difficili, visto che, avendo un problema d'asma, ha difficoltà nel respirare con questa umidità. In questa Olimpiade da lui possiamo aspettarci molto". Per Piller Cottrer anche i complimenti di Petrucci: ''Una grande medaglia, un risultato straordinario - il commento del numero uno del Coni - E' un atleta che ha lottato dal primo all'ultimo minuto, che ha continuato a mostrare la sua classe infinita anche in una gara in cui gli avversari gli hanno dato molto filo da torcere". QUARTA MEDAGLIA - Per Piller Cottrer è la quarta medaglia olimpica: dopo il 16/o posto nella 50 km all'esordio a Nagano, da Salt Lake il 36enne fondista di Sappada è sempre stato sul podio: argento in staffetta nell'edizione americana del 2002, oro e bronzo a Torino (ancora staffetta e inseguimento) e ora un altro secondo posto nella gara individuale (15 km a tecnica classica). 
VANCOUVER - Nodar aveva paura. A raccontarlo è suo padre, David Kumaritashvili, che trova la forza di riparlare di quel terribile incidente che è costato la vita a suo figlio, il 21enne slittinista georgiano, in apertura dei giochi. "Nodar temeva quella pista". Spiega il padre "Mi ha chiamato prima dei Giochi, tre giorni fa e mi disse 'papa', mi fa paura una di quelle curve. Gli risposi di aiutarsi con le gambe per rallentare ma Nodar mi disse ancora che se avesse cominciato quella gara l'avrebbe finita, era coraggioso". Poi aggiunge "per tutta la sua vita ha desiderato essere un atleta, era il suo sogno andare alle Olimpiadi. Non l'avevo mai visto così eccitato in tutta la sua vita, era pronto". Anche in una delle ultime telefonate "Nodar mi disse: o vinco o muoio. Ma era il suo modo di essere spavaldo, non parlava seriamente di morte". Il padre si è rifiutato di vedere il video dell'incidente, "non so se è stata colpa del tracciato o un errore, ma so che non sarebbe dovuto andare così veloce, quella velocità è eccessiva per questo sport. Hanno voluto testare quella pista sulla pelle di mio figlio". 
SALERNO - La Triestina centra 3 punti d'oro a Salerno ed in un sol colpo esce sia dalla zona retrocessione che da quella play-out. Arrigoni, alla prima sulla panchina alabardata, può dunque sorridere e guardare con maggior serenità al futuro. Un successo per il quale i giuliani, però, devono ringraziare soprattutto l'ex centravanti Fava che, al 20', ha sciupato clamorosamente un calcio di rigore che, senza dubbio, avrebbe potuto dare alla gara una piega ben diversa. FAVA, ERRORE IMPERDONABILE - La gara entra nel vivo proprio in occasione del penalty, concesso dall'arbitro Romeo per una spinta di Nef ai danni di Merino. Fava dal dischetto calcia centralmente, consentendo a Calderoni di respingere. La Triestina affida la replica a Pasquato (destro fuori di un soffio al 24') poi però rischia di nuovo grosso al 34' quando Dionisi manda alto da pochi passi un assist al bacio di Merino. UNO-DUE OSPITE - Gol sbagliato, gol subito: Colombo lancia in area Siligardi che in girata di sinistro, 1' dopo, trafigge Polito. La Salernitana accusa il colpo e 4' più tardi incassa il raddoppio: Balestri trattiene ingenuamente Godeas in area, inducendo Romeo a decretare un nuovo rigore. Dagli 11 mt va Testini che non sbaglia. CAPUTO, ILLUSORIO 1-2 - Nella ripresa la Triestina si adagia e dà fiducia alla Salernitana che, dopo due occasioni sciupate da Balestri e Kyriazis, riaccende le speranze al 79' quando Caputo si fa trovare pronto al tap-in vincente su assist dalla destra di Dionisi. Il gol, però, è solo un'illusione: la Triestina chiude bene tutti i varchi e conduce in porto senza affanni il primo successo esterno stagionale. Leggi i commenti I commenti dei lettori 
