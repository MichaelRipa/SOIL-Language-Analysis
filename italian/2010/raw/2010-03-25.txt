NAPOLI - Walter Mazzarri raccoglie i frutti di una grande partita dopo la vittoria sulla Juve: "Ci siamo detti qualcosa tra il primo ed il secondo tempo... - dice il tecnico ai microfoni Sky -. I ragazzi si sono superati dal punto di vista dell'intensità e del gioco, inoltre qualche giocatore importante ha ritrovato lucidità. Basta guardare Lavezzi e Quagliarella come hanno finalizzato" Lavezzi prima punta, una trovata di Mazzarri: "Ha capito che deve lavorare sullo specifico, deve disperdere meno energie per il campo ed i risultati di vedono anche in fase realizzativa. Se fa questo salto di qualità può arrivare al massimo". Le pretendenti per il quarto posto: "Io guardo solo al Napoli ed al Catania domenica prossima. Non dobbiamo mollare, avanti così fino alla fine e poi si vedrà" Non sta nella pelle il presidente De Laurentiis: "Sono contento per i napoletani e per la squadra. Mi dispiace però per la Juve, ha tanti campioni ma in questo momento per loro le cose non girano. Li invito a non demoralizzarsi, mi dispiace vedere le facce tristi di Del Piero e degli altri campioni". Vietato però festeggiare: "Bisogna pensare al Catania, i ragazzi non devono abbassare la guardia". Quagliarella protagonista: "Come tutti gli acquisti annunciati come capocannonieri, quando non segnano vanno in difficoltà. Lui però ha lavorato molto, ha fatto un autoritiro ed i risultati gli hanno dato ragione" Grande protagonista della serata è stato Fabio Quagliarella, raggiante ai microfoni Sky: "I periodo difficili ci sono sempre anche se a volte non è solo colpa del giocatore. La squadra ha dimostrato di avere gli attributi. I tifosi sono straordinari, anche nei momenti difficili hanno dato un apporto impagabile. Noi ci crediamo, mancano 8 partite, oggi era una tappa fondamentale contro una diretta concorrente e grandissima squadra, passo dopo passo. Domenica abbiamo una gara ancora più difficile di questa (contro il Catania, ndr)". Quagliarella non dimentica la maglia della Nazionale: "Adesso c'è l'azzurro del Napoli, prima devo meritarmi tutto con questo maglia, sperando di convincere il mister". Leggi i commenti I commenti dei lettori 
NAPOLI - "In queste condizioni è davvero difficile andare avanti". Alberto Zaccheroni mette le mani avanti e prova a giustificare il 3° ko di fila della Juve tra coppa e campionato parlando dei tanti infortuni. "Purtroppo non riesco più a preparare a dovere una partita", dice. "Anche stavolta ho perso per strada, per motivi vari, prima Salihamidzic, poi De Ceglie, Trezeguet, Sissoko e, infine, durante la partita, Poulsen. Insomma è un momento davvero difficile". ADDIO A GIUGNO? - Zaccheroni in 10 giorni sembra aver compromesso quanto di buono aveva fatto all'inizio della sua avventura bianconera. E ora una sua riconferma per la prossima stagione pare davvero improbabile..."All'anno prossimo per ora non penso davvero", taglia corto. "Io ho firmato fino al 30 giugno e mi sono impegnato a centrare un determinato obiettivo. Lavoro solo per quello. E sto cercando in tutti i modi di frenare questa emorragia in atto. Certo la sorte non mi dà una mano in questo momento...". LA DIFESA A 5 - Il tecnico spiega, poi, la brutta ripresa della Juve: "Siamo partiti con poca attenzione. E abbiamo ripetuto, ingenuamente, degli errori già commessi in precedenza. Sapevamo che il Napoli ci avrebbe attaccato con improvvise folate sulle fasce ma ci siamo fatti sorprendere...". Proprio in tal senso spiega l'innesto di Grygera per Del Piero sull'1-1. "Ero sicuro  -  spiega  -  che così avremmo contrastato meglio sugli esterni il Napoli. Invece abbiamo preso il 2° gol in fotocopia...". IL MOTIVO DEL 4-4-2 - Il 4-4-2 iniziale sembra una definitiva bocciatura al progetto del trequartista della scorsa estate. Zac nega: "No mi sembrava solo più giusto affrontare il Napoli in questa maniera, sfruttando Camoranesi sulla fascia e chiedendo un sacrificio a sinistra a Marchisio. E mi sembra che nel primo tempo la formula abbia funzionato alla perfezione. Peccato invece per la ripresa ma è facilmente spiegabile. Abbiamo troppi giocatori che non reggono gli alti ritmi per 90'..." Leggi i commenti I commenti dei lettori 
Badge elettronico per tutti gli studenti, schermi touchscreen nelle aule che registrano voti e presenze, e un programma che consente alla preside di controllare tutta la gestione della scuola dal suo iPod di ultima generazione, che consente di navigare online. È il “sistema integrato” allestito all’istituto professionale per il turismo, il commercio e l’impresa Bertarelli. L’urgenza della scuola, in corso di Porta Romana, era contenere il numero di assenze, limitare i ritardi, ed evitare l’ingresso di esterni in cortile. Ma si è andati molto oltre. FOTO La scuola hi-tech «È una sperimentazione — dice la preside Agnese Pieti — il sistema elettronico di controllo degli accessi ci consente di liberare il personale di segreteria da molte incombenze, e l’informatizzazione delle procedure di gestione permette un’efficienza che nemmeno potevamo immaginare». Sono stati distribuiti i badge che i mille studenti (di cui 400 iscritti ai corsi serali) dovranno passare sotto i lettori di due totem elettronici in atrio. A ogni strisciata, uno schermo saluta il ragazzo: "Benvenuto a scuola, Mario Rossi". Nelle aule sono stati installati i computer touch, che registreranno automaticamente presenze e ritardi. E su cui gli insegnanti, dopo un corso di formazione, potranno caricare voti, note, circolari, avvisi, argomenti delle lezioni e progetti didattici. Il materiale sarà consultabile dalle famiglie da casa, con una password. Sono pronti per la consegna anche i nuovi libretti scolastici con codice a barre, che consentiranno alla scuola di ricostruire, con una passata di lettore ottico, l’intera situazione didattica e disciplinare dei ragazzi. Per Andrea Brando, rappresentante degli studenti, «il problema non è essere controllati, ed effettivamente assenze e ritardi erano troppi. Il guaio, semmai, è che la scuola spende soldi in tecnologie, mentre capita che nelle aule manchino sedie e banchi». La scuola, di suo, non dovrebbe in realtà spendere nulla. Si conta di recuperare i 20mila euro investiti nel sistema informatico con la pubblicità che sarà trasmessa da un monitor in atrio. L’azienda che ha messo a punto il sistema del Bertarelli appartiene allo stesso gruppo che vende (in posizione di leader di mercato) i registri cartacei diffusi in tutte le scuole. Il responsabile tecnico dell’impresa, in visita alla scuola di corso di Porta Romana per vedere il suo «capolavoro», parla di «una svolta tecnologica che molti istituti seguiranno». Ma per la preside Pieti, al di là dell’aspetto hightech, la vera opportunità sarà la trasparenza: «Le famiglie potranno sapere tutto della vita scolastica dei figli, come lo potranno fare gli stessi studenti. Chi dovesse vedere nel sistema una sorta di Grande Fratello, che spia in modo ossessivo, sbaglia. È semmai una sfida: la scuola, istituzione secolare, può dare di sé un’immagine allettante e innovativa alle nuove generazioni». 
TARQUINIA (Viterbo) - Brutta sorpresa per un marito rientrato in anticipo dal lavoro. Prima lo spavento per aver trovato la moglie inerte, a letto con un'amica e due sconosciuti, tutti nudi. Poi l'allarme: ha pensato a un tentativo di rapina finito in violenza sessuale. Infine la beffa. L'uomo ha chiamato la polizia e ha scoperto la triste verità. La consorte, approfittando della sua assenza, aveva organizzato un festino a casa sua a base di alcol, droga e sesso. Poi si è addormentata insieme ai suoi ospiti, tutti insieme sul letto matrimoniale, esausti. E così li ha trovati il marito a Tarquinia, in provincia di Viterbo, rientrato prima del previsto. La donna era tranquilla perché sapeva che il coniuge non sarebbe rientrato che nella tarda mattinata del giorno successivo. Così ha improvvisato una serata con un'amica e due uomini, conosciuti poco prima in un ristorante. Però, dopo alcune ore di baldoria, i quattro si sono addormentati. Quando il marito ha scoperto il letto matrimoniale decisamente affollato, ha chiamato la polizia. Gli agenti intervenuti hanno trovato tracce di cocaina e marijuana consumate nella nottata e una certa quantità non ancora utilizzata. Hanno così interrogato i partecipanti al festino, scoprendo che la droga era stata procurata dalla padrona di casa e che lei stessa l'aveva offerta agli ospiti per "scaldare" l'atmosfera. La donna così è stata denunciata per detenzione e cessione di sostanze stupefacenti. 
PARTENZA lanciata, senza reticenze. Immagini d'epoca di Benito Mussolini. E poi, subito dopo, Silvio Berlusconi che arringa la folla del Pdl a piazza San Giovanni: "Volete voi...?". Quando le prime immagini sfumano, Michele Santoro appare esattamente come appare sempre, quando Annozero va in onda su Rai2. Chino sul grande tavolo-monitor. Microfonino alla guancia. Buio attorno. Attorno, c'è un sacco di gente. Il Paladozza di Bologna è gremito. "Caro Napolitano", esordisce il giornalista. "Non c'è il fascismo, domenica si va a votare: Ma insomma, certe assonanze...". Santoro non "vuole tirarlo per la giacchetta", solo "rivolgersi a lui per segnalare che no, quando si blocca l'informazione in tv, o si telefona alle Authority per bloccarla, qualcosa proprio non funziona". "Per una telefonata - dice - Nixon dovette dimettersi. Aveva ordinato di spiare i suoi avversari del partito democratico e una commissione del Senato, quando scoprì che le telefonate erano state registrate, disse di pubblicarle per sapere cosa è successo. Qui si è compiuto un delitto di grande gravità: interferenza politica sulla libertà di espressione". Il segnale rimbalza su decine di maxischermi, in tutta Italia. A piazza Navona, Roma, posti in piedi. Dirette su Repubblica tv, Corriere tv, Skytg24, Rainews24, Current, YouDem. Così il satellite e il web aggirano la "censura" pre-elettorale ( a questo link si può guardare l'intera trasmissione ) . a Bologna parte il servizio sulla manifestazione di Roma del Popolo della Libertà. Le telecamere registrano insulti vari, obiettivo lo stesso Santoro, Marco Travaglio, Vauro. Stacco. La Russa balla forsennato sulle note di Apicella. E subito dopo, in studio, a Bologna, si cambia musica. Arriva il premio Oscar Nicola Piovani. Quattro minuti di violoncello, pianoforte e clarinetto. Belli. La kermesse di "Raiperunanotte" è un mix di giornalismo e spettacolo, lo si sapeva.  Arrivano Gad Lerner, Travaglio, Vauro, Floris. Ma il primo a prendere la parola è il comico Cornacchione, quello di "Che tempo fa". Risate, un po' amare, sul premier che vuole "sconfiggere il cancro entro tre anni, e dunque entro il 2012 annienterà la magistratura". Parte Travaglio. Intercettazioni. Agcom. Minzolini. Censura. Via al dibattito. Floris polemizza con la retorica berlusconiana, parla di mancanza di ossigeno, e spera che "si ricominci a respirare". A ruota gli altri. Fino a Sandro Ruotolo, con cui si arriva, nel merito, all'inchiesta di Trani. In onda, doppiate da attori, le intercettazioni delle telefonate del premier a Innocenzi (Agcom). Quelle in cui Berlusconi se la prende con Annozero e gli altri "pollai". Sentirle così, testuali ma in vivavoce, fa una certa impressione. Si riparte con la musica. Elio e le storie tese vanno giù di sarcasmo e cantano, opportunamente storpiata, la canzone sanremese di Emanuele Filiberto. "Un esiliato come te...", dice Elio a Santoro. Poi, intervista registrata a Mario Monicelli. E in studio arriva Morgan, espulso proprio da Sanremo per la sua intervista sulla cocaina. Daniele Luttazzi, il più epurato di tutti, è accolto da una ovazione. "Il monologo che farò è approvato dalla Cei", esordisce. Quindi un fuoco di fila di battute su Berlusconi, e una lunga digressione metaforico-sessuale (assai esplicita, per la verità), sul rapporto tra il Cavaliere e gli italiani. "Masi ha fatto un uso criminoso della tv", conclude il comico rovesciando la frase rituale del capo del governo quando attacca i suoi avversari. Altre intercettazioni "recitate". Il direttore generale della Rai, Masi, non ne esce esattamente bene. Soprattutto quando discute con Innocenzi  della puntata di "Annozero" sul processo Mills e rassicura su come i telegiornali si stanno muovendo bene, "sia il Tg1 che il Tg2, e perfino il 3...". Ancora spettacolo, con al piano Morgan e alla voce Antonello Venditti. A seguire, un videomessaggio di Milena Gabanelli, la conduttrice di Report. "Il clima è di caccia alle streghe, siamo sull'orlo di una sconfitta civile: perché il paese non comprende la portata di quello che sta accadendo". Piccolo incidente di percorso con lo spot-regalo di Roberto Benigni, che parte e si interrompe. A riempire il buco ci pensa Travaglio con un lungo monologo sul decreto salva-liste, e poi lo stesso Santoro, che legge in diretta il commento di Bondi ("giornalismo pietoso") e snocciola i dati degli accessi sul web: "120mila utenti unici collegati nello stesso momento, 60mila su Repubblica.it" e replica polemicamente al ministro: "Saremo anche penosi, ma se ci sono tanti che vogliono sentire Marco Travaglio, saranno padroni o no di farlo?". Benigni, finalmente. "Stavo partendo per lo Zimbabwe, il paese della libertà. Vado in Zimbabwe, dove ci sono i Masai, anzi no, i Masai sono in Kenya, in Zimbabwe ci sono i Masi...". Noi, siamo noi il paese più libero del mondo! Io, per esempio: volevo la libertà di non vedere Santoro, e ora non c'è più e non lo posso fare...". A Rutolo: "Con questi baffoni, ti voglio baciare, questo è il partito dell'amore, no? E allora baciamoci!". Finale più serio, con la richiesta di un "applauso alla democrazia e alla libertà" e un saluito a Enzo Biagi, "che non può partecipare alla vostra trasmissione". Gran finale con giuramento collettivo, quasi a scimmiottare il giuramento dei governatori berlusconiani. "Giuriamo solennemente che la faremo sempre fuori dal vaso". Poi, seguito dalle telecamere, esce dal Paladozza e si gode il bagno di folla all'esterno. Domani, si capirà meglio il riscontro numerico di questa "strana" serata di informazione. Nata dalla censura e diventata una kermesse dalle mille piazze e dai mille "ripetitori". Forse, anche un segnale di quello che, nel futuro, può diventare la comunicazione. Leggi i commenti I commenti dei lettori 
Amarezza e solidarietà umana nel mondo politico per il tentato suicidio di Piergianni Prosperini. Lo testimonia la reazione del ministro e coordinatore pdl Ignazio La Russa: «Fatto estremamente doloroso, che mi fa sanguinare il cuore. Per come l’ho conosciuto, Prosperini è assolutamente perbene». E da Umberto Bossi, in serata, «tanti auguri perché ce la faccia. E poi tutto per una cosa da niente, una cosa piccolina». Anche i magistrati che lo hanno inquisito si dichiarano dispaciuti: «Come procura, al di là della vicenda processuale, non possiamo che provare dispiacere e augurare una pronta guarigione e il ritorno ai suoi affetti familiari a Piergianni Prosperini», hanno affermato i pm Alfredo Robledo e Paolo Storari. Filippo Penati, candidato alla presidenza della Regione per il centrosinistra, commenta: «Sono rimasto molto colpito. Gli errori non devono spingere nessuno a mettere in discussione la propria vita. Però non aiutano le dichiarazioni di Berlusconi che riducono tutto a casi isolati, senza responsabilità politiche. Io credo invece che la politica debba alzare il livello di guardia». Tuttavia, a due giorni dal voto per le regionali, c’è spazio anche per la polemica. I consiglieri pd Carlo Monguzzi e Pippo Civati tornano ad attaccare Roberto Formigoni sui rapporti fra il Pirellone e l’Eritrea, oggetto di indagine: «Il giudizio è grave e la preoccupazione per quanto potrebbe emergere ancora di più». Per Prosperini c’è «pietà» ma Monguzzi e Civati puntano direttamente sul governatore: «La sua gestione della vicenda è stata disastrosa. Formigoni si è dichiarato certo dell’innocenza di Prosperini. Poi più niente. Prosperini era sparito per basse ragioni elettorali. Non ci sembra il modo più responsabile e limpido di gestire una vicenda tanto delicata, ora anche dal punto di vista umano». Formigoni risponde con durezza: «Dovrebbero stare zitti questi signori, sono dei corvi, degli sciacalli. Il clima creato attorno alle persone che hanno sbagliato è stato instaurato dalla sinistra che finge di dimenticare che i più gravi casi di corruzione sono fra le loro file». Formigoni cita Marrazzo, Bassolino, Del Bono, gli scandali in Puglia. Pronta la replica di Monguzzi e Civati: «Formigoni sta perdendo la misura, insulta perché è preoccupato dai sondaggi». Da Luciano Muhlbauer, consigliere regionale di Rifondazione, parole severe sull’ex assessore: «Profughi eritrei, immigrati, gay, fedeli di altre religioni. Prosperini non ha mai concesso clemenza a nessuno. Non riteniamo sia lecito chiedere clemenza per lui. Tuttavia siamo dispiaciuti di fronte a ogni tentativo di togliersi la vita, anche se non va oltre un codice verde». 
