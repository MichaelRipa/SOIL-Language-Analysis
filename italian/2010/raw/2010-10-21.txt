Un sacerdote di 56 anni, Secondo Bongiovanni, originario di Alba (Cuneo) e residente a Padova, è stato condannato a Sondrio con rito abbreviato per abusi sessuali ai danni di un minore di 14 anni. Il giudice Carlo Camnasio gli ha inflitto 10 mesi di reclusione perché il 2 agosto 2008, durante una sua vacanza a Bormio all'interno del locale stabilimento termale, aveva compiuto atti sessuali in presenza di un dodicenne al fine di farlo assistere. Il prete continuò nelle molestie nella piscina, dove aveva chiesto al ragazzino di toccarlo nelle parti intime, ma il minorenne spaventato si era rifiutato raccontando subito dopo ai genitori l'accaduto e questi avevano denunciato l'episodio ai carabinieri. Il giudice ha valutato l'aggravante di aver commesso i fatti in violazione dei doveri derivanti dalla qualità di religioso, decidendo per l'interdizione in perpetuo da qualsiasi ufficio attinente alla tutela e alla curatela e, inoltre, l'interdizione perenne da qualunque incarico nelle scuole di ogni ordine e grado, nonché da qualsiasi ufficio o servizio in istituzioni o in altre strutture pubbliche o private frequentate prevalentemente da minori. 
L'ex ministro delle attività produttive Claudio Scajola sarebbe stato indagato per il porto di Imperia, in concorso con l'imprenditore Francesco Bellavista Caltagirone, presidente di Acquamarcia. L'accusa sospetta che il parlamentare abbia aggirato le normative sugli appalti pubblici. Scajola sarebbe intervenuto per creare una corsia preferenziale a Caltagirone nella costruzione del nuovo approdo. Il deputato dice di aver appreso del provvedimento giudiziario dai quotidiani e si dice "tranquillo e sereno": "La sensazione netta è quella di un  tiro al bersaglio. Nulla mi può essere addebitato se non il fatto che sono trent'anni che penso a quest'opera per la crescita della mia regione". Domani, sabato, una 'passeggiata di solidarietà' a sostegno di Claudio Scajola è stata organizzata dal Pdl con destinazione il nuovo porto turistico. Nelle ore scorse, investigatori della Polizia Postale di Imperia e della Guardia di Finanza hanno effettuato a Roma e Imperia una serie di perquisizioni negli uffici di alcune delle società facenti capo a Francesco Bellavista Caltagirone. Gli investigatori si sono presentati anche nelle sedi di Roma delle società impegnate a Imperia. In particolare l'operazione vede impegnata la società Acquamare, una delle varie controllate della capogruppo Acquamarcia. L'inchiesta del pm Antonia Di Lazzaro e del procuratore reggente Alessandro Bogliolo ha nel mirino vari aspetti a cominciare da quello riguardante i costi dell'intervento, lievitati  enormemente secondo la Commissione collaudo regionale, violazioni di natura ambientale, presunti abusi urbanistici, ma anche questioni riguardanti la concessione e gli accordi con gli altri soci della Porto di Imperia che sono sia imprenditori locali (come Beatrice Cozzi Parodi) ma soprattutto il Comune di Imperia in quota con un 33% di azioni. L'inchiesta nelle ultime settimane è entrata nel vivo anche con alcuni interrogatori di testimoni a cui è stato chiesto dei rapporti tra Caltagirone Bellavista e l'ex ministro Claudio Scajola che del porto è stato il primo fondamentale sostenitore. 
TORINO - Le più eleganti sono le donne del Senegal, un mix felice di marrone e verde brillante. I più buffi sono i giapponesi. Indossano le tute bianche che usano per allevare le api da miele e qui a Terra Madre vogliono proporre un loro brevetto che mostrano con orgoglio a chiunque si mostri incuriosito. La più fotografata è la ragazza del Sud Africa che sfoggia frange di  perline multicolore sull'abito nero. Le più frenetiche nello scattare fotografie al cellulare sono le ragazze del Marocco, che in abiti e veli bianchi per coprire i capelli vanno su e giù per immortalare l'evento. I più rumorosi sono i delegati afgani. I più seri, e anche giovanissimi, sono gli svedesi nel loro costume tradizionale che si chiama gakti. Il PalaIsozaki, teatro olimpico che con il suo gioco di specchi nell'ingresso rimanda l'immagine dei delegati in coda in attesa dell'accreditamento, ospita l'apertura ufficiale della quarta edizione di Terra Madre (data di nascita autunno 2004), un evento in costante crescita, luogo di incontro e di babele di lingue che si intrecciano. Cinquemila persone accorse per seguire l'evento e all'appello mancano molti africani e tutti quelli transitati da Parigi e lì bloccati per gli scioperi che stanno paralizzando la Francia. Abbracci e strette di mano per Carlo Petrini che al termine della cerimonia iniziale scende dal palco circondato da fan in arrivo da 162 diversi Paesi. Cinque interventi in cinque diverse lingue indigene, in rappresentanza di cinque continenti. Apre un ieratico delegato della comunità "Gamo" che tiene in mano un'erba "simbolica". Lo segue un esponente dei "Sami", l'etnia nativa del nord Europa che vive nella regione Sapmi, fra Svezia, Norvegia, Finlandia e Russia. A tutti loro Petrini dedica il suo intervento: "Dobbiamo imparare a difendere i saperi tradizionali,  perché sono questi che forniscono gli strumenti indispensabili per la vita. Abbandonarli ci rende più poveri e deboli". Non è un caso che indigeni, donne, contadini e anziani, i veri  depositari di questi saperi "sono le persone meno considerate dalla politica e dai media. Ma sono le persone più umili quelle che preservano la terra". 
Una donna con problemi psichici ha convissuto per un mese con la madre morta prima di denunciarne il decesso. E' successo a Milano, in un appartamento in via Castelbarco. Secondo quanto riferito dalla questura, verso le 16.40 Lara P., donna disturbata di 39 anni, si è recata al commissariato di Porta Ticinese a denunciare il decesso della madre. Poi è scappata. Una volta giunti all'appartamento indicato, gli agenti hanno trovato il cadavere di O.D.C., 69 anni, sul letto. Secondo una prima perizia, la donna sarebbe deceduta un mese fa. Sul suo corpo non sono stati evidenziati segni di violenza. La casa era in condizioni igieniche precarie. La figlia, che per un mese ha convissuto con la madre morta, ha poi raggiunto l'appartamento. E' stata portata all'ospedale Niguarda per un trattamento sanitario obbligatorio d'urgenza. 
SALISBURGO - Dopo i pareggi con Lech Poznan e Manchester City, la Juve non fa il salto di qualità, ed a Salisburgo arriva un nuovo pari.  Un risultato che non soddisfa Gigi Delneri, che lo dice senza mezzi termini: "Ancora non siamo nè dentro nè fuori - dice a Mediaset, analizzando la situazione nel girone A - ma evidentemente queste partite devono servirci da lezione: se giochiamo le prossime così andiamo fuori". Un avvertimento ai suoi, che di fatto hanno lasciato per tutto il primo tempo la partita nelle mani del Salisburgo. "Tutte le squadre ti mettono in difficoltà se non sei pronto ad affrontarle. Inoltre avevamo certi giocatori in ritardo di condizione come Amauri ma nel secondo tempo abbiamo giocato con più attenzione, con più piglio, si poteva fare anche un altro gol. L'entrata di Krasic ha dato maggiore vivacità all'azione". "Ci sta che le squadre avversarie contro la Juventus abbiano un atteggiamento propositivo. Nella ripresa però siamo usciti dal guscio e abbiamo creato qualcosa di importante, ci siamo svegliati un attimo. E' vero che loro sono calati perchè hanno speso molto, ma la Juve ha avuto una buona reazione e su un campo non facile, contro una squadra che, al di là del momento attuale, sono sicuro che alla lunga lotterà per vincere il campionato austriaco". Krasic ancora una volta si è dimostrato uomo fondamentale: "Sta vivendo un momento d'oro", riconosce Del Neri, preoccupato per l'infortunio di Grygera. "Dicono che sia una distorsione al ginocchio. Mi dispiace, il ragazzo sta facendo bene, per noi è molto importante, speriamo che non sia niente di grave". Leggi i commenti I commenti dei lettori 
«La tua Milano la decidi tu!». I primi manifesti compariranno in questi giorni: nelle metropolitane, sui muri della città. Uno slogan creato ad hoc per lanciare ufficialmente la campagna di comunicazione e informazione per le primarie del 14 novembre. Le primarie “dei record”, che puntano a coinvolgere centomila persone (nel 2006, quando fu incoronato Bruno Ferrante, furono 82mila i partecipanti). È anche per questo che la macchina organizzativa è partita. Con un obiettivo: aumentare il numero delle sedi elettorali, che supereranno i 130 indirizzi sparsi per la città, dalle sedi dei partiti alle associazioni, fino ai gazebo. Ed è proprio per evitare disagi a chi, magari, si troverà a fare la coda in strada in una giornata che potrebbe essere fredda, che il comitato promotore ha deciso di anticipare la chiusura dei seggi. Si inizierà a votare alle 8, ma anziché andare avanti fino alle 22 si chiuderà alle 20. Dodici ore per scegliere lo sfidante di Letizia Moratti. E la caccia è aperta anche per i volontari: per far girare la macchina serviranno oltre mille persone tra scrutatori e presidenti, ma anche i rappresentanti dei candidati che presidieranno ogni seggio. La sfida è aperta. La campagna elettorale è entrata nel vivo e le agende di Stefano Boeri, Giuliano Pisapia, Valerio Onida e Michele Sacerdoti sono sempre più piene: appuntamenti, iniziative, volantinaggi, incontri e sponsor eccellenti chiamati a sostenere e lanciare i candidati. Una campagna che, per la prima volta, avrà un tetto di spesa. È la novità contenuta nel “codice di comportamento” che è appena stato approvato e che i quattro sfidanti hanno sottoscritto. Tra dichiarazioni di lealtà e l’impegno a «favorire la più ampia partecipazione» e a sostenere per la corsa a Palazzo Marino il vincitore, il documento fissa anche «i limiti» per i costi. Le spese di ciascun candidato non possono superare i 100mila euro. A questi, però, ne se aggiungono altri 100mila di contributi e servizi che potranno mettere a disposizione i partiti e le associazioni che li sostengono. Qualche previsione è stata fatta anche per il costo dell’intera macchina organizzativa, che non dovrebbe superare la cifra del 2006: in tutto 180mila euro. Non è facile gestirle, queste primarie da 100mila elettori. Che, casualmente, coincidono anche con una data sportiva importante per la città, quella del derby tra Inter e Milan. A votare — il contributo questa volta è di 2 euro e non di 1 — potranno essere anche i ragazzi che compiranno 16 anni entro il 23 maggio del 2011 e i cittadini immigrati regolarmente residenti a Milano e con permesso di soggiorno. Costanzo Ariazzi, il presidente del comitato organizzatore, è sicuro: «Ci stiamo attrezzando per accogliere al meglio tutti». Perché se nel 2006 i seggi erano stati 124, questa volta si punta ad arrivare almeno a 134. Una richiesta è stata fatta anche al Comune per avere a disposizione le sedi dei consigli di zona. E Ariazzi si augura «che questa volta ci vengano concesse». Inevitabile, nonostante la ricerca di ogni spazio al chiuso disponibile, prevedere anche qualche gazebo. Per informare il maggior numero di persone possibile, oltre ai poster che compariranno in giro per la città, saranno stampati presto 50mila grandi volantini con i profili dei candidati e l’elenco delle sedi di voto diviso per zona. Una ricerca, quella del seggio, che si potrà fare anche sul sito delle primarie con uno speciale motore di ricerca. Per evitare le code, verranno distribuiti anche coupon che chi andrà a votare potrà già consegnare compilati con i propri dati ai seggi. Primarie sentite, questa volta. Con una sfida aperta e, soprattutto, vera. Tanto che ogni candidato, quella domenica, metterà in campo squadre di volontari che gireranno per i seggi. A parte Michele Sacerdoti che, dice, farò una campagna faidate, ognuno è disposto a schierare i suoi uomini. Almeno due per ogni sede di voto i sostenitori di Boeri, che conta in ogni caso di mobilitare fino a 400 persone impegnate anche nelle operazioni di scrutinio; 350 — dicono dal comitato di Pisapia — i volontari dell’avvocato, anche in questo caso tra scrutatori e rappresentanti. Dallo staff di Onida si punta a coinvolgere circa 250 persone «che saranno presenti nei seggi più per partecipare alla grande festa delle primarie che per controllare le operazioni», dicono. 
E' passata con il voto favorevole di 16 consiglieri la mozione presentata dal Partito democratico per intitolare piazzale Anagnina "a Maricica, Donna". A votare a favore, oltre il Partito Democratico, anche l'Italia dei Valori, la Federazione della Sinistra, Action, l'Unione di Centro e Alleanza per l'Italia. Hanno invece abbandonato l'aula i consiglieri del Popolo della Libertà. Presente il delegato del sindaco per le politiche della Sicurezza, Giorgio Ciardi. "La decisione di apporre una targa nel giardino adiacente il luogo dell'aggressione - commenta il gruppo del partito Democratico del X Municipio di Roma - e di impegnare il presidente Sandro Medici ad attivarsi presso il Sindaco Gianni Alemanno affinché tutto il piazzale Anagnina possa essere intitolato a Maricica Hahaianu è un segnale importante che si dà innanzitutto al nostro territorio: la targa, che riporterà la scritta 'Maricica Hahaianu, Ramnicu Sarat 1978 - Roma 2010' è un modo semplice, ma efficace, per ammonire chiunque a qualsiasi atto di violenza. Come in altre occasioni, da Welby a Cucchi, da Sara e Francesca a Nicolò Blois, il X Municipio ricorda con l'apposizione di una targa un accadimento che ha sconvolto la quotidianità della sua comunita". Contro la proposta di intitolare il piazzale alla donna uccisa con un pugno dal giovane romano Alessio Burtone ieri si era scagliata la Destra sociale-Fiamma tricolore , definendo l'iniziativa una "beatificazione" e ribattendo che "se si dovessere intitolare piazze a tutte le vittime di romeni non basterebbe Roma". 
