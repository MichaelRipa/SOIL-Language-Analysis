L'OMBRELLO è stata "l'invenzione". Il telefono. La televisione. Il motore. La pizza. Il mangiadischi. Ma ci sono invenzioni che non fanno rumore, sono quelle anarchiche, figlie di un dio minore, senza pretese ma con una loro dignità e regole ferree che ne determinano l'assoluta inutilità. Sono i Chindogu. Le invenzioni non utili ma non inutili. Ingegno applicato senza limiti di senso. I Chindogu non sono le invenzioni rifiutate, quelle che non hanno passato l'esame per il brevetto. Chindogu è lo sforzo di creare qualcosa che funziona ma che non vale la pena dello sforzo stesso. La scatola trasparente dove infilare le mani mentre si tagliano le unghie col tronchesino, per non farle schizzare a caso nella stanza. L'auto-masticatore elettrico che muove la mascella a ogni boccone. Le bacchette-cannucce cinesi che permettono di succhiare la zuppa dopo aver mangiato il tofu e le alghe. Le pantofole calamitate ai lati in modo da restare ben allineate, invece che sparse, per i maniaci dell'ordine. Il termine è ormai universalmente acquisito e riconosciuto. I giapponesi se ne assumono la paternità, la traduzione letterale di Chindogu è infatti insolito (chin) + attrezzo (dogu). La parola è stata coniata da Kenji Kawakami, un uomo d'affari giapponese editore della rivista Mail Order Life . L'editore americano Dan Papia ha poi preso il termine per introdurlo nell'inglese parlato grazie alla popolarità di una rubrica mensile che teneva nella sua rivista, il Tokyo Journal , dove incoraggiava i lettori a mandare invenzioni. Kawakami e Papia alla fine hanno unito le forze nel libro '101 Unuseless Japanese Inventions: The Art of Chindogu', uscito nel 1995 e diventato un successo. Nel '99 è uscito il seguito: 'More Unuseless Japanese Inventions'. I libri hanno venduto 300mila copie solo in Giappone e sono stati tradotti in spagnolo tedesco, francese e cinese. LE FOTO "Essere liberi è la cosa più importante della nostra vita. Chindogu è un simbolo di libertà assoluta, uno spirito libero deve poter pensare ai Chindogu, alle cose stupide e pazze. Non si può vivere solo di buon senso", ha spiegato Kawakami, 63 anni e oltre 700 esempi di Chindogu alle spalle. "Nell'era della tecnologia, i Chindogu possono apportare un senso di magia e di spiritualità alla vita quotidiana". Ma non è questo il punto. Per Kawakami - che ha studiato ingegneria aeronautica all'Università di Tokai prima di diventare un radicale di sinistra che negli anni Settanta lanciava le molotov alla polizia - l'arte dei Chindogu è anarchia pura, la nuova frontiera della lotta al consumismo. Nel 1997 le invenzioni anarchiche e inutili saltano sulla più utile Rete e diventano un sito . E' la piattaforma ideale per archimedi pitagorici che da allora riempiono le pagine virtuali con ingegnose inutilità. Fobie online che diventano realtà. Come le pattìne per le zampe dei gatti che camminando tengono puliti i pavimenti, il cappello porta-fazzoletti da tenere in testa in caso di raffreddore, il costume totale che permette a chi soffre di acquafobia di nuotare senza toccare l'acqua. Ma anche l'anarchia ha le sue regole. E per un ottimo Chindogu bisogna seguirne dieci. 1. Non deve essere un'invenzione pratica e reale. Se alla fine l'invenzione diventa troppo utile, non è più un Chindogu. In questo caso si deve passare all'ufficio brevetti. 2. L'invenzione deve essere possibile da fare, deve esistere nonostante la sua assurdità. Insomma non valgono le buone intenzioni, l'ombrello invisibile e il teletrasporto non sono Chindogu. 3. Il Chindogu originale deve avere uno spirito anarchico. E' la massima espressione di libertà di pensiero e azione. La libertà di essere (quasi) inutile. 4. Chindogu sono strumenti per la vita di ogni giorno. Forma di comunicazione comprensibile da tutti e ovunque. Senza specializzazione. Lo sturatubi perfetto che può essere usato solo dall'idraulico quindi non vale. E ancora: 5. I Chindogu non hanno scopo di lucro e non possono essere commerciabili. In nessun caso. Ne va della purezza dell'invenzione stessa. 6. L'umorismo e la presa in giro non sono ammessi nella creazione, e non devono essere il solo scopo dell'invenzione. Casomai un effetto, mai la causa. 7. I Chindogu non sono propaganda e sono innocenti, nascono per essere utilizzati anche se poi non sono utilizzati. 8. Non sono mai un taboo: l'International Chindogu Society stabilisce alcuni standard di decenza sociale. La volgarità è assolutamente vietata. 9. I Chindogu non possono essere brevettati. Devono essere liberi dal copyright, non devono essere collezionati né posseduti. Esaustivo al riguardo il motto 'mi Chindogu es tu Chindogu'. 10. I Chindogu sono privi di pregiudizi. Tutti sono uguali e hanno lo stesso identico valore. Donne, uomini, ricchi e poveri devono avere la stessa possibilità di servirsi dei Chindogu. "I giapponesi sono bravi a copiare ma non a creare" ha spiegato Kawakami. E fuori dal Giappone le reazioni ai Chindogu sono diverse. In Nord America li considerano scherzi, in Europa una nuova forma d'arte, a Hong Kong e Taiwan un potenziale guadagno. Kawakami non li considera affatto giapponesi, anzi. Per lui sono le invenzioni perdute, idee brillanti sfuggite a un meccanismo conservatore. Creatività allo stato puro, senza scopo di lucro,  semplice piacere di aver trovato una soluzione perfettamente logica a un probema inutile. O non utile. Chindogu. E come un profeta dell'inutilità, Kenji Kawakami, è ospite fisso di programmi televisivi prodotti dalla BBC come It'll Never Work (Non funzionerà mai), o Tomorrow's World (Il mondo di domani), una specie di format tra Art Attack e Vojager. Le migliori invenzioni inutili sono arrivate perfino in Nuova Zelanda. Il Dunedin Fringe Festival attira ormai ogni anno artisti da ogni parte del mondo. Nato  nel 2000 per ripetersi ogni due anni, nel 2010 il festival si è svolto dal 18 al 28 marzo, presentando arte contemporanea attraverso oltre cinquanta eventi e 300 artisti. Le iscrizioni per partecipare aprono ogni anno a novembre e per essere presi in considerazione basta compilare il modulo sul sito ufficiale . All'edizione di quest'anno è stato premiato il kit contro l'ansia di chi deve parlare in pubblico. Il kit include occhiali opachi per non mettere a fuoco la folla, cuffie che fanno rumore costante per non essere appesantiti dal silenzio di una platea attenta, e tappi da naso alla lavanda, nota per le sue proprietà calmanti. Al secondo posto è arrivato una specie di strumento a corno piegato in modo da avere l'estremità puntata direttamente sull'orecchio del suonatore, al terzo, un sistema anti mocciolo nasale e al quarto pantaloni con un sedile attaccato per sedersi comodi in qualsiasi situazione. Ben piazzata anche la maglietta con la scala di misura modello battaglia navale per essere 'grattati' nel punto giusto e per poter finalmente dire precisi: "mi gratti per favore nel punto D6?". Ha avuto il suo momento di gloria anche il Butter-stick, un tubetto come quello della colla ma al burro, che consente di non usare il coltello per spalmare il pane o le teglie. E per finire le strisce pedonali portatili. Un tappetino da aprire quando si deve attraversare la strada a comando. Ma in Italia sarebbe inutile, i pedoni non ci riescono neanche su quelle ufficialmente dipinte sulla strada. L'arte è creativa e chiede attenzione tanto quanto i Chindogu chiedono inutilità. Sembra facile. Provateci voi a fare la rivoluzione. 
Sicura di vincere con ''un distacco importante'' confortata anche dalle parole di Silvio Berlusconi e in disaccordo su tutta la linea con Emma Bonino, candidata per il centrosinistra. Cosi' Renata Polverini, candidata per il Pdl alla Presidenza della Regione Lazio, ha chiuso la campagna elettorale nel Salone delle fontane all'Eur. A condurre la serata Pino Insegno. La candidata, seduta in prima fila accanto al sindaco di Roma, Gianni Alemanno, ha indossato una giacca fucsia e pantaloni neri. In tarda serata l'intervento del presidente del Consiglio, Silvio Berlusconi. 
Il prezzo di affitto è basso da non crederci. Meno di 400 euro al mese per un bilocale di sessanta metri quadrati, con tanto di box, nel cuore dei Navigli. Poco di più 500 per tre locali, 90 metri quadri in tutto, sempre con posto auto a disposizione. Le tariffe sono basse, perché quelle case sono destinate a sfrattati, portatori di handicap e giovani coppie. Lo prevede una convenzione firmata fra il Comune e il costruttore della nuova “corte residenziale” in via Magolfa 17. Ma quello che non dice la convenzione è che per farsi assegnare gli appartamenti da sogno bisogna pagare una «piccola cifra». Una somma «una tantum», come spiega l’uomo dietro la scrivania a chi si presenta nel suo ufficio. «Soldi che mi dai, ma che è come non mi avessi mai dato», per capirsi. Perché tanto «il nero lo fanno tutti», e comunque «per registrare il contratto in Comune poi non ci sono problemi». Tariffe fisse: 10mila euro per il bilocale, 15mila per avere una stanza in più. È la proposta che si sono sentiti fare giovani coppie e ragazzi in cerca di casa quando hanno provato ad affittare uno dei nuovi appartamenti nell’area che la burocrazia comunale classifica come “Gola - Pichi - Magolfa”. L’ufficio all’angolo con via Fusetti, in cui l’agente da mesi ripete la formula della «piccola cifra», porta le insegne della Cmb Infoservice: non un’improvvisata immobiliare di avventurieri, ma il braccio commerciale per la Lombardia (come risulta dal sito Internet della società) della Cooperativa Muratori e Braccianti, gigante delle costruzioni con sede a Carpi, cuore delle coop rosse del mattone. Ma la questione, al di là delle insegne, sembra essere più complicata. In uno dei documenti già depositati in Comune, non per forza relativo ad affitti ottenuti col pagamento di somme in nero, risulta che la corte sia passata di mano più volte. Nel maggio 2009 l’immobiliare Emmemme l’avrebbe acquistata dall’immobiliare Magolfa, nel frattempo assorbita dalla Cmb a seguito di una fusione nel giugno 2008. E nella vicenda compare come intermediario una terza azienda, che risulta avere soci in comune con la Emmemme e che nel bilancio 2008 di Cmb risultava essere partecipata dalla cooperativa. Una giungla in cui è difficile capire chi possieda cosa, per chi lavori l’ufficio, e soprattutto come vengano divise le eventuali somme intascate in nero. Per capire invece come sia possibile che i contratti ottenuti con pagamenti fantasma siano poi regolarmente registrati in Comune, bisogna tornare indietro all’inizio della vicenda, al gennaio 2006, quando Palazzo Marino firma la convenzione con l’Immobiliare Magolfa srl. L’accordo, approvato in via preliminare dal consiglio comunale, prevede che l’azienda proprietaria dell’area di 6.133 metri quadri possa costruire sul terreno, ma a patto che riservi il 20 per cento della superficie edificata alla «realizzazione di edilizia abitativa convenzionata e relativi parcheggi». Dai calcoli sulle metrature nascono 22 appartamenti per 1.476 metri quadrati complessivi. Case che per 15 anni dall’ultimazione dei lavori devono essere destinate «a persone da scegliersi fra le seguenti categorie». E segue elenco: «Conduttori interessati da ordinanza esecutiva di sfratto (non per mora), famiglie di pensionati o con presenza di handicappati, giovani coppie (sotto i 35 anni) e famiglie di nuova formazione». E qui si apre quello spazio di arbitrio che il venditore ha deciso di colmare a suo vantaggio: di fatto, per il Comune, qualunque coppia giovane che voglia andare a vivere insieme ha possibilità di accedere all’affitto. Non c’è niente di male, anzi. Ma i candidati sono tantissimi, o almeno così sostiene l’agente: «Se quei soldi non me li dai tu me li dà qualcun altro e si prende la casa», dice, forse per mettere fretta. La speranza dell’uomo dietro la scrivania, e di chi accetta le sue condizioni, è che la pratica di affitto (peraltro “pulita”, visto che sul contratto non c’è traccia dell’iniziale pagamento) si perda fra le migliaia di pratiche di edilizia convenzionata che ogni anno arrivano a Palazzo Marino. Dal giugno 2000 al maggio 2008 il Comune ha stretto convenzioni con i costruttori per la destinazione “controllata” di 6.954 alloggi. Vale a dire, il 38 per cento di tutto quello che è stato costruito in città nell’ambito di 53 successivi “Pii”, i Piani integrati di intervento. Che nel caso di via Magolfa qualcosa non abbia funzionato, qualcuno forse lo immaginava. Una mano anonima ha sporcato il muro esterno delle nuove case con una scritta rabbiosa. Una scritta che, letta da chi si è appena sentito proporre in nero una casa destinata a portatori di handicap, suona doppiamente sinistra: «Speculatori al cappio del popolo». 
“Siamo professionisti dell’evasione. Per questo siamo venuti in carcere”. Sono ironici Franco, Patrick e Franz quando passano il portone del carcere di Marassi. La Premiata Forneria Marconi ha visitato i carcerati per “portare un po’ di cose belle dietro le sbarre”. E’ stato Emilio De Maria ad invitarli. Fa il volontario da cinque anni a Marassi, dopo che l’ex Italsider lo ha messo in cassa integrazione. “Ho visto i manifesti e li ho chiamati”. La Pfm non si è fatta pregare; a Genova sono arrivati con qualche ora di anticipo sul concerto al Vaillant Palace giusto per far sentire le loro musiche. “Abbiamo portato dentro un paio di dvd dei nostri concerti. E’ stato bello”, ricorda Franz Di Cioccio, una bandana con i teschi sulla fronte a coprire una vasta ferita che si è fatto giorni fa cadendo durante un’esibizione sul palco. “Entrare in carcere e incontrare i detenuti è roba da brividi”, aggiunge Franco Mussida, lunghi capelli bianchi sulle spalle. E’ d’accordo anche Patrick Djivas. Niente sbarre nella sala che li ha ospitati insieme a 25 detenuti. Un po’ di gelo all’inizio ma presto il clima si è scaldato intonando insieme “La buona novella” di De André. “Bisogna guardarsi in faccia — raccomanda Franz — essere veri. Al di là delle scemate che si raccontando, è incontrando la gente che ci si sente vivi”. 
Colto in flagrante da un agente nella campagna attorno a Soragna a cacciare con un fucile vietato dalla legge regionale. Denuncia penale per aver cacciato "con mezzi abusivi" a carico del candidato sindaco del centrodestra di Soragna Salvatore Iaconi Farina, carabiniere e candidato della lista "Legalità, sicurezza, solidarietà". Il fatto risulta da un verbale della polizia provinciale e risale a un episodio della fine del 2007. Nato Sant'Agata di Militello 55 anni fa, Farina si è arruolato molto giovane nell'Arma. Dopo le prime esperienze in Sicilia e in Calabria, Iaconi Farina è stato trasferito a Parma. Con il grado di brigadiere approda a  Soragna nel 1985 per comandare la locale stazione. Dove rimane per 23 anni,  diventando prima maresciallo, poi luogotenente. Ha ottenuto diversi encomi e  benemerenze, tra cui una dal Capo dello Stato. LA SMENTITA DEL CANDIDATO SINDACO - In riferimento all’articolo da noi pubblicato riceviamo e pubblichiamo: "Il controllo è stato effetuato presso un'azienda faunistica privata, quindi non di frodo, ed è stato effetuato da volontari della Lipu e non da agenti provinciali. La contestazione era per un riduttore del fucile, dunque un componente che non risultava a norma. Anche questo aspetto è stato poi verificato e il riduttore ritenuto idoneo, tant’è che il Gip del Tribunale di Parma ha emesso un decreto di archiviazione perché il fatto non sussiste". Salvatore Iaconi Farina. 
È tornato il tema delle fobie enigmistiche. Ne parlo al plurale anche se per ora abbiamo visto solo quella per i palindromi, conseguentemente (o paradossalmente) battezzata aibofobia . Ci si poteva fermare qui? Naturalmente, sì: ma andatelo a spiegare al lettore Marco Tocci che a ogni proposta di questo tipo risponde con dieci (né più né meno) controproposte analoghe. 1. Paura della narrazione di un anagramma: fiabofobia . 2. Paura di essere gettati in uno scambio di lettere: foibafobia (aggiungo: paura di essere coinvolti in uno scambio di lettere da Luciana Littizzetto: fabiofobia ; paura di essere schiacciati tra un cambio e uno scambio di lettere dall'onorevole Cetto Laqualunque: faziofabiofobia ). 3. Paura di una sciarada tra un premio Nobel e una figura mitologica di donna corazzata: fobiafobia (Dario Fo e Bia, personificazione della potenza guerriera e body guard di Zeus). 4. Libidinosa paura della zeppa: foiafobia . 5. Paura del cambio d'iniziale, tipica dei giovani esploratori: tobiafobia . 6. Paura di essere scartati per aver fatto discorsi eleganti: forbiafobia . 7. Paura del cambio di consonante, tipica di Goffredo: fofiafobia . 8. paura di essere immortalati insieme ad un prete tv degli anni '60, incatenati e chiusi da un lucchetto: tototobiafobia . 9. paura degli antipodi inversi senza senso: ibofafobia . 10. forma di ipocondria concentrata sulle malattie virale, gli incidenti ortopedici e i biscarti iniziali: tifotibiafobia . Ci possiamo fermare qui? Potremmo, ma ovviamente viene voglia di trovare subito i derivati: a me piacciono particolarmente i paurosi della zeppa, gli obicifobici , e ancor di più quelli dello scarto, che significativamente verranno detti forbicifobici . È anche difficile resistere alla tentazione di trovare gli equivalenti in termini di - filia : quelli che amano così tanto lo spostamento di vocale da corrergli incontro sono affetti da filaifilia ; l'amore per lo scarto è incestuoso, una figliafilia ; quello per la zeppa è fatto di paziente amore per il prossimo, una filafilia ; quello per il cambio di iniziale si abbina a tipiche passioni infantili, una biliafilia ; quello per il lucchetto è tipico degli ammiratori delle pellicole della Farrow, filmmiafilia . 
Mario Alessi, condannato a 30 anni per l'omicidio del piccolo Tommaso Onofri, è stato trasferito dal carcere di Mammagialla di Viterbo a quello di Parma. Il trasferimento sarebbe stato disposto per allontanare Alessi da Rudy Guede, anch'egli recluso a Viterbo, dove sta scontando la pena per l'omicidio di Meredith Kercher. All'inizio di marzo, Alessi aveva rilevato che Guede, durante l'ora d'aria gli aveva confidato che Raffaele Sollecito e Amanda Knox (gli ex fidanzati condannati dalla corte d'assise di Perugia a 25 e 26 anni di carcere) sarebbero estranei all'omicidio Kercher. L'ivoriano, sempre secondo Alessi, gli avrebbe detto che a uccidere la giovane studentessa sarebbe stato un suo amico.  Alessi aveva ripetuto il racconto davanti agli avvocati di Sollecito, Giulia Bongiorno e Luca Maori, che lo avevano registrato, depositando le sue dichiarazioni alla procura di Perugia. Guede ha sempre smentito di aver fatto delle confidenze ad Alessi e il contrasto che da allora si è aperto tra i due ha indotto i responsabili del Dap a disporre il trasferimento di Alessi a Parma. 
Uno spot planetario per il sindaco di Milano, Letizia Moratti. O meglio: una piccola campagna di promozione della sua immagine internazionale. A questo sono serviti 75mila euro del Comune di Milano, assegnati alla filiale italiana di una società televisiva con sede a Londra, la Fbc Tv, per realizzare e mandare in onda un servizio su “World Business”, il programma di Alan Friedman trasmesso da 14 stazioni tv in tutto il mondo, tra cui Cnbc e Al Arabiya, e su una quarantina di linee aeree, in First class e Businnes class. Argomento: la partecipazione di Letizia Moratti al World Economic Forum che si è tenuto a Davos, in Svizzera, a fine gennaio 2010. VIDEO Lo spot della Moratti Lo rivela un documento della Direzione centrale comunicazione e del Settore relazioni internazionali di Palazzo Marino, che autorizza la spesa e ne ricapitola i motivi. «Milano ha come mission – dice il documento – la promozione a livello internazionale delle politiche economiche attuate dalla città e dei suoi piani in vista dell’Expo 2015, con l’obiettivo di raggiungere decision maker internazionali, élite politiche e finanziarie e investitori globali». Per questo è utile realizzare il programma, in cui si pubblicizza l’incontro, a Davos, tra Letizia Moratti e la regina Rania di Giordania, rispettivamente copresidente e presidente del Women Advisory Board dell’Expo, presentato proprio durante il Forum. “World Business” va in onda in dodici lingue in oltre 100 paesi, Stati Uniti, Europa, Paesi del Golfo arabo, India, Estremo oriente. È un programma giornalistico, ma evidentemente non disdegna di far passare servizi a pagamento: «Fra gli strumenti di comunicazione capaci di raggiungere in modo diretto un’audience di alto livello composta da opinion e decision maker, dell’élite politica, economica e finanziaria e da investitori globali, è stata individuata la società Fcb Tv, specializzata nella comunicazione istituzionale, politica e governativa internazionale». Il budget è stato assegnato a trattativa privata diretta e la fattura dovrà essere pagata entro il 15 aprile. Basilio Rizzo, consigliere comunale della Lista Fo, ha diffuso un’interrogazione al sindaco in cui critica l’iniziativa: «Ho sempre pensato che la figura del sindaco di Milano fosse così rilevante da meritare l’attenzione dei media in quanto tale, per la funzione che svolge, per il prestigio riflesso della città. Sono perciò sbalordito nel sentirmi riferire che si sono spesi oltre 70mila euro di denaro pubblico per ottenere la copertura mediatica della partecipazione al Forum di Davos. Chiedo al sindaco se non ritenga un po’ mortificante dover pagare per dare notizia della propria presenza a un convegno internazionale». Argomenti sprechi 
