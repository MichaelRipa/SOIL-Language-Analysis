Il procuratore capo di Savona Francantonio Granero ha aperto un fascicolo contro ignoti per le frequenti soppressioni di treni nel Savonese dall'inizio dell'anno. Il magistrato vuole anche capire le dinamiche che causano convogli in ritardo o sovraffollati nei giorni in cui l'utenza è maggiore (come il weekend) e le difficoltà per ottenere i rimborsi dei biglietti. La Procura ha aperto l'inchiesta ipotizzando il reato di interruzione di pubblico servizio. Domenica l'ultima odissea per i passeggeri: sei ore per arrivare a Diano Marina con un Torino-Ventimiglia, il doppio del previsto in carrozze stipate all'inverosimile. (l. m.) 
«Mi candido alle primarie per voltare pagina, per dare una scossa alla città». Giuliano Pisapia, avvocato ed ex deputato indipendente di Rifondazione, si è presentato al teatro Litta davanti ad almeno 600 persone, in parte rimaste fuori dalla sala. Molta società civile, e tanti amici e compagni di una vita di impegno professionale e civile. Compreso un outsider come Ricky Gianco: «Sono un cane sciolto, scelgo chi mi piace. E lui mi piace». Per parafrasare una frase famosa, la politica è quello che succede mentre si fanno altri progetti. Ecco allora che, mentre il Pd discute su primarie di coalizione e nomi per le elezioni comunali del 2011, un candidato sindaco esce allo scoperto in modo autonomo, provocando malumori nel maggior partito del centrosinistra. Pisapia tira dritto: «Le primarie sono un momento di costruzione del programma e di partecipazione dei cittadini. Sarei un candidato di parte? Vorrei esserlo di tutti e specialmente dei tanti disillusi che non vanno più a votare. Mi sono mosso troppo presto? Ma se la Moratti è in campagna elettorale da mesi, si è fatta perfino la sua tv». Quanto alle cose da fare, sono talmente tante (lavoro, casa, periferie, integrazione, verde, Expo) che Pisapia trova una sintesi efficace: «Dalle buche nelle strade, che non sono un tema troppo piccolo, alla felicità, che non è un tema troppo grande. Vorrei una città sicura e allegra». In ogni caso, «bisogna cambiare, perché negli ultimi vent’anni la destra ha scippato l’anima della città. Milano dava lavoro, accoglieva tutti. Ora perfino la Scala è stata abbandonata, i prezzi sono del 4,7 per cento più alti della media nazionale e un terzo dei nuovi poveri ha meno di 35 anni». Letizia Moratti lo ha già bollato così: «Di sicuro rappresenta la sinistra, forse un po’ estrema. Non penso ci sia ancora un candidato sindaco». Pisapia le risponde a stretto giro di posta: «Sono sempre stato di sinistra, credo però che a Milano si possa formare un’ampia coalizione che comprenda la sinistra, il centrosinistra e tutte le associazioni che hanno arricchito la città in questi anni e che purtroppo, date le carenze delle istituzioni comunali non sono riuscite da sole a dare una risposta ai bisogni dei milanesi». La platea rispecchia questa aspirazione. Si va dagli antichi socialisti Roberto Biscardini e Roberto Caputo fino a Nello Patta e Luciano Muhlbauer (Rifondazione), passando per mezzo Pd. Quello favorevole a primarie di scelta, con una competizione vera, e non a primarie di legittimazione pilotate dai dirigenti del partito. Chiara Cremonesi di Sel (Sinistra ecologia libertà), che con la società civile spinge Pisapia, va dritta al punto: «Il tempo per decidere è adesso, eppure il Pd non ci ha chiesto alcun incontro, nemmeno sul programma. Non possiamo morire per le loro divisioni». Il modello, manco a dirlo, è quello di Nichi Vendola. Le reazioni milanesi, per ora, somigliano parecchio a quelle del caso pugliese: fastidio e accuse di «fuga in avanti». «Se ci sono altri candidati va benissimo — chiarisce Carlo Monguzzi, verde passato al Pd — ma se non ce ne sono altri si andrà avanti con Pisapia, che è serio e capace. Per ora è l’unico in campo, altri non ce ne sono. Perciò è una sfida al Pd. Le primarie sono fissate per ottobre, non è tardi per fare una buona campagna elettorale ma i candidati verranno decisi dalla base, non dai dirigenti. Le primarie vogliono dire questo». 
ROMA - Il presidente di Finmeccanica Pierfrancesco Guarguaglini è stato ascoltato per oltre due ore dai magistrati romani nell'ambito dell'inchiesta su un investimento di 8,3 milioni di euro sborsati da Gennaro Mokbel per l'acquisizione di quote di una società, la Digint, partecipata da Finmeccanica. L'indagine nasce dall'inchiesta su un maxiriciclaggio che coinvolge Fastweb e Telecom Italia Sparkle. L'audizione di Guarguaglini arriva dopo l'arresto di un ex consulente di Finmeccanica, Lorenzo Cola, fermato giorni fa dai carabinieri del Ros mentre lasciava l'Italia.  Cola è accusato di riciclaggio internazionale in concorso con l'imprenditore Gennaro Mokbel, uno dei presunti capi dell'associazione per delinquere sgominata dal Ros, l'ex senatore Nicola Di Girolamo, e altre due persone finite nell'inchiesta, Marco Iannilli e Marco Toseroni. Secondo quanto si è appreso il numero uno di Finmeccanica avrebbe risposto a tutte le domande  ribadendo, tra l'altro, di non aver mai incontrato o conosciuto Gennaro Mokbel, e che la Digint non è una 'scatola vuota' ma una  società con qualche decina di addetti che opera nel campo della  sicurezza dei sistemi informatici e che non è mai stata usata per la creazione di fondi neri. In base alla ricostruzione offerta da Guarguaglini ai magistrati  capitolini, l'attività di acquisizione di quote di Mokbel o di altri  ha riguardato la Financial Lincoln Sa, di cui Finmeccanica non aveva  alcuna visibilità. Il gruppo capeggiato da Mokbel, secondo quanto detto dal numero uno di Finmeccanica non è entrato direttamente in  Digint, ma si è servito dell'altra partecipata, che comprendeva altri  soci. Il presidente Guarguaglini ha poi ribadito che l'ex consulente di Finmeccanica Lorenzo Cola è stato un  consulente per conto di Ernst & Young, e in questa veste ha collaborato con Fimeccanica. Cola avrebbe seguito l'acquisto di un'importante società della difesa negli Usa nel 2008 e sarebbe  entrato nelle trattative con la Libia, per forniture nell'industria militare e civile. La vicenda della Digint è stata al centro di diversi interrogatori degli indagati. Allo stesso Mokbel, in primis, è stato chiesto il senso di questa operazione finanziaria, che risale al 2007, quando acquistò la maggioranza della Digint per circa 8 milioni di euro. Anche l'ex senatore Di Girolamo è stato sentito dagli inquirenti su questo tema specifico ed avrebbe ammesso, secondo indiscrezioni, che l'operazione Digint sarebbe servita a creare fondi neri all'estero. Secondo l'ipotesi accusatoria la Digint avrebbe dovuto acquisire contratti, salendo così di valore: a questo punto il 51% acquistato dal gruppo riconducibile a Mokbel sarebbe stato venduto a Finmeccanica ad un prezzo di molto maggiorato rispetto all'originario impiego di risorse finanziarie e le plusvalenze di questa operazione sarebbero state ripartite tra gli interessati. 
E' stato inaugurato oggi a Parma il primo corso nazionale di specializzazione in tema di Sicurezza Alimentare a cui hanno partecipato venti Carabinieri dei Nas. Si tratta di un corso teorico-pratico altamente specialistico che ha come docenti esperti internazionali del panel Feedap dell'Authority Europea per la Sicurezza Alimentare (Efsa) che si occupano di sicurezza ed efficacia di additivi, prodotti o sostanze usati nei mangimi, esperti del Ministero della Salute e Ufficiali del Comando Carabinieri per la Tutela della Salute. Il corso rientra tra le iniziative previste dal Protocollo che il Ministro della Salute Ferruccio Fazio ha firmato con l'EFSA e il Comune di Parma, alla presenza del Commissario europeo alla Salute e alle Politiche dei Consumatori John Dalli, che prevede la creazione di un Polo Europeo di Alta formazione per la sicurezza alimentare, in collaborazione sia con l'Università Cattolica che con l'Università Statale di Milano. Polo di Formazione che contribuirà all'alta specializzazione di figure professionali nel campo della sicurezza alimentare e della Comunicazione del rischio alimentare ai consumatori. I profili didattici verranno, in seguito, strutturati e consolidati nei prossimi anni con la creazione di una Scuola Superiore che sarà protagonista di iniziative didattiche rivolte ad enti ed organizzazioni con vocazione nel campo alimentare. Tema centrale sarà la sicurezza della filiera alimentare che dovrà sempre più ispirarsi a criteri di rigore e trasparenza nella condivisa ottica della tutela del consumatore. In particolare l'iniziativa partita oggi è dedicata alla sicurezza dei mangimi per animali, primo anello della filiera alimentare a cui faranno seguito altri incontri. Alla cerimonia inaugurale di apertura a Parma hanno partecipato l'Assessore alla Sanità Pallini e l'Assessore alla Sicurezza Fecci del Comune di Parma che hanno portato i saluti del Sindaco e confermato la disponibilità delle autorità locali per future edizioni; Giselle Gizzi di EFSA che ha portato i saluti della Direttrice Efsa Catherine Geslain-Lanèelle e l'auspicio che future iniziative possano essere reiterate anche a favore di altri organismi di controllo europei nel settore alimentare; il Generale di Brigata Cosimo Piccinno, Comandante nazionale dei Nas e il dott. Romano Marabelli, Capo Dipartimento Sanità Pubblica Veterinaria, Nutrizione e Sicurezza degli Alimenti del Ministero della Salute che hanno sottolineato la rilevanza del corso ed hanno evidenziato l'importanza della collaborazione tra l'Efsa, il Ministero della Salute ed i Carabinieri dei Nas, che rappresentano un esempio da seguire anche a livello europeo. 
PARIGI - "Eric Woerth è un uomo profondamente onesto, che in queste settimane ha subìto tutto con grande dignità. Ha la piena fiducia mia e degli altri ministri, non ho motivo per separarmi da lui": con la difesa a spada tratta del suo ministro del Lavoro, coinvolto nel caso Bettencourt e in procinto di presentare, domani, la riforma delle pensioni in Consiglio dei ministri, è cominciata l'intervista a France 2 dai giardini dell'Eliseo del presidente francese, Nicolas Sarkozy. "Ho parlato con Woerth, gli ho detto che non ci sono più sospetti, che è completamente scagionato e che voglio che si consacri esclusivamente alla riforma delle pensioni", ha continuato Sarkozy, precisando che la riforma andrà avanti "secondo il calendario previsto". Con riferimento alle accuse di aver preso soldi dalla famiglia Bettencourt, il presidente ha respinto con forza le accuse: "E' una vergogna", ha detto, sottolineando di "essere preparato" a uno scandalo di questo tipo, perchè "sono stato eletto per risolvere i problemi della Francia, e questo si fa attraverso le riforme, compresa quella delle pensioni. Quando fai delle riforme dai fastidio a molta gente". Il presidente francese ha anche aggiunto che, se fosse stato un uomo legato al denaro, avrebbe fatto "un'altra carriera rispetto a quella di impegnarmi nella vita politica al servizio del Paese, come faccio da 35 anni". Il capo dello Stato ha anche puntato il dito contro chi è ossessionato dal denaro. "Da qualche settimana - ha detto - sento delle persone che esprimono il loro odio nei confronti del denaro. Mio dio! Diffido di chi idolatra il denaro come di chi lo detesta. Alla fine è la stessa cosa. E' un rapporto malsano", ha concluso Sarkozy. 
MADRID - Madrid non ha dormito e non dormirà. Festa prolungata, la finale non finisce più. I campioni di Spagna sono tornati a casa, si sono consegnati nelle braccia della folla. "Il nome della Spagna sarà per quattro anni in cima al mondo". Lo dice il capitano Casillas, il capitano innamorato che guida la Seleccion. Trofeo in mano, cuore che batte. E' il primo a scendere dall'aereo che ha riportato la nazionale in patria, ore 15 a Barajas, in una pista privata e protetta dell'aeroporto di Madrid. Neanche a bordo hanno dormito, c'era troppa felicità da smaltire. Salutano, Del Bosque riceve la coppa dall'uomo con la fascia al braccio, la solleva, ride come quando quasi non ci si crede. Cerimonia breve, a parte la stampa il tifo lo fanno gli impiegati dello scalo, poi tutti sul bus. Pranzo veloce, poi verso palazzo Reale. La gente è sempre in strada, le vie del centro, le piazze, i parchi sono pieni. I presidi di bandiere e vuvuzelas sono una linea continua e accecante di suoni e colori per tutta la città. Traffico rallentato, ma nessuno sembra lamentarsi. Negli uffici la gente è arrivata tardi stamattina, ed è uscita presto, è un giorno che non accade più. Il programma è intenso per la nazionale, prima tappa ufficiale a Palazzo della Zarzuela. Il re Juan Carlos e famiglia accolgono le Furie Rosse che stanno in tuta tra gli stucchi della regalità. "'Siete un esempio di sportività, nobiltà e di squadra" ha detto il sovrano, che sembrava in realtà un ragazzo nella sua emozione, dice grazie "per aver fatto vibrare tutta la Spagna e aver realizzato uno dei nostri sogni". Casillas gli regala una maglia con tutti i 23 autografi della squadra. Anche la Regina Sofia, il principe Felipe e la moglie Letizia, le loro bimbe Leonor e Sofia cui viene passata la Coppa, la toccano timide, la sollevano. Che gioco. Del Bosque parla poco - è semplice e facile come si sa - lo fa quando alle 18 il percorso della gloria li porta al palazzo della Moncloa, sede del governo spagnolo: "Ringrazio tutti gli spagnoli per il sostegno che ci hanno dato. Questo successo appartiene a tutti, dai club più piccoli a quelli più grandi". Zapatero: "Sono la forza unita di tutta la Spagna". E verso Casillas: "Che parata a Robben". Niente di formale, la serietà della felicità, il premier conclude invitando Iniesta sul palco, "l'uomo che ci ha fatto vincere"... Eccolo: "Sono orgoglioso di far parte di questa squadra". Saluti, baci, abbracci. Molte risate. Salgono tutti sull'autobus che parte verso il cuore di Madrid, tirano bandiere, loro le firmano, il corteo procede lento tra i corpi ovunque. Sulla Gran Via, attraverso Cibeles, la piazza usuale delle feste, Neptuno, il Paseo del Prado. La storia tra la storia. E poi Atocha, la Ronda de Toledo, sui fianchi del palazzo Reale fino all'Explanada del Puente del Rei. Palco per la musica, la conclusione della marcia. Difficile contare quanti sono, una distesa di rosso e stendardi, il caldo fuori con quello dentro. Facile calcolare quanto pesa un giorno così. 
In tre mesi, solo 35 donne a Milano hanno scelto di abortire ricorrendo alla Ru486. Un numero molto limitato, tanto che nelle corsie ospedaliere c'è chi parla di un "flop" della pillola abortiva che avrebbe dovuto rappresentare una valida e diffusa alternativa all'aborto chirurgico. Ma i numeri parlano chiaro. Per il momento la Ru486 ha convinto solo poche donne: 35 in tre mesi. Dal 20 aprile, giorno del primo intervento a Niguarda a tre settimana dall’introduzione, a oggi tutti i reparti di ostetricia e ginecologia milanesi si sono attrezzati per garantire alle donne che ne facevano richiesta di poter interrompere la gravidanza senza dover entrare in sala operatoria. Ma il boom di richieste non c'è stato. E per rendersene conto basta fare un giro negli ospedali e raccogliere i dati sull'uso della Ru486. In Mangiagalli, l'ospedale che più si è battuto per garantire i diritti delle donne, solo 9 ragazze hanno chiesto espressamente di abortire con la Ru486. In otto hanno accettato il ricovero di tre giorni, previsto dal ministero della Salute, e una sola donna ha preso la pillola e poi ha firmato per poter tornare a casa e continuare la terapia senza dover stare in corsia. La Mangiagalli è uno dei grandi poli di riferimento delle donne e per 9 pazienti che hanno chiesto di far ricorso alla Ru486, ce ne sono state 420 che, sempre negli ultimi tre mesi, hanno invece optato per l'aborto chirurgico. Numeri molto piccoli anche al Buzzi con dieci casi in cui è stato utilizzato il nuovo farmaco. Al Niguarda siamo a quota otto, al San Carlo cinque, alla Macedonio Melloni tre. Zero casi, invece, al San Paolo e al Sacco. E per rendersi ulteriormente conto di quanto sia minimo il ricorso all’aborto farmacologico, è sufficiente ricordare che a Milano gli aborti sono 7mila l’anno, con una media di 583 al mense. Insomma, per il momento le prime scorte di Ru486 acquistate dagli ospedali milanesi sono quasi intatte. Le farmacie interne hanno le loro scorte ma dai reparti la richieste arrivano con il contagocce. L’atteso boom non c’è stato. Le direzioni sanitarie di tutti gli ospedali hanno mantenuto la massima sorveglianza sull’applicazione della Ru486 ma dopo i primi giorni di apprensione, tutto è filato via liscio. Alle donne che ne hanno fatto richiesta è stata garantita la privacy totale e lo stesso atteggiamento è stato adottato anche con le pochissime che hanno scelto di non accettare il ricovero, firmando il documento con cui farsi dimettere. La Ru486 che inizialmente sembrava dovesse diventare uno dei temi roventi della sanità, si è trasformata in una normale pratica ospedaliera, già classificata tra quelle poco richieste dalle donne. Ma nonostante il primo bilancio numericamente non clamoroso, sulla Ru486 negli ospedali nulla cambia: l’aborto farmacologico è ormai entrato a far parte dei servizi sanitari sul fronte della ginecologia e ostetricia. 
Di Vaio, con quale spirito comincia la sua terza stagione col Bologna? “Ogni anno riparto sempre con un po’ più d’entusiasmo del precedente. Sono al ritiro numero 18, da giovane mi pesava, non m’alzavo mai presto, era un litigio continuo con la sveglia. Ora, abituato con le bimbe, è un piacere”. In settimana compie 34 anni. “Col tempo diventa importante la testa: altrimenti non riuscirei a star dietro a tutti questi ragazzi. Colomba mi ha chiesto di fare loro da guida, spero di poter essere quello che fu Signori per me quando approdai alla Lazio. Posso aiutare i nuovi arrivi a capire l’idea dell’allenatore e le regole, anche morali, che valgono all’interno dello spogliatoio e che ci hanno consentito l’anno scorso di far bene”. Stavolta si riparte con una nuova società. Ha sentito Porcedda? “Non ancora, ma è normale, con tutti gli impegni che ha avuto. Da quel che ho letto, ha grande entusiasmo e soprattutto un programma proiettato nel tempo, almeno per i prossimi tre anni. Una lunga scadenza che ci dà modo di lavorare con maggiore serenità nel quotidiano. Le idee sono tutte positive, ora vanno trasformate in realtà”. Ha avuto paura di un’altra estate senza prospettive? “Beh, dopo l’esperienza degli ultimi due anni, il timore di aver davanti un altro pseudo-compratore c’era. Invece si riparte nel modo migliore e penso che anche la piazza abbia tutt’altro entusiasmo. Affrontare il terzo anno di fila in difficoltà non sarebbe stato bello. Poi, è chiaro, questo non vuol dire che siamo già salvi di sicuro. Per ora c’è più euforia, più curiosità di vedere la squadra che nasce”. Arrivano molti giovani: Meggiorini ed Esposito i primi. “Giovani ma già con esperienza in A, conoscono le difficoltà che dovranno affrontare. Con Meggiorini sono stati bravi e tempestivi nel portarlo a Bologna, può ancora crescere”. Dopo i 24 gol di due anni fa e i 12 della passata stagione, qual è il suo obiettivo adesso? “Sarebbe bello trovare una via di mezzo fra queste due cifre. In ogni caso, mi divertivo di più l’anno scorso, quando eravamo tutti più pericolosi”. Lei, come Colomba, aveva chiesto più volte la conferma della vecchia guardia, non l’hanno accontentata. “Erano consigli alla vecchia proprietà: in un momento di incertezza, senza andarsi a impelagare in strade difficili, era opportuno confermare chi l’anno scorso aveva giocato di più”. E ora? “Non ho cambiato idea. Raggi, Guana, Mingazzini e Lanna, per fare solo alcuni nomi, sono stati professionisti esemplari in campo e fuori, indispensabili per il gruppo. Sia chiaro: è la nuova proprietà che decide. Ma noi che viviamo il Bologna da dentro diamo qualche suggerimento”. Gli obiettivi? “Una salvezza tranquilla. Ma prima dobbiamo trovare la quadratura della squadra, il modulo migliore, e pensare di fare i punti attraverso il gioco. L’anno scorso, per le caratteristiche del nostro centrocampo, puntavamo a rubar palla e ripartire subito, quest’anno dipenderà da chi arriverà”. Porcedda vuole un Bologna divertente. “Se troviamo gli equilibri, facciamo punti e ci piazziamo a metà classifica, si divertirà di sicuro. L’importante è trovare subito la nostra identità”. Può essere l’anno di Gimenez? “Se lo aspettano tutti. La voglia di far bene ce l’ha”. Lei vorrà giocare sempre da prima punta. “E’ il ruolo che mi piace di più”. E’ in scadenza di contratto. “Non è un problema. Il mio futuro dipenderà da come giocherò in questa stagione. Voglio chiudere la mia carriera qui, anno per anno deciderò se andare avanti”. Con chi ha visto la finale del mondiale? “Con Mutarelli, mio compagno di stanza. Lui tifava Olanda, io Spagna. E alla fine il campo ha detto chi era più forte. Certo, quei due piccoletti lì, Xavi e Iniesta… Giocarci insieme sarebbe un sogno”. 
