QUANDO fissammo la data del nostro incontro il cardinale Carlo Maria Martini mi disse che il tema sul quale desiderava si svolgesse la conversazione era la Resurrezione. Ne rimasi un po' stupito e anche preoccupato; gli feci osservare che su quell'argomento avremmo avuto assai poco da dirci. Se c' è un punto sul quale il non credente non ha alcuna possibilità di contatto con un cristiano doc come Martini è proprio quello. Ma il cardinale insistette. "Vedrà - mi disse avremo tutti e due molte idee da scambiarci su quell'argomento. Del resto la Resurrezione è da tempo il fulcro della mia vitae ho molta voglia di discuterne con lei". Ci siamo incontrati il 10 maggio scorso a Gallarate, nella casa di riposo della Compagnia di Gesù dove Martini alloggia da qualche anno dopoi mesi passati a Gerusalemme. In due anni questa è la terza volta che vado a trovarlo. Nel frattempo ci siamo scritti e sentiti, ormai siamo in confidenza. Io gli voglio bene e credo che me ne voglia anche lui. Il tempo, è vero, passa con grande rapidità, ma lui non mi è parso cambiato. La voce si è affievolita, quella sì, è meno sonora o io son più duro d' orecchio; abbiamo avvicinato di più le poltrone sulle quali eravamo seduti. "Lei ha scritto un libro di recente". "Sì, un viaggio nella modernità. Temo che, se avrà voglia di leggerlo, non sarà d'accordo su molte cose". "Non ne sia così sicuro: tra un credente come me e un non credente come lei i punti d'incontro sono molti, l'abbiamo già verificato". "È vero - ho risposto - lei però me ne ha proposto uno, la Resurrezione, che ha più l' aria d' una sfida che di un terreno d' incontro. Chi come me non crede nell'oltremondo, tantomeno crede nella Resurrezione di Gesù e nella nostra. Lei però vede nel Resurrecturis il fulcro della sua vita spirituale. Può spiegarmene la ragione? In fondo si tratta di un miracolo. Pensavo che lei fosse piuttosto scettico sui miracoli". "La Resurrezione del Cristo non è un miracolo. Il Dio che attraverso il Figlio ha assunto natura umana, dopo la morte sulla croce riassume la sua natura divina e immortale". "Capisco. Ma la Resurrezione dei morti? Quello è un miracolo". "È un mistero, un mistero della fede. Lei mi ha chiesto perché rappresenta, per me e per tutta la comunità dei fedeli, il fulcro della nostra vita. Cercherò di spiegarlo. La Resurrezione dei morti è un fatto storicamente positivo. Lo Spirito risorge in tutti noi. Risorge ogni giorno, risorge quando preghiamo, quando ci comunichiamo mangiando il pane e bevendo il vino del Signore, quando risorgono in noi la carità e la speranza del futuro, quello terreno e quello extraterreno. La storia del mondo non sarebbe quella che è se la speranza non alimentasse i nostri sforzi e la carità non illuminasse la nostra vita quotidiana. La Resurrezione dello Spirito è la fiamma che spinge le ruote del mondo. Lei può immaginare un mondo senza carità e senza speranza?". "Non lo immagino infatti. Ma speranza e carità illuminano anche la vita dei non credenti o almeno di molti di essi. Noi non abbiamo bisogno della fede, l'amore del prossimo, secondo me, deriva da un istinto che opera in ciascuno di noi. È l'istinto della vita, l'istinto della socievolezza, l'istinto della sopravvivenza della specie". "Lei pensa che quell'istinto sia sempre presente in ogni individuo?". "Penso che sia sempre latente, ma sempre in contrasto con l'amore di sé. La vita non è che un eterno contrasto tra questi due elementi. La natura umana poggia sulla dinamica di questi due elementi". "Ogni volta che l'amore del prossimo vince sull'egoismo dell'amore di sé, quello è il momento in cui lo Spirito risorge. Il fatto che lei lo chiami istinto non cambia la tessitura della vita: per me è la Resurrezione". "Ma non la Resurrezione dei morti". "Quello è un mistero della fede, un di più che ci aiuta. Io non lo chiamo miracolo, lo chiamo necessità. La necessità di vivere con carità e speranza". "Cardinal Martini lei ha conosciuto il teologo Hans Küng? Conosce la sua teologia?". "Eravamo tutti e due nel Concilio Vaticano II. Abbiamo la stessa età, eravamo molto giovani allora, della stessa età di papa Wojtyla. Poi l'ho incontrato varie volte, abbiamo discusso spesso, abbiamo un buon rapporto". "Küng fa un'affermazione molto netta nel suo ultimo libro. Dice che la fede illumina la vita ma che per raggiungere la fede occorre una condizione preliminare: bisogna innanzitutto amare la vita. Amarla d' un amore profondo. L'amore per la vita è una condizione non sufficiente ma necessaria per la maturazione della coscienza. Lei è d' accordo con questa posizione?". "Sì, sono d' accordo con Küng. Penso anch' io che bisogna amare profondamente la vita per essere poi illuminati dalla grazia e dalla fede". "Tutto sta nel capire che cosa s' intenda quando si dice "amare profondamente la vita"". "Lei che cosa ne pensa? Che cosa vuol dire?". "Pensoa un amore responsabile. Penso a una vita che non umilii la vita degli altri, non le rechi danno ma anzi l'arricchisca di sentimenti e maturi l'umanità che è in ciascuno di noi". "Questo è anche il mio pensiero di cristiano. L'amore per la vita concepito in questo modo è appunto la condizione necessaria anche se insufficiente che può condurre alla fede. Oppure fermarsi a quella tappa iniziale". "Una tappa imperfetta? Non perfettamente matura"? Capii che gli costava molto rispondere a questa mia domanda. Poi disse con un soffio di voce: "Una stilla di divino c' è in ogni uomo. Siamo le foglie dissimili di un unico albero. Non spetta a me distinguere le foglie meglio riuscite. Cristo ha detto: non giudicate". Pioveva a scroscio fuori dalla finestra. Portarono le pillole per il cardinale e una tazza di tè per me. Le tendine sui vetri erano orlate con un ricamo che mi ricordò la mia casa di bambino e l'immagine di mia madre. Le preghiere che mi faceva recitare la sera prima del sonno. Pensai che i credenti, quelli veri, erano rimasti un po' bambini, ma poi scacciai subito quel pensiero. Ti senti superiore? Mi dissi. Sei polvere e polvere tornerai, perciò lui ha ragione: non giudicare. Gli dissi: "Alla Resurrezione non credo, ma credo nel Golgota". "Stavo appunto per domandarglielo. Mi dica". "Credo nel Golgota perché lì fu celebrato il sacrificio di un giusto, di un debole, di un povero. Quel sacrificio si ripete ogni giorno ed è il vero ed unico peccato del mondo: il sacrificio, la sopraffazione, l'umiliazione del povero, del debole, del giusto. Il Golgota raffigura il peccato del mondo". Il cardinale mi guardò come si guarda un catecumeno, uno sguardo che mi parve una carezza. Notai che aveva un tic frequente all'occhio sinistro, spesso lo chiudeva ma quando lo riapriva era ancor più espressivo dell'altro. Credo fosse l'effetto della sua sindrome parkinsoniana, la stessa malattia di papa Wojtyla. Poi mi disse: "Sì, il Golgota rappresenta il peccato del mondo. A volte la Chiesa si occupa di troppi peccati e non tutti nella Chiesa sanno e sentono che quello è il solo, vero peccato: la sopraffazione, l'umiliazione, il disconoscimento del proprio simile tanto più se è debole se è povero se è escluso. E se è un giusto. Uno che non farebbe mai cose che umiliano la dignità della persona. Il Golgota dovrebbe essere l'inizio di un percorso penitenziale che dura tutta la vita". Questa frase mi colpì; non avevo pensato ad un percorso penitenziale. Chi era coinvolto in quel percorso di penitenza? Glielo chiesi. Rispose: "Tutto il mondo". "Ma il vostro Cristo non era venuto per annunciare la salvezza? Un patto rinnovato tra il Signore e gli uomini?". "Appunto. Portò la consapevolezza del peccato che era stato commesso e la necessità di espiarlo attraverso la penitenza". "In un altro nostro incontro lei mi parlò della necessità per la Chiesa di rivisitare il sacramento della confessione. C' è un nesso fra quel suo desiderio e quanto mi ha appena detto?". "La confessione dev' essere per i cristiani l'inizio di un percorso penitenziale che dura tutta la vita. Se il peccatoè quello che abbiamo definito come il vero peccato del mondo, l'espiazione non richiede soltanto il risarcimento materiale del danno; l'espiazione comporta molto di più: comporta la rieducazione del peccatore, la scoperta da parte sua di una vita diversa. È la scoperta della gioia e del gaudio che quella vita nuova e diversa si effonde nella sua anima". "Cardinale, ha presente il romanzo Resurrezione di Tolstoj?". "Ha ragione di richiamarlo. Quel romanzo racconta esattamente questo percorso. Il protagonista era un ricco e giovine signore che approfitta e stupra una minorenne. Passano gli anni e alla fine il protagonista ha perso tutto il suo patrimonio ed è condannato e deportato in Siberia, ma nella sua coscienza si è fatta strada la sofferenza per quanto ha commesso e la necessità di espiarlo. Quando l' espiazione tocca il culmine la sua anima si apre alla consolazione e alla gioia". "Lei ha richiamato Tolstoj; anche Manzoni racconta un processo analogo e la gioia che viene dall'espiazione". "L' Innominato, il suo pentimento, l'affanno di espiaree la pace dell'anima che provoca l'espiazione". "La pedofilia è uno di quei peccati?". Non avevo ancora introdotto quel tema, mi pareva che fosse imbarazzante per un porporato affrontarlo in un colloquio con chi fa professione di giornalismo. Ma in un certo senso era lui che mi ci aveva portato. Infatti rispose senza esitazione. "La pedofilia è il più grave dei peccati, non umilia soltanto la persona e il debole, ma viola addirittura l' innocente. Aggiungo: nei casi che si sono verificati nella Chiesa i colpevoli sono addirittura sacerdoti e vescovi che hanno come primo compito quello di educare i giovani e i giovanissimi e quindi debbono frequentarli per adempiere il loro magistero. Ci può essere peccato più grave di questo?". "La Chiesa però condanna il peccato ma perdona il peccatore. Non c' è contraddizione? Il Papa ha assunto un atteggiamento assai rigoroso in questi ultimi mesi e ha anche imposto un criterio di trasparenza invitando i vescovi e i parroci a informare l'autorità giudiziaria distinguendo il reato dal peccato. Vorrei capire se tutto ciò rappresenta un'innovazione del diritto canonico". "Non mi occupo di diritto canonico perché in questo caso ha ben poco rilievo. Quanto alla denuncia del reato all'autorità giudiziaria, direi che si tratta di un atto assolutamente dovuto, la pedofilia è un grave reato in tutti i codici del mondo e va perseguito. Ma, trattandosi di solito di persone avanti negli anni, è lecito prevedere che la pena inflitta dall'autorità giudiziaria avrebbe un'esecuzione relativamente breve. Comunque non è quello il punto. Ritorno al tema della penitenza e dell'espiazione. Si perdona il peccatore che compia un percorso penitenziale che durerà quanto dura la sua vita terrena. L'espiazione dev' essere così intensa da colmare quell'anima e da farle assumere il compito di risarcire chi ha subito il sopruso. Dico risarcire ma non mi riferisco a risarcimenti materiali che pure sono dovuti. Mi riferisco a un rapporto di anime. L'anima del peccatore non avrà altro fine che redimersi, risarcirei sentimenti violati, risorgere. Solo in quel modo ritroverà la pace e la gioia". Aveva parlato tutto d' un fiato gesticolando e agitandosi sulla sua poltrona; anche la voce era salita di tono, tanto che poi si abbandonò affannato e socchiuse per un momento gli occhi. Il suo assistente, un giovane prete con un volto intelligente e modi pieni di premura, fece capolino per la seconda volta: quella pausa nella nostra conversazione lo aveva forse allarmato. "Forse è stanco", dissi, ma a quel punto il cardinale fece un gesto per dire che non era affatto stanco e voleva continuare. Gli chiesi se c' erano stati nella storia della Chiesa dei santi che prima erano stati peccatori. "Molti" rispose. "Il fatto più significativo della loro vita è stata appunto la loro conversione dal peccato alla grazia della fede insieme all'inizio di quel percorso penitenziale che li ha accompagnati fino alla morte". Gli chiesi qualche nome. "Gliene dico uno per tutti, il fondatore della nostra Compagnia, Sant' Ignazio. Lo ha raccontato lui stesso, peccò a lungo e fortemente, per dirla con Lutero; la sua conversione fu totale, la sua espiazione lunghissima, accompagnata da un amore per la vita e per le opere tra le quali appunto la fondazione d' una Compagnia che dopo quattrocent' anni è ancora uno dei pilastri della nostra Chiesa". Era passata più di un'ora e capii che il nostro incontro si avviava alla fine ma avevo ancora molte cose da chiedere. In particolare c' era un tema che mi stava a cuore: il rapporto tra la missione pastorale della Chiesa e la sua organizzazione istituzionale e gerarchica. Insomma la Chiesa come missione e la Chiesa come centro di potere. "Ricorda, cardinal Martini? Lei mi raccontò, in un nostro precedente incontro, che all'inizio del Conclave che elesse cinque anni fa l'attuale Pontefice lei ricordò ai suoi confratelli riuniti nella Sistina che il Conclave doveva eleggere il Vescovo di Roma. Il Papa infatti ha quella funzione in quanto Vescovo di Roma e tale deve sempre rimanere. Lei non mi spiegò allora il senso di quel suo discorso, vuole dirmelo adesso?". "Il senso può risultare oscuro per chi non opera nella Chiesa e per la Chiesa, ma per noi è chiarissimo. I Vescovi sono i successori degli apostoli e ad essi Gesù dettò una sola missione: andatee predicate alle genti la verità e la carità, diffondete il Verbo, indicate la via. Questa è la missione dei Vescovi, pastori di anime. Ma Gesù sapeva anche che quella missione doveva essere racchiusa entro una guaina che ne proteggesse l'essenza e la preservasse nel corso dei secoli e dei millenni. Quella che lei chiama istituzione è appunto la guaina organizzativa, le Congregazioni, la Curia, la finanza, i tribunali ecclesiastici. Servono a preservare la missione pastorale che rappresenta l' essenza della Chiesa "Il Papa è il Vescovo di Roma ed è il capo della missione pastorale e dell'istituzione. E così?". "Il Papa è il Vescovo che siede sulla sedia che fu di Pietro. La missione pastorale è il suo compito prevalente. Il fatto che sia anche un teologo o un diplomatico o un organizzatore è secondario. È e dev' essere soprattutto un pastore di anime che esercita quella vocazione insieme a tutti gli altri Vescovi". "Tuttavia per gran parte della sua storia la Chiesa è stata soprattutto dominata dal potere dell'istituzione, i Papi sono stati dei capi di Stato e perfino dei guerrieri. Il potere temporale ha soverchiato la missione pastorale". "Non penso che l'abbia soverchiata, ma certo spesso è accaduto che il potere e la sua conservazione abbiano avuto un'importanza eccessiva e la missione pastorale ne abbia subito i contraccolpi". "È ancora così anche oggi?". "Questi difetti sussistono ancora, il potere temporale, in altre forme, è ancora una tentazione all'interno della Chiesa. Ma quello che noi chiamiamo il popolo di Dio, i fedeli, il clero con cura di anime, le associazionie il volontariato cattolico, costituiscono la vera guaina di custodia della nostra essenza". "Le faccio un'ultima domanda perché sto abusando del suo tempo. La Chiesa per compiere la sua missione deve avere contatti con i poteri pubblici che incontra nel suo cammino. Talvolta incontra regimi di dittatura e tirannide, altre volte regimi democratici. Sono forme politiche indifferenti per la Chiesa oppure essa è chiamata a fare una scelta tra di loro?". "La Chiesa deve fare una scelta anche se deve includere sistemi politici estranei alla sua concezione. Anzi è proprio nei territori dove la libertà e l'eguaglianza sono negate che la testimonianza della Chiesa diventa preziosa. Ma per me non c' è dubbio: la Chiesa che rivendica la libertà religiosa, per ciò stesso condivide principi di libertà, di eguaglianza, di inclusione, di rispetto della dignità delle persone. Questi principi valgono, debbono valere, anche all'interno della Chiesa dove il Papa esercita la sua missione insieme all'Episcopato e al popolo di Dio, nelle varie forme conciliari che la nostra organizzazione prevede". L'incontro era finito. Il giovane sacerdote era rientrato per aiutare il cardinale ad alzarsi. Io gli dissi: "La prossima volta voglio vederla saltare alla corda". Mi guardò sorridendo e disse: "Torni presto". Poi mi accarezzò il viso con un tocco leggero. Feci altrettanto con lui. Eravamo tutti e due un po' commossi. Fuori continuava a piovere. Argomenti cardinal-martini 
MONTALCINO - "Non si vedeva niente. Chiudevo gli occhi per cacciare via il fango, ma non si riaprivano più. Ho fatto gli ultimi venti chilometri al buio". Alexandre Vinokourov prova a metterla sul patetico e sull'eroico. Ma si capisce lontano un  miglio che il risultato di Montalcino, tappa a Evans e maglia al kazako, è frutto prima di tutto della sua fredda e spietata determinazione. Rivoleva il simbolo del primato, il discusso leader dell'Astana e nella tappa degli sterrati, della pioggia e del fango è sempre stato davanti per approfittare di ogni occasione. La caduta di Scarponi, che ha fermato per oltre 1'20" Nibali e Basso è stata quella più propizia. Il classico cacio sui maccheroni. Anche "Vino" se riferisce di aver esitato un attimo, lasciando intravedere chissà quale atteggiamento cavalleresco, in realtà appena ha avuto la certezza che la maglia rosa era dietro attardata ha preso a pistare impietosamente sui pedali. E' giusto che sia così. E' la legge di questo sport che ha nel Dna l'assalto all'avversario quando questi è in difficoltà. Si ricordano nella storia attacchi furibondi ai rifornimenti, per non dire di quelli sull'avversario fermo per un impellente bisogno corporale. Terzo sullo strappo di Montalcino dove Cadel Evans ha messo una volta di più in risalto le sue doti di potenza accelerando irresistibilmente su un volonteroso Cunego, "Vino" adesso dice di voler difendere la maglia rosa. Con lo spagnolo Sastre ormai fuori dai giochi (arrivato a 5' dai primi, adesso accusa un ritardo di oltre 7' dalla vetta della classifica) il duello fra i contendenti del Giro si restringe. Ed è essenzialmente fra i primi otto della classifica: quelli che accusano un ritardo che va da 1'12" di Evans, secondo, a 1'50" di Ivan Basso, ottavo. Fra questi c'è da valutare bene quelli (Millar, Gendermann) che non hanno spiccata attitudine alle lunghe scalate alpine che aspettano il plotone l'ultima settimana, ma che non sono da sottostimare. Sarà dura per Garzelli, 11° a 2'47" risalire la china. Ma anche per Cunego a 3'04" e Scarponi a 3'09". Anche se il Terminillo, su cui il varesino vinse proprio l'ultima volta che il Giro approdò sulla montagna di Roma (2003), offre già la prima ghiotta occasione. Ma bisognerà vedere quanto freddo e stanchezza saranno rimasti nelle gambe dopo una giornata trascorsa nel fango, nel gelo e nella pioggia. Discorso che vale per tutti, ma meno per chi, come Nibali non lontano da "Vino" a 1'33", ha spiccate doti di recupero. Il siciliano a Montalcino ha dato una prova di grande carattere. Infatti, tranne per un breve tratto iniziale, l'inseguimento allo scatenato gruppetto dei primi con Vinokourov, Garzelli, Cunego e Arroyo, se lo è caricato principalmente sulle sue gambe. Limitare i danni mentre davanti vanno spingevano al massimo è stata un'azione di tutto rispetto. Ora il problema immediato è che se il kazako non avrà flessioni sarà molto difficile staccarlo sulle non impossibili rampe del Terminillo. Anzi, visto come si è presentato fresco e lindo in sala stampa (segnale di un eccellente recupero), è perfino possibile che sia lui a dettare il ritmo se non proprio ad attaccare. "Un ulteriore vantaggio su chi insegue potrebbe essermi utile quando nell'ultima settimana ci saranno le grandi salite. Ma - ha aggiunto - se hai le gambe gli scalatori puri non fanno paura". Così è sistemato che pensa che il kazako debba subire gli stambecchi delle salite sulle aspre pendenze di Mortirolo, Gavia e Zoncolan. Il messaggio è chiaro: se avrò queste gambe non ci sarà spazio per nessuno. Si discute di Evans e della sua squadra fantasma. "Non si vince un grande Giro senza squadra", sembra ammonirlo Vinokourov. Ma l'australiano iridato ha dimostrato di essere fisicamente il più forte. Anche se a Montalcino il kazako, dopo aver provato a "strappare" un paio di volte nei pezzi più duri dello sterrato, ha desistito; evidentemente per non spendere preziose energie più di tanto. E' un freddo e arido calcolatore. A lui interessa poco tutto ciò che non ruota attorno al ciclismo e a questo Giro in particolare. Esempio: conosce Perugia "per il cioccolato", ma non sa nulla della marcia della Pace che si terrà in questi giorni. E, a domanda precisa, non riesce neppure ad imbastire una risposta di circostanza. Evans adesso ha una sola strategia: marcare il kazako e aspettare il momento propizio per la stoccata decisiva. Basta un momento di crisi nel lungo carosello di salite che attende i corridori nell'ultima settimana perché quel 1'12" svanisca nel nulla. La squadra in un Giro è utile, spesso indispensabile, specie per tenere la corsa se si ha addosso la maglia rosa; ma quando la sfida è uomo contro uomo in salita non c'è squadra che tenga. Vale la legge del più forte. Leggi i commenti I commenti dei lettori 
Una bimba è nata per strada, nel pieno centro di Milano, in via Marghera 29, dopo che i suoi genitori hanno capito che non ce l'avrebbero mai fatta ad arrivare in tempo all'ospedale San Carlo, dove sarebbe dovuto avvenire il parto. Erano le 19.05 quando il papà, quasi in panico, ha chiamato il 118 per chiedere assistenza, ma i sanitari non sono riusciti ad arrivare in tempo. La donna, una trentenne originaria del Congo, come il marito, aveva già dato alla luce da sola la sua bimba, bella e in perfetta salute. Quando sono arrivati medici e infermieri, che erano rimasti in contatto telefonico costante con il padre, mamma e figlia erano sdraiate sul sedile della loro Alfa, ancora unite dal cordone ombelicale. Mamma e figlia sono state poi portate all'ospedale Buzzi, dove sono state trovate in perfetta salute. 
L’obiettivo di 500mila nuovi alberi in città in vista della grande Esposizione universale è già quasi dimezzato. Il piano per il verde di Palazzo Marino da qui al 2014, infatti, ne prevede solo 300 mila, per arrivare, compresi i 185 mila già esistenti e i 57 mila già piantati in questi anni, a un totale complessivo di 500 mila. Di cui solo un centinaio, però, spunteranno nel grigio, a inverdire strade e piazze di Milano. Di certo non dove aveva pensato Renzo Piano, visto che il suo progetto, studiato per il ritorno del maestro Abbado alla Scala il mese prossimo, è stato definitivamente archiviato. Tutti gli altri finiranno nelle aree verdi, con un’attenzione particolare per le periferie. Perché, se esteticamente parlando, gli alberi rendono la città più bella e la vita di tutti i giorni più piacevole nei quartieri più infelici, da un punto di vista ambientale, dicono gli esperti, possono favorire l’entrata dei venti in città, migliorando la qualità dell’aria. A spiegarlo è Andreas Kipar, l’architetto paesaggista che ha ideato i Raggi verdi, il mega progetto pensato per Expo 2015 e già inserito nel Piano di governo del territorio: «Milano deve puntare sulla costituzione di “camere a ossigeno” nelle periferie creando zone fredde che facilitano lo spostamento dell’aria, incanalando il vento verso il centro, dove le polveri ristagnano di più». L’idea, dunque, sembra di più facile realizzazione. Anche se parlando con i tecnici di Palazzo Marino si scopre essere comunque costosissima: secondo le stime di Palazzo Marino il peso sulle casse pubbliche sarà di oltre 60 milioni di euro, 46 per i Raggi verdi e 15 per le 300mila nuove piante. Soldi che, in un periodo di magra come questo, il Comune proprio non ha. Ma che cerca. «Spero di riuscire a finanziare almeno il 50 per cento delle opere attraverso le sponsorizzazioni - spiega Maurizio Cadeo, assessore all’Arredo urbano - Con soddisfazione noto che cresce la sensibilità da parte dei privati. E finalmente le aziende e i cittadini si rivolgono a noi autonomamente per proporci finanziamenti». Tra questi ci sono non solo le fondazioni, le grandi società e le banche  un grande istituto di credito ha in cantiere un progetto che prevede la piantumazione di un albero per ogni nuovo conto corrente aperto  ma anche i milanesi, i commercianti, i condomini. Esperienze nuove, che hanno permesso al Comune di risparmiare 9 milioni di euro di investimenti dal 2007 a oggi, oltre a 500mila l’anno per la manutenzione ordinaria del verde. Perché le 230 convenzioni siglate negli ultimi anni hanno di fatto dato in gestione ai privati aiuole strappate ai parcheggi  come in via Washington e in via Montebello  o interi tratti di Raggi verdi. È successo con il primo degli otto, quello che dal parco Sempione porterà alla fiera di RhoPero, l’unico già iniziato e, guarda caso, proprio nei due tratti sponsorizzati. Perché se una parte degli interventi fa parte dei grandi progetti urbanistici come Citylife e Porta Nuova, è necessario che un’altra parte della spesa venga coperta dai privati. D’altronde, proprio la questione economica è stata lo scoglio insormontabile che ha determinato la rottura tra il sindaco Moratti e l’architetto Piano. Il milione di euro chiesto per il progetto esecutivo e i 13 milioni preventivati per la piantumazione di 3.300 alberi in città (di cui 200 tra il Duomo e il Castello) sono stati considerati una cifra esorbitante. Ruota intorno ai finanziamenti anche la scelta di quali piante utilizzare (giovani, che costano oltre dieci volte di meno di quelle adulte) e di dove collocarle (in mezzo ad altro verde). Il piano da 300mila nuovi alberi, infatti, prevede solo un centinaio di piante in strade e piazze, il cosiddetto “verde su grigio”. Per ora i progetti già approvati sono i 36 alberi in via Paolo Sarpi, i 4 in Santa Maria delle Grazie, i 5 in corso Buenos Aires. Ma al vaglio dei tecnici ci sono già corso Genova, piazza Gambara, via San Vittore e piazza Wagner. «Ogni pianta “sul grigio”  spiega l’assessore  implica una complessa indagine dei sottoservizi e un costo medio che abbiamo calcolato intorno ai 2000 euro. Cifra che, nel caso di via Dante, sarebbe salita fino a 10mila. Senza contare la necessità di avere, ogni volta, il via libera dalla Sovrintendenza». Complicato e costoso, dunque, mettere alberi in centro. E, per molti, neppure necessario. «Bisogna piuttosto passare da un “verde a isola” a una rete ecologica diffusa  spiega Riccardo Gini, direttore del Parco Nord  restituendo anche pezzi di città ai milanesi là dove interventi come i parcheggi sotterranei danno la possibilità di piantare nuovi alberi». Anche per Manuela Baietto, ricercatrice di Agraria in Statale, «inserire piante nel centro storico, dove non sono mai state previste, non ha molto senso. Ci sono zone che ne hanno più bisogno e dove mettere vegetazione crea una maggiore uniformità». La maggior parte delle piante, dunque, finirà in aree verdi già esistenti o nelle aree di trasformazione. Come i “Boschetti del benvenuto” appena realizzati da Palazzo Marino: 20mila piante  di cui solo 3.000 adulte  per riforestare gli assi di penetrazione di Milano. Un progetto da un milione di euro, finanziato per la metà dalla Regione, che riqualifica con cespugli e piante piccoli appezzamenti di verde abbandonati: a beneficio, però, soprattutto dell’automobilista, visto che sono quasi tutti in prossimità delle tangenziali. Come il Boschetto di via Pertini, dove centinaia di piantine, oggi ancora nane, costeggiano una strada di scorrimento dove si viaggia a ottanta all’ora. Almeno in via Enrico Fermi, proprio dietro la sede della Lega, il boschetto ancora in erba, una volta cresciuto, proteggerà una pista ciclabile. Ma anche qui la sensazione è di stare in autostrada. 
NAPOLI - È ancora Recco, per la sesta volta, ad alzare lo scettro di campione d'Europa. Nell'atto conclusivo, disputato a Napoli, i liguri hanno si sono imposti per 9-3 sui campioni del Montenegro del VK Primorac Kotor: il successo arriva in rimonta, dopo l'avvio shock dei montenegrini. Il primo periodo si chiude, infatti, con il Kotor in vantaggio per 2-0 e la Pro Recco deve faticare non poco per arrivare alla sirena di metà partita sul risultato di parità (3-3). Senza storia gli ultimi due parziali, vinti entrambi dai liguri per 3-0. BRONZO AL PARTIZAN - Grandiosa la prova, tra i pali, del veterano Tempesti, mentre in avanti fa poker Vanja Udovicic: determinante il loro contributo per il raggiungimento della sesta coppa, tante quante ne ha conquistate il Partizan Belgrado, ad un solo successo di distanza dalle sette affermazioni del Mladost Zagabria. La Croazia conduce ancora anche nella classifica per nazioni, con 13 titoli a fronte degli undici dell'Italia. Stavolta, però, la nazione adriatica deve accontentarsi della medaglia di legno: lo Jug Croatia Osiguranje, infatti, ha lasciato la medaglia di bronzo ai serbi del WPC Partizan Raiffeisen dopo una maratona chiusasi sul 16-15. Leggi i commenti I commenti dei lettori 
MILANO - E' finito. La Juventus può finalmente svegliarsi, l'incubo è terminato. Il 3-0 incassato a San Siro dal Milan è il triste epilogo di una stagione da dimenticare. I 56 gol subiti sono il peggior record della storia bianconera. Da non dimenticare il settimo posto che costringerà la "Vecchia Signora" a fare i preliminari di Europa League e di conseguenza ad anticipare la preparazione con i giocatori impegnati anche con le rispettive nazionali al Mondiale del Sudafrica. Era l'ultima in bianconero per Zaccheroni che non è riuscito nell'intento di riportare la Juventus nelle prime posizioni. "La mia posizione era chiara fin dall'inizio, l'ho accettata e quindi non me ne posso lamentare - spiega Zac -. Sapevo a cosa andavo incontro, ma essendo un uomo d'esperienza, visto che sono nel calcio da 27 anni, sapevo che contano i risultati. Abbiamo cercato di farli, i giocatori mi sono venuti dietro, poi in dieci giorni le cose sono cambiate". TANTI INFORTUNI - "Mi riferisco - continua Zaccheroni - alle partite con Siena, Fulham, Sampdoria e Napoli, gare importanti che abbiamo affrontato in condizioni non certamente ideali, non siamo riusciti a far punti, la situazione è precipitata e la squadra non si è più ripresa. La squadra non aveva grandi energie, l'ho già detto tante volte, negli scontri diretti non siamo mai andati sotto con nessuno nel primo tempo, nella ripresa crollavamo perché la squadra non aveva gambe, perché chi veniva utilizzato era reduce da infortuni e non aveva avuto la possibilità di prepararsi adeguatamente sul profilo fisico, i nomi c'erano, ma non erano in grado di tenere i 90 minuti. Per andare in forma devi stare bene di testa e fisicamente e noi mentalmente non potevano stare bene perché la classifica era quella che era. Gli infortuni sono stati tanti, abbiamo giocato con il terzo portiere, vi ricordo che si sono stirati tre portieri". IL KO COL MILAN - Anche oggi è stata una gara da dimenticare. "Quella di oggi è stata una partita in linea con le ultime prestazioni offerte - ha ammesso Zac -. Speravo che fosse una partita diversa, abbiamo avuto due occasioni con Iaquinta sullo 0-0, non le abbiamo sfruttate e poi, dopo il vantaggio di Antonini, non c'è più stata partita. In occasione dell'1-0 ci hanno attaccato in profondità, proprio quello che avevamo detto che non dovevamo concedere al Milan. Dopo l'1-0 non c'è stata più partita, loro hanno tenuto palla, non hanno creato tantissime occasioni, ma non c'è stata partita, non siamo stati capaci di reagire, abbiamo portato palla cercando le cose difficili e questo non è proprio il momento di giocare così". BUFFON VERSO L'ADDIO? - Amareggiato anche Gigi Buffon che, dopo le ultime voci di mercato, non si sbilancia sul proprio futuro in bianconero. "Non lo so, adesso non si può dire nulla, non si sa. Inutile dire cose senza sapere - spiega il numero uno bianconero ai microfoni di Sky -. Sono discorsi che non hanno nulla a che vedere con le problematiche vissute quest'anno. Ho vissuto male questo periodo perché non pensavo di arrivare all'ultima gara senza giocarmi niente". Leggi i commenti I commenti dei lettori 
I passi avanti sono stati fatti. E sono sostanziali, rispetto alle distanze di pochi giorni fa. Così già domani potrebbe arrivare la firma sulla convenzione del piano Maroni, che prevede lo smantellamento — il “superamento” — dei campi rom milanesi, da parte delle associazioni di volontariato che li gestiscono per conto del Comune. Quest’ultimo, infatti, avrebbe aperto alla possibilità di destinare alcune case popolari, quelle già assegnate alle associazioni no profit, ai rom che dovranno lasciare i campi entro fine anno, assieme ad altre recuperate tra quelle confiscate alla criminalità. Un escamotage, insomma, per evitare l’assegnazione diretta di case Aler, come ripete l’assessore alle Politiche sociali, Mariolina Moioli, viste le «lunghe liste di attesa e graduatorie da rispettare» e, anche, le polemiche che si scatenerebbero. Ma di fatto il Comune si impegnerebbe a destinare a questo scopo quegli appartamenti vuoti tra i 400 che il Comune ha già assegnato al privato sociale per progetti di recupero di persone in difficoltà. Servirebbero ad accogliere per qualche anno al massimo le famiglie rom — che dovranno lasciare prima Triboniano e poi gli altri campi — con la condizione di un loro contributo all’affitto. Su questi temi è tornato — in un’intervista pubblicata sul sito della diocesi — don Roberto Davanzo, direttore della Caritas ambrosiana, che con don Virginio Colmegna ha incontrato anche venerdì rappresentanti di Comune e prefettura per trovare un punto d’incontro. «Solo se ci mettiamo tutti nella logica di investire il meglio delle nostre risorse nella prospettiva dell’integrazione possiamo immaginare un futuro che sia di sicurezza per gli italiani e di pacifica convivenza con queste presenze», premette don Davanzo. Che alle istituzioni, fino a venerdì, rimproverava «la troppa enfasi sul ruolo delle realtà del privato sociale che gestiscono questi campi e che dovrebbero poi accompagnare all’uscita queste famiglie, quasi che il problema dei rom fosse anzitutto degli enti gestori». All’assessore Moioli don Davanzo e don Colmegna hanno chiesto un impegno chiaro nel favorire l’inserimento lavorativo dei rom (a Triboniano ne vivono ancora 700) sia nel risolvere il problema della casa, visto che «il mercato privato è pressoché inaccessibile a queste famiglie e le case popolari hanno liste d’attesa lunghissime». Ora entrambe le parti sono fiduciose. Soprattutto, il Comune si sarebbe impegnato a battere tutte le strade, mettendo a frutto ogni situazione libera anche nel piccolo polmone degli appartamenti confiscati alla criminalità organizzata e accogliendo l’invito a coinvolgere anche gli imprenditori edili privati per recuperare case — non condomini interi, destinati altrimenti a diventare ghetti — da affittare a prezzi calmierati ai rom. Case che verrebbero in parte pagate con il tesoretto che il piano Maroni assegna alla chiusura dei campi nomadi. Una chiusura, ricorda anche l’assessore Moioli, «necessaria per uscire da una situazione emergenziale che non va bene per nessuno, ma che deve essere adottata con la giusta gradualità». 
