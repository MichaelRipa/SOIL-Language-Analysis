Non le avrebbe rubato solo il cuore, ma anche quasi un milione di euro. I  compensi di sfilate, spot, comparsate televisive che Nina Moric avrebbe  accumulato tra il 2003 e il 2007. Cachet che l’ex marito Fabrizio Corona avrebbe  incassato facendo intestare le fatture alla sua agenzia fotografica. È questa  la linea difensiva che la soubrette croata ha ripetuto in  procura, davanti ai pm Carducci e Fusco. Accusata di frode fiscale, alla vigilia  della chiusura dell’inchiesta sulla bancarotta della Corona’s, la modella si è  difesa a spada tratta per oltre un’ora, accusando l’ex marito. Il re dei  paparazzi e il suo ex socio, Lele Mora, dal giugno del 2008 sono accusati di  aver distratto quasi quattro milioni a testa dalle dichiarazioni dei redditi, non  fatturando le attività svolte per conto degli artisti che rappresentavano. Nel  marzo dello scorso anno, il Tribunale fallimentare ha poi dichiarato il crac  della Corona’s per una fattura da soli 45 mila euro non pagata alla Mondadori  pubblicità. E per il fondatore della società, oltre alla frode fiscale, il capo  d’imputazione si è aggravato alla bancarotta per distrazione. La Moric, che  aveva una quota nella società dell’ex consorte, affiancata dai legali Giannino  Guiso e Luigi Liguori, ha respinto ogni accusa. «Era Fabrizio a gestire i miei  guadagni», si è difesa la soubrette ricordando, carte alla mano, come dal  2003, e per quattro anni, tutti i suoi guadagni, «per un importo di 980mila  euro», sono finiti direttamente nelle tasche del marito. Denaro che la  trentaquattrenne croata non avrebbe mai visto. «Solo in parte — ha messo a  verbale — i soldi mi sono stati restituiti attraverso la vendita  dell’appartamento di Milano in cui vivevamo con Fabrizio e il piccolo  Carlos». La showgirl ha anche riferito di come il paparazzo si sia sempre  rifiutato di pagarle gli alimenti da quando, sancita la separazione davanti al  giudice nel 2008, Corona aveva sottoscritto un accordo che riconosceva all’ex  moglie e al figlio 14mila euro al mese. Per problemi legati anche alle vicende  giudiziarie che hanno coinvolto il re dei paparazzi, successivamente la cifra di  alimenti sarebbe scesa a 5mila euro mensili. Ma anche di fronte a questa  drastica riduzione Corona «non mi ha mai versato un soldo», ha detto ai  magistrati la signora Moric. Nei prossimi giorni i pm Carducci e Fusco  chiuderanno l’indagine. Solo a questo punto si capirà se la tesi difensiva della  show girl croata le evitarà un processo per frode fiscale. Intanto, il prossimo  20 settembre, sempre Corona dovrà presentarsi davanti al gip Nicola Clivio, per  difendersi dall’accusa diffamazione insieme con il direttore di Chi , Alfonso  Signorini. A querelarli è nientemeno che Simona Ventura, adirata per una lettera  pubblicata nell’agosto scorso dal settimanale, in cui in maniera sibillina il  fotografo ricordava come avrebbe potuto «scrivere un libro sulla “Simona  segreta” e tu lo sai bene, molto bene». Frase bollata come minacciosa e che ora  potrebbe costare un nuovo processo all’indomabile paparazzo. 
Andrea Plebe ( Il Secolo XIX ); Donata Bonometti ( Il Secolo XIX ); Nadia Campini ( la Repubblica ); Daniele La Corte ( freelance) ; Fulvio Bertamini ( Rcs ) sono i professionisti eletti al Consiglio regionale dell'Ordine dei Giornalisti della Liguria, al termine del voto di ballottaggio. Per i pubblicisti gli eletti sono Bruno Monticone ( La Stampa ) e Italo D'Amico ( freelance ). Insieme ai colleghi eletti al primo turno, Attilio Lugli (professionista, presidente uscente) e Dino Stefano Frambati (pubblicista, corrispondente di Radio Vaticana, Avvenire, Corriere Mercantile ), faranno parte del Consiglio Regionale Ligure dell' Ordine dei Giornalisti per il triennio 2010-2013. Revisori dei conti sono stati eletti per i professionisti Stefano Bigazzi ( la Repubblica) , ed Edoardo Pusillo ( Il Corriere Mercantile ). Per i pubblicisti, Marco Marcellino ( freelance ). 
Una trentunenne è morta in un incidente stradale avvenuto sulla rampa di uscita della variante Domiziana all'innesto con la tangenziale Est Ovest di Napoli. La donna proveniente dalla direzione Monterusciello e diretta ad Arco Felice, secondo una prima ricostruzione, per cause in via di accertamento, ha perso il controllo del mezzo finendo contro il guard rail. Non indossava il casco. L'asfalto viscido per la pioggia, che nel tardo pomeriggio a più riprese si è abbattuta su Pozzuoli, è tra le possibili cause dell'incidente. Sul luogo sono intervenuti la polizia stradale del distretto di Fuorigrotta e due squadre della polizia municipale di Pozzuoli che stanno procedendo ai rilievi. Traffico in tilt e collegamenti tra Montrerusciello e Pozzuoli al collasso. Dopo circa un'ora è stato riaperto il tratto compreso tra l'inizio della Tangenziale e Cuma in direzione Capodichino. 
ISLAMABAD - Lahore ha vissuto un'altra giornata di terrore. Pochi giorni dopo l'assalto alle moschee che ha fatto più di 80 morti e oltre 100 feriti, quattro uomini armati hanno attaccato un ospedale: almeno 12 persone sono state uccise e un numero imprecisato sono state prese in ostaggio. "Hanno fatto irruzione nell'edificio e hanno aperto il fuoco all'impazzata", ha raccontato Javed Akram, direttore dell'ospedale Jinnah. Nella struttura sanitaria sono ricoverate decine di persone rimaste ferite negli assalti di venerdì a due moschee di ahmadi, una setta musulmana minoritaria che pratica un islam moderno e liberale e si adopera per i poveri e i derelitti. Secondo una fonte che ha chiesto l'anonimato, oggi sarebbe stato ucciso anche uno dei killer della settimana scorsa, che era rimasto ferito ed era curato nel reparto di terapia intensiva del Jinnah. L'azione è stata fulminea: almeno quattro uomini, secondo il racconto dei sopravvissuti, sono entrati sparando a raffica nella sala d'ingresso del nosocomio, poi nel pronto soccorso e infine nel reparto di terapia intensiva. Si sono poi altrettanto rapidamente ritirati (secondo alcuni portando con sé degli ostaggi) e hanno ingaggiato un violento conflitto a fuoco con i poliziotti arrivati sul posto in pochi minuti. Tra le vittime vi sono infatti numerosi agenti, ma guardie e addetti dell'ospedale, secondo quanto ha raccontato un medico sopravvissuto, il dottor  Akram. Imprecisato il numero dei feriti. Ma il pianoterra dell'ospedale sembrava un campo di battaglia: macchie di sangue dovunque, scarpe e pantofole perse da chi fuggiva, oggetti  sparsi sul pavimento. Un responsabile della polizia locale, Sohail Sukhera, ha assicurato: "Stiamo inseguendo i killer ... Il combattimento continua ... Non saranno risparmiati ... Uno di loro è ferito". Non è chiaro se gli assalitori siano effettivamente riusciti a portar via degli ostaggi o se li abbiano usati solo per aprirsi la strada durante la fuga. 
Ogni mattina uguale all’altra. Partenza da Firenze Nova o Rifredi, Cascine o Zambra. Destinazione: la cittadella dei numeri primi, i 3.500 studenti e mille fra scienziati e docenti che convergono sul Polo scientifico di Sesto Fiorentino. Molti si spostano in bici. O almeno, ci provano. GUARDA LA FOTOGALLERY La transumanza dei cervelli delocalizzati nella piana è un percorso a ostacoli. Piste ciclabili zero (o quasi), incroci da restarci stirati, contromano fra camion e auto sparate, buche e "sgamotti". Quelli che mostrano Alessandro Torcini e Stefano Pelli, due ricercatori del Cnr, percorrendo uno dei tracciati possibili: "Impossibile non farli, se no ti ritrovi appiccicato a un guardrail o abbracciato a un cofano". Li abbiamo seguiti sul percorso "peggiore, eppure quello più frequentato", i 3,5 km che dividono via Perfetti Ricasoli dai 70 ettari scelti dall’ateneo per i suoi centri d’eccellenza. Gli stessi che l’amministrazione Domenici ha inserito nel piano delle piste ciclabili da realizzare. "Gli studenti che sbarcano alla stazione di Rifredi e prendono la bici devono farsene uno in più", spiega Alessandro. Anche perché il Polo express, bus Linea numero 59, "passa ogni 10 minuti dalle 8 alle 9, ma dalle 10 in poi le corse si diradano, anche di 20 minuti l’una dall’altra". Ore 14, via sui pedali. Primo km su via Perfetti. Stretta, a 20 all’ora, con le auto che sfrecciano, ma tutto sommato fattibile. Il primo intoppo è l’incrocio con viale XI Agosto: semaforo a 5 tempi, si attraversa in due manovre. Una per spostarsi in mezzo al flusso e l’altra per imboccare via delle due Case. La strada  dice un cartello sarebbe "solo per frontisti", cioè i residenti, "ma a fare sgamotti non siamo solo noi e chi va verso la piana o al Polo in macchina se ne frega". L’alternativa è farsi un pezzo del flusso verso la "nuova viabilità", lo svincolo che si ricollega a via del Termine. Solo che è un curvone a due corsie che gira a 270 gradi e le macchine (e i camion) vanno a 50/60 all’ora. "In bici è come giocare alla roulette russa". Una volta imboccata via delle due Case (a un unico senso di marcia: all’andata quello buono, al ritorno contromano e al buio) si prosegue verso il canile. Per arrivarci bisogna superare una barriera di cemento giallo messa di traverso dove la strada si biforca con via del Montione. "Guarda  avverte Alessandro  questa è una mossa da veterani". Dribbling sulla sinistra, sprint in diagonale per evitare il frontale con una Punto, e di nuovo sterzata secca verso l’altro lato, sul margine fra erbacce e fossetto. Anche qui, 300 metri controcorrente. In fondo, incrocio fra via del Termine e via Pasolini. Due soluzioni: quella di Alessandro, che scende di sella e scavalca un’altra barriera in cemento ("l’hanno spostata, prima era meglio") e solleva la bici di peso per attraversare uno spiazzo di terra; o quella di Stefano, che oltrepassa la barriera e percorre la curva a destra contromano con due camion in arrivo. La salvezza è a un centinaio di metri, il marciapiede. Si badi: marciapiede, non pista. Dritto fino a via della Madonna del Piano. Quella del campus, del polo dei cervelli. "Non chiediamo molto  dicono i due  ma almeno cartelli che segnalino la presenza di possibili ciclisti, qualche protezione nei punti più pericolosi e magari un cordolino che crei una pista posticcia in attesa di quella vera". Poche cose. L’associazione Firenzeinbici le sottoporrà a Palazzo Vecchio nei prossimi giorni, con una petizione da oltre mille firme. 
"Trovo inconcepibile che la Coppa Uefa si giochi di giovedì per paura di concorrenza in chiave televisiva con la Champions League": lo ha Aurelio De Laurentiis a margine del festival 'Goal' promosso da Mediateca Toscana e Uisp Toscana in corso a Firenze. L'ipotesi di far disputare l'Europa League al mercoledì, ha aggiunto De Laurentiis, "è un qualcosa che va valutato perbene: altrimenti i giocatori, stanchi per gli impegni ravvicinati fra Europa e campionato, si potrebbero sentire autorizzati a scioperare o a ribellarsi a questo andazzo". "E' giusto - ha aggiunto De Laurentiis - che il calcio europeo prima di decidere le regole e i suoi appuntamenti senta anche gli attori dello spettacolo, che sono i calciatori". Per la prossima stagione, ha detto ancora il patron del Napoli "mi aspetto lo stesso Napoli forte visto in quella che si è conclusa la scorsa settimana. Quindi voglio un Napoli che non venga sfasciato". Sul mercato il presidente ha ammesso di avere "tanti nomi in testa. Ogni giorno ricevo sul mio tavolo tantissime segnalazioni". A chi gli ha chiesto se sia vero che il Napoli sia interessato a Luca Toni, De Laurentiis ha risposto che "punto sui giovani". "Se potessi - ha aggiunto -, metterei a capo di qualunque azienda, o al governo, solo giovani. Nelle serie inferiori si acquistano i trentaquattrenni per fare spogliatoio. Il Napoli però non ha certe esigenze: per affrontare il campionato ha bisogno di nuovi campioni che siano giovani come lo erano Hamsik o Gargano quando sono arrivati a Napoli, o Lavezzi che alla seconda partita aveva già conquistato il pubblico del San Paolo". Quindi è ancora in corso la ricerca di un attaccante, "ma Gilardino - ha precisato il presidente del Napoli - non è un nome a cui penso". Quanto a Pazzini, "è un ottimo giocatore, però sta troppo sulla bocca di tutti, e quindi il suo prezzo sale. Non voglio dire che non vale i soldi che viene valutato, ma in questo momento meglio fare un passo indietro davanti a tali richieste, specie in questo clima di recessione". 
Nel bilancio del 2010 ci sono stati tagli per tutti: 16 milioni in meno per gli assessorati. Ma la scure della manovra finanziaria il prossimo anno è destinata a fare ancora più male con tagli imposti da Roma che – secondo i primi calcoli di Palazzo Marino – supereranno gli 80 milioni. In Comune sostengono di aver già ridotto il capitolo consulenze, anche se i 16 assessorati, nonostante il cambio della guardia su quattro poltrone e i rimescolamenti di deleghe in giunta, non sono mai diminuiti. Questione di equilibri all’interno della maggioranza che rendono difficile un accorpamento delle funzioni. Che potrebbe però far risparmiare diversi milioni. Tanto che il centrosinistra invoca: «Da due anni chiediamo di tagliare gli assessorati inutili – dice il capogruppo del Pd in Consiglio, Pierfrancesco Majorino – il sindaco dovrebbe avere il coraggio di dire no alla fame di poltrone dei partiti». Un altro avvicendamento si consumerà in questi giorni, quando il leghista Massimiliano Orsatti traslocherà in Consiglio regionale. Vivrà per altro anno, però, il settore Turismo, marketing territoriale e identità, in molti casi sovrapponibile agli Eventi. Un assessorato che, insieme a quello alla Salute e a quello all’Innovazione e alla Ricerca, pesa per 44,5 milioni sul budget; 62 milioni se si aggiungono anche i costi del personale. Soldi che, naturalmente, non si potrebbero cancellare totalmente: costi come il personale devono essere considerati più o meno insopprimibili, così come i servizi. Facendo a meno di queste tre poltrone, però, i margini di risparmio sarebbero significativi. Il budget più elevato è quello di Gianpaolo Landi di Chiavenna alla Salute: 36 milioni di spese correnti nel 2010, 48 se si aggiungono impiegati, imposte e tasse. Di questi, quasi 30 sono dedicati agli interventi – indispensabili – per l’handicap e la salute mentale: dalle rette di ricovero (2,5 milioni), dall’assistenza domiciliare (2 milioni) fino ai contributi (la voce più importante: 14,5 milioni). Tre milioni, però, vengono spesi per le “politiche per la salute” tra incarichi e collaborazioni (140mila), sponsorizzazioni (500mila) e 2 milioni di generiche “spese diverse”. È da qui che nascono campagne come quelle dedicate ai corretti stili di vita. «Importanti – dice il pd Andrea Fanzago – ma che potrebbero essere fatte dalla Asl». Altri 3,4 milioni, poi, sono i soldi per la macchina della direzione, con voci facilmente comprimibili come i 10mila euro per “materiali di consumo” e giornali fino a 1,8 milioni di “spese diverse”. Per il Turismo e l’identità, il Comune spende 7,1 milioni; in tutto, compreso il personale, 9,5 milioni. Per la direzione ci sono costi come quelli per gli incarichi e le collaborazioni (124mila euro), la stampa di cataloghi e pubblicazioni (50mila), le inserzioni (16mila), i materiali di consumo (1.500 euro) e gli abbonamenti a riviste (2.200). Molte le sponsorizzazioni (276mila euro) e i contributi (650mila quelli per l’identità e il turismo) ma anche le volte in cui compare il generico titolo “spese diverse”: solo per la direzione centrale, 2,2 milioni. L’assessore all’Innovazione e alla ricerca Rossi Bernardi ha il bilancio più leggero: 900mila euro, che superano 4 milioni se si sommano i dipendenti (2,9 milioni). Come vengono spesi? Oltre la metà, ovvero 537mila euro, se ne va in contributi, ma la direzione mette a bilancio anche 40mila euro di collaborazioni professionali, 9mila euro per l’acquisto di libri e giornali, e 290mila euro di spese. 
ROMA - Lo stralcio della norma sulla soppressione delle province e quello della lista degli enti a rischio, così come la conferma della sanatoria sugli immobili fantasma e il possibile differimento per l'acconto Irpef per gli anni 2011-2012. Queste alcune delle novità contenute nel testo definitivo della manovra firmata dal presidente della Repubblica e pubblicata in Gazzetta Ufficiale. Confermato l'articolo 52 che prevede per le fondazioni bancarie "che detengono partecipazioni di controllo, diretto e indiretto, in società bancarie" la vigilanza da parte del ministero dell'Economia e delle Finanze "anche dopo l'istituzione dell'autorità di controllo". Salta invece la norma che prevede la soppressione delle province con popolazione residente inferiore a 220mila abitanti,  così com'è stata stralciata la lista degli enti culturali e storici per i quali erano stati previsti tagli dei finanziamenti che aveva suscitato malumori nella maggioranza e proteste anche da parte del ministro per la Cultura Sandro Bondi. Dall'entrata in vigore del decreto, si legge nel testo, i fondi per "enti, istituti, fondazioni e altri organismi sono ridotti del 50% rispetto all'anno 2009. Al fine di procedere alla razionalizzazione e al riordino delle modalità con le quali lo Stato concorre al finanziamento dei predetti enti, i Ministri competenti, con decreto da emanare entro 60 giorni dalla data di entrata in vigore del presente, stabiliscono il riparto delle risorse disponibili". Tra le novità del testo compare la possibilità di differire l' acconto Irpef per gli anni 2011-2012. In pratica, con un decreto del presidente del Consiglio, sarà decisa una riduzione dell'acconto dell'imposta sul reddito delle persone fisiche, per 2,3 miliardi nel 2011 e 600 milioni nel 2012. Risparmi di spesa sono previsti anche per Banca d'Italia . L'istituto di Via Nazionale, si legge nel testo, "tiene conto, nell'ambito del proprio ordinamento, dei principi di contenimento della spesa per il triennio 2011-2013 contenuti nel presente titolo". Arrivano inoltre 320 milioni di euro per l'anno 2010 "ai fini della partecipazione italiana a missioni internazionali " e "per le manifestazioni connesse alle celebrazioni del 150esimo anniversario dell'unità d'Italia" viene integrato di 18,5 milioni di euro per l'anno in corso il fondo per il funzionamento della presidenza del Consiglio dei Ministri. Viene anche prorogata fino al 15 dicembre la sospensione delle tasse (prevista fino al 30 giugno) per i contribuenti abruzzesi colpiti dal terremoto dello scorso anno, titolari di redditi di impresa e di lavoro autonomo con volume d'affari non superiore ai 200mila euro. Confermato l'accorpamento degli enti previdenziali minori in Inail e Inps. Le funzioni dell'Ipsema e dell'Ispesl passeranno all'Inail e quelle dell'Ipost all'Inps. 
