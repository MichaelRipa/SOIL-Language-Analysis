Sinisa è soddisfatto, la Fiorentina gli è piaciuta. Il pareggio gli sta stretto, ma per ora va bene anche così. In fondo la Fiorentina non è ancora al top e qualche errore ci può stare. Contro il Napoli, però, squadra ha giocato un buon calcio, almeno sul piano dell'applicazione e dell'impegno. "Abbiamo giocato bene, con spirito e con  carattrere - ha detto Mihajlovic - se continuiamo a giocare così sono convinto che andiamo in Champions". Resta quell'errore del guardalinee, quel pallone rimbalzato sulla linea trasformato in gol. Mihajlovic ha un sorriso amaro, però evita le polemiche: "Sanno di aver sbagliato, mi dispiace. Ma il calcio è così, pazienza". Non parla nemmeno dell'espulsione di Vargas. "Sanno di aver sbagliato", ripete. Si consola con la Fiorentina: "Abbiamo comandato il gioco, il Napoli ha avuto solo un'occasione con Lavezzi. Potevamo vincere, mi dispiace per i tifosi, volevamo i tre punti". Il bilancio è positivo, però. "Sì, al di là del risultato sono soddisfatto, ho avuto le risposte che volevo. Ho chiesto ai giocatori con personalità di metterci qualità. Abbiamo fatto il massimo. Quando miglioreremo la condizione fisica potremo arrivare lontano. Anche dopo l'1-1 abbiamo avuto occasioni da gol, ci è mancata un po' di cattiveria e un po' di lucidità. Ma penso che tutti abbiano visto che la Fiorentina è una squadra di carattere". 
MILANO - Massimiliano Allegri mai avrebbe immaginato un esordio a San Siro in questo modo. Il suo Milan, confortato dalla presenza di Ibrahimovic in tribuna, corre, diverte, piace e fa sognare. il tecnico, però, non nasconde che il merito di tanto entusiasmo è anche del neo-arrivato. "Ibra ha  creato entusiasmo nell'ambiente: stasera la squadra era pronta per fare una buona partita e centrare la vittoria. Era importante partire bene - spiega in un'intervista a Sky Sport -, perché una neopromossa ci poteva creare problemi. Ibra è un campione che ci fa fare un grosso salto di qualità - prosegue -, completa un organico già forte. Lo scudetto? Era un obiettivo anche prima del suo arrivo". NON ANCORA AL 100% - Tornando al match, il tecnico rossonero sottolinea come "era importante partire bene contro una squadra neopromossa che poteva creare dei pericoli". Analizzando poi i 90' Allegri dice di aver visto un primo tempo "con molta dedizione" da parte dei suoi "che comunque non sono ancora al 100% della condizione". Un Milan "con buone geometrie e buone giocate - prosegue -, mentre qualche errore visto nella ripresa è comprensibile. Boateng? Forse è stato un po' lezioso, ma si è calato in un ruolo non suo - risponde -. Ci sarà utile nel corso del campionato". BERLUSCONI PENSA A ROBINHO - Silvio Berlusconi lascia intuire che nei prossimi giorni potrebbe arrivare Robinho dal Manchester City. Intervistato da Mediaset sul possibile arrivo del giocatore brasiliano, il presidente rossonero ha risposto: "Se un certo giocatore a cui siamo interessati si rivelasse acquistabile, allora si potrebbe anche fare". Marco Borriello infatti non sarebbe di grande umore per l'arrivo di Zlatan Ibrahimovic: l'attaccante rossonero potrebbe ora interessare alla Juventus e, vista anche l'ormai imminente cessione di Huntelaar allo Schalke 04, il Milan potrebbe acquistare Robinho, messo sul mercato dal Manchester City di Roberto Mancini. PATO ENTUSIASTA - A fine gara ha parlato anche il migliore in campo della sfida col Lecce: Alexandre Pato. "Con Ibra, che è un grande giocatore, siamo fortissimi e possiamo lottare per grandi traguardi. Forti come l'Inter? Noi pensiamo solo a noi stessi, degli altri non ci interessa nulla. Sono molto felice per questa vittoria e per le due reti - dice ancora Pato ai microfoni di Sky Sport - ma soprattutto per la grande prestazione di squadra. Adesso dobbiamo metterci a disposizione di Allegri che sicuramente saprà lavorare al meglio per Milan. Dedico questa doppietta - conclude il milanista - a tutti quelli che mi sono stati vicini durante l'infortunio". Leggi i commenti I commenti dei lettori 
Inizia la marcia degli azzurri verso gli Europei del 2012. Lunedì, entro le 12.30 (ad eccezione di Viviano che raggiungerà il ritiro dopo Bologna-Inter, in programma lunedì alle 20.45), la nuova Nazionale di Cesare Prandelli si radunerà a Coverciano per cominciare la preparazione in vista della doppia sfida con Estonia (il 3 settembre a Tallinn) e Isole Far Oer (il 7 a Firenze). Sono quattro le novità tra i convocati del ct: si tratta dei difensori Luca Antonelli (Parma), Cesare Bovo (Palermo), Lorenzo De Silvestri (Fiorentina) e Daniele Gastaldello (Sampdoria). Nel gruppo dei 23 azzurri da segnalare il ritorno di Andrea Pirlo, Alberto Gilardino e Giampaolo Pazzini, assenti in occasione della partita amichevole disputata il 10 agosto scorso a Londra contro la Costa d'Avorio. Questa la lista dei convocati: Portieri: Mirante (Parma ), Sirigu (Palermo), Viviano (Bologna). Difensori: Antonelli (Parma), Bonucci (Juventus), Bovo (Palermo), Cassani (Palermo), Chiellini (Juventus), De Silvestri (Fiorentina), Gastaldello (Sampdoria), Molinaro (Stoccarda). Centrocampisti: De Rossi (Roma), Lazzari (Cagliari), Marchisio (Juventus), Montolivo (Fiorentina), Palombo (Sampdoria), Pirlo (Milan). Attaccanti: Cassano (Sampdoria), Gilardino (Fiorentina), Pazzini (Sampdoria), Pepe (Juventus), Quagliarella (Juventus), Rossi (Villareal). 
MILANO - San Siro sogna e lo fa con Ibrahimovic in tribuna e con Pato e Ronaldinho sul campo. La festa per l'arrivo in rossonero dello svedese riesce alla perfezione agli uomini di Allegri che affondano il Lecce 4-0 nella prima giornata di serie A e conquistano i primi tre punti della stagione, importanti se si pensa al Ko della Juventus a  Bari e allo stop casalingo della Roma contro il Cesena. "VINCEREMO TUTTO" - Eppure il rischio era quello di steccare la prima. Con tutte le voci di mercato dei giorni scorsi, la gara contro il Lecce sembrava essere divenuta pura formalità. Invece Allegri è riuscito a tenere alta la concentrazione del gruppo e a infondergli quello spirito da provinciale che tanto mancava al Milan degli ultimi anni. Pressing, corsa e velocità. Un trittico vincente che nelle gestioni passate era finito nel dimenticatoio. L'emblema della cura Allegri sta tutto nel vedere Ronaldinho andare a recuperare un pallone a centrocampo con grinta e tenacia sul 4-0 in pieno recupero. O nell'osservare Seedorf sempre pronto in copertura. O ancora nel guardare il centrocampo e l'attacco stringersi in fase di copertura per poi allungarsi nelle ripartenze. Insomma, se il pre-campionato un po' di ansie le aveva portate, soprattutto per il reparto offensivo che stentava a decollare, la prima ufficiale ha allontanato tutte le paure. Consapevoli che dalla seconda giornata ci sarà l'arma in più su cui dirigenza e squadra contano vivamente: Zlatan Ibrahimovic. Lo svedese si è presentato a San Siro tra il primo e secondo tempo con quella spavalderia che lo ha contraddistinto negli anni nerazzurri. Una sola battuta: "Vinceremo tutto", ma tanto è bastato per accendere nel cuore dei tifosi una speranza concreta sul futuro rossonero. RONALDINHO-SHOW - Ma veniamo alla partita. Primo tempo a senso unico quello visto a San Siro nonostante un avvio lento e impacciato dei rossoneri. La sveglia arriva al quarto d'ora con un destro potentissimo di Thiago Silva dalla trequarti di campo che Rosati devia in angolo. Tre minuti più tardi Pato, smarcato da Ambrosini, entra in area sulla destra e con un diagonale infila il numero 22 giallorosso. Passa poco e Ronaldinho ci accende. Prima smarca Seedorf che trova l'opposizione dell'estremo salentino (dall'angolo scaturirà il 2-0 di Thiago Silva, ndr), poi con un passaggio filtrante a tagliare tutta la difesa mette Pato a tu per tu con l'estremo difensore e il 'Paperò non sbaglia, quindi un cross in profondità per il giovane connazionale che trova l'ennesima parata di Rosati, infine ancora una combinazione col numero 7 rossonero che questa volta colpisce l'esterno della rete. Poco prima un tiro di Seedorf su lancio millimetrico di Pirlo. Nel finale Borriello impegna ancora Rosati lesto nel deviare in angolo. ETERNO INZAGHI - Nella ripresa il Milan entra con l'intento di non affondare ulteriormente il colpo. I rossoneri giocano a centrocampo e non rinunciano ad attaccare, ma lo fanno con meno foga del primo tempo. Al 13' Corvia, lasciato incautamente solo in area, di testa manda sul fondo. Tre minuti più tardi entra Inzaghi e Superpippo si fa subito notare con un palo a Rosati battuto. Poi è nuovamente l'asse Ronaldinho-Pato a ravvivare l'attacco rossonero col numero 7 bravo a impegnare un attento Rosati. L'estremo salentino deve superarsi anche su due punizione insidiose dell'esperto Pirlo, prima di fermare Inzaghi e Ronaldinho. Nel mezzo un'ottima conclusione di Chevanton da dentro l'area deviata in angolo prontamente da Abbiati. Sarà l'unica parata del portiere rossonero. Nel finale il Lecce si allunga nel disperato tentativo di cercare almeno il gol della bandiera e Inzaghi ne approfitta per mettere il proprio sigillo sulla partita. Ora c'è la sosta, tra quindici giorni sarà Ibrahimovic. MILAN-LECCE 4-0 (3-0) MILAN (4-3-3): Abbiati 6.5; Bonera 6.5, Nesta 6.5, Thiago Silva 7, Antonini 6.5; Ambrosini 7 (Gattuso 6 dal 26' s. t.), Pirlo 6.5, Seedorf 6.5; Pato 7.5 (Boateng 6 dal 31' s. t.), Borriello 6.5 (Inzaghi 6.5 dal 16' s. t.), Ronaldinho 7 (Amelia, Abate, Papastathopoulos, Oduamadi). All. Allegri LECCE (4-4-1-1): Rosati 7; Donati 6, Sini 5.5, Giuliatto 5.5 (Chevanton 6.5 dal 32' pt, Brivio sv al 44' s. t.); Vives 5, Munari 5.5 (Piatti dal 9' s. t.), Giacomazzi 6, Grossmuller 5.5; Mesbah 5.5; Corvia 5.5 (Benassi, Gustavo, Reginiussen, Bertolacci). All. De Canio ARBITRO: Peruzzo di Schio MARCATORI: Pato al 16' e al 28', Thiago Silva al 23' p. t.; Inzaghi al 45' s. t. NOTE: spettatori 37.177 per un incasso di 783.624,95 euro. Ammonito: Grossmuller (L) Angoli 6-3. Recuperi 2' pt, 3' st. Leggi i commenti I commenti dei lettori 
ZAGABRIA (Croazia) - Un gran colpo. Anzi, grandissimo. Battere i vice campioni del mondo della Spagna è più di un esame superato: è la consapevolezza di una giovane e determinata Nazionale che risponde all'attesa divisa tra fiducia e scetticismo. L'Italia sorprende, soffre e vince per 7-6 all'esordio degli Europei di Zagabria esibendo una difesa solida, a prova di 12 superiorità numeriche, un attacco efficace nonostante la squalifica di Figlioli, un dinamismo rodato e capace di creare spazi e raddoppi. L'Italia del primo tempo è spumeggiante: piazza un fulminante break di 2-0 grazie ad Aicardi (36"), che sfrutta un controfallo spagnolo in attacco, e a Felugo, che raddoppia dal perimetro (1'15); tiene in difesa (1/4 con l'uomo in meno) e risponde con Presciutti (4'17) al 2-1 di Minguell (1/3 sn a 3'49), trasformando l'unica superiorità numerica ricevuta. Funziona tutto: la sincronia dei movimenti difensivi, la copertura ai due metri, il lavoro dei centroboa, gli inserimenti degli esterni a creare spazi. Nel secondo parziale la Spagna, fino a quel momento sorpresa dai movimenti dei nostri, copre con maggiore ordine ed accorcia il passivo con Xavier Garcia: 3-2 (2/5 sn) a 3'08. Ma è l'Italia che potrebbe arrivare a metà partita sul +2: prima Fiorentini, servito in solitudine ai due metri, spara su Aguilar; poi fallisce la seconda superiorità numerica a disposizione a dieci secondi dalla sirena per un fraseggio troppo precipitoso. Restano comunque le buone sensazioni trasmesse dal precedente parziale e l'avarizia degli arbitri a concedere superiorità numeriche agli azzurri (due contro le cinque avversarie). Il terzo tempo si apre con il 4-2 di Aicardi: un'azione tutta forza e opportunismo finalizzata con un diagonale dai 5 metri. Gli azzurri potrebbero anche allungare ulteriormente, ma gli arbitri, soprattutto l'ungherese Juhasz, continuano a concedere superiorità numeriche agli iberici che raggiungono il 4-3 con Espanol a 3'52 (3/8 sn). Dai e dai, è normale che arrivi il gol. Così come una sorta di mini comparazione, sfruttata da Luongo con un'improvvisa conclusione sull'angolo corto per il 5-3 e 2/5 (contro nove) in superiorità numerica a 7'03. A - 8 minuti l'Italia è sul +2 contro i vice campioni del mondo. C'è da soffrire e gli azzurri dimostrano di avere imparato a farlo. Subiscono la beduina di Valles per il 5-4 a 1'21 (primo gol preso a uomini pari), ma rispondono immediatamente con Presciutti, che ribadisce in rete con un perfetto diagonale un palo colpito da Gallo in superiorità numerica. Mallarach riporta ancora sotto la Spagna (4/11) a 3'40. Poi è la traversa a fermare un gioco di prestigio di Molina. E' il momento più difficile: Deserti guadagna l'ottava superiorità numerica, Campagna chiama time-out e Felugo realizza il 7-5 a -2'. Ora bisogna solo contenere. Espanol, ancora con l'uomo in più, segna il 7-6 (5/12) a -0"45, ma l'ultimo assalto si ferma nei pressi dell'autorevole Tempesti. L'Italia batte la Spagna e torna a pensare "da grande": ora c'è il Montenegro, altro test di maturità da affrontare. ITALIQ-SPAGNA 7-6 Italia: Tempesti, Luongo 1, Gitto, Bertoli, Felugo 2, Giacoppo, Gallo, Presciutti 2, Fiorentini, Aicardi 2, Deserti, Pastorino. All.: Campagna. Spagna: Inaki Aguilar, Mario Garcia, Martin, Sziranyi, Molina, Miguell 1, Gallego, Espanol 2, Valles 1, Perrone, Mallarach 1, Xavier Garcia 1, Lopez. All.: Aguilar. Arbitri: Margeta (Slo) e Juhasz (Ung). Note: parziali 3-1, 0-1, 2-1, 2-3. Nessuno uscito per limite di falli. Superiorità numeriche: Italia 3/8, Spagna 5/12. Spettatori 1100. Italia con 12 giocatori a referto perla squalifica di una giornata inflitta a Figlioli nella Vodafone Cup. Leggi i commenti I commenti dei lettori 
La movida romana ha un nuovo protagonista: il leader libico Muammar Gheddafi. Si è infatti conclusa così, con una passeggiata tra le vie più affollate della capitale e con alcune soste nei bar e nei ristoranti più frequentati, la prima giornata del colonnello in Italia. GHEDDAFI A PASSEGGIO Giunto intorno alle 21.30 circondato da numerose guardie del corpo e protetto dalle ingenti misure di sicurezza, è bastato un attimo al leader libico per sollevare lo stupore di una piazza Campo de' Fiori gremita di giovani e turisti che lo hanno immediatamente circondato per salutarlo e fotografarlo. Gheddafi si è quindi accomodato, come se nulla fosse, al tavolino del bar Obika, tra gli altri avventori del locale. Qui si è quindi concesso cappuccino e acqua minerale per rinfrancarsi al termine della giornata di digiuno, come impone il ramadan. Aria stanca ma serena, dopo aver lanciato alcuni cenni di saluto alla folla, Gheddafi si è rimesso in cammino per un nuovo bagno di folla lungo piazza Navona. Poco prima, il colonnello ha fatto la felicità di alcuni venditori ambulanti tunisini con cui si è fermato a scambiare alcune parole informandosi sulla loro provenienza e sulla loro attività qui in Italia. Il leader libico ha anche voluto acquistare una ventina di anelli scelti a caso per i quali ha lasciato sul tavolino la cifra, del tutto di favore, di 300 euro in contanti. Sempre inseguito da una lunga scia di curiosi, fotografi, reporter e agenti, Gheddafi ha quindi ripreso il cammino fino al ristorante Il Passetto, ultima meta della passeggiata serale. Pochi sorsi d'aranciata sotto l'ultimo intenso bagno di flash. Prima di allontanarsi a bordo della sua auto per rintrare nella residenza sulla Cassia, la folla lo ha salutato con un lungo e caloroso applauso. 
