Lavoratori della Scala di nuovo in presidio di fronte al Teatro subito dopo la fine della partita della nazionale. Un centinaio di lavoratori hanno raggiunto piazza della Scala proprio mentre i tifosi azzurri abbandonavano piazza Duomo. LE FOTO Alcuni rappresentanti sindacali sono riusciti a raggiungere il terrazzo che sovrasta il teatro per appendere lo striscione "Moratti: la donna immobile" e gestire al megafono la protesta contro il decreto Bondi sulle fondazioni liriche e sinfoniche. Una piccola orchestra suona di fronte alla Scala applaudita dai passanti. Da "Va' pensiero" a "La donna e' mobile", i musicisti suonano con la coccarda gialla appesa alle giacche, simbolo delle mobilitazioni degli ultimi mesi. Come confermato da Sandro Malatesta, rappresentante della Fials, i lavoratori incroceranno di nuovo le braccia il prossimo venerdì e sabato, mentre stasera si svolgeranno regolarmente le prove generali del "Romeo e Giulietta". Lo sciopero, al quale aderiscono Cgil, Fials e Cub, fara' saltare la rappresentazione della prima del balletto. 
Milano si è fermata in attesa di una festa che non è arrivata. La delusione per la sconfitta degli azzurri al mondiale ha assalito i 10mila accorsi in piazza Duomo per sostenere la nazionale, così come i molti tifosi sparsi davanti agli altri schermi della città. Delusi  -  e arrabbiati  -  anche gli oltre 400 studenti della Cattolica che hanno seguito la partita in aula Ezio Franceschini, nell'ateneo di largo Gemelli. E dire che i ragazzi, presenti in Università per studiare, erano preparatissimi, con tanto di bandiere, cappelli tricolore e vuvuzela. Braccati a vista dalla vigilanza ("lo scorso mondiale c'era gente che saltava sui tavoli", ha raccontato uno degli addetti) gli studenti hanno sostenuto gli azzurri fino all'ultimo con urla e cori, come in un vero e proprio stadio. Insieme agli studenti, davanti agli schermi ci sono anche alcuni professori, come Giuseppe Boari, docente di Statistica: "guardare la partita insieme a loro è sicuramente più divertente". LE FOTO Quando segna la Slovacchia, sono soprattutto insulti e parolacce verso Lippi. Quando l'Italia accorcia le distanze invece è un boato che sembra far crollare l'Università. Ma al triplice fischio, la rabbia prende il posto della delusione: "Come si fa a portare ai mondiali una squadra del genere?  -  ha protestato Andrea Colombo, studente di Giurisprudenza  -  è stato proprio una figuraccia". 
Nessun annullamento delle elezioni regionali del Lazio dello scorso 28 e 29 marzo. E' regolare, infatti, il decreto di indizione della competizione elettorale. Ha deciso così la seconda sezione bis del Tar del Lazio, presieduta da Eduardo Pugliese, che ha respinto i ricorsi proposti dal 'Partito Liberale Italiano - Rinascita repubblicana', 'Movimento Sociale - Fiamma tricolore' e 'Rete Liberal Sgarbi'. Pubblicato il dispositivo, per capirne le motivazioni occorrerà attenderne la pubblicazione. Il Movimento Sociale e la rete Liberal Sgarbi contestavano il decreto con cui l'allora vicepresidente della Giunta regionale del Lazio, Esterino Montino, il 26 gennaio 2010 ha indetto le elezioni regionali. Ad avviso dei ricorrenti, tra l'altro, non erano stati rispettati i termini previsti dalla legge per la convocazione dei comizi elettorali. Il Tar ha respinto anche il ricorso con il quale la stessa Rete Liberal Sgarbi, dopo essere stata riammessa al voto dei giudici amministrativi, contestava il 'no' della Regione al rinvio delle elezioni al fine di completare la campagna elettorale menomata, a suo avviso, dall'iniziale ricusazione della lista. I giudici amministrativi, infine, hanno dichiarato improcedibili "per sopravvenuta carenza di interesse" ulteriori ricorsi proposti da liste elettorali che inizialmente ricusate furono successivamente riammesse al voto quelli di liste che invece non hanno partecipato alle elezioni. "Prendo atto che il tar del Lazio ha respinto quei ricorsi che chiedevano l'annullamento delle scorse elezioni regionali. Ricordo a tutti però che il prossimo 21 ottobre il tribunale amministrativo esaminerà il ricorso presentato dal sottoscritto, sulla cui solidità nutro profonda fiducia". Lo dichiara, in una nota, Fabio Desideri, del coordinamento regionale del Pdl. 
Domani sera al Loftus Versfeld di Pretoria scenderanno in campo i campioni d'Europa della Spagna, pronti a sfidare il Cile per l'approdo agli ottavi di Sudafrica 2010. Se non vogliono confermare che la Coppa del Mondo non è roba per il calcio iberico, le Furie Rosse saranno obbligate a vincere. Gli spagnoli si sono rialzati vincendo con l'Honduras dopo la pesante sconfitta in avvio contro la Svizzera, ora però c'è solo un risultato utile contro il Cile, vincente nelle prime due uscite di questo Mondiale. Iniesta, pronto al rientro, esprime sicurezza alla vigilia dei 90 minuti decisivi: "Per noi è chiaro cosa c'è da fare, vincere. Abbiamo le idee chiare e siamo fiduciosi di andare agli ottavi. Tutto il resto non conta". Vicente del Bosque si aspetta un match durissimo e non si fa illusioni: "L'idea è di giocare contando esclusivamente sulle nostre forze assumere l'iniziativa e il controllo della partita. Il problema è che non sappiamo se loro ci consentiranno di farlo. Loro possono giocare in vari modi, hanno buoni giocatori e un efficace modulo di gioco". Non sarà un compito facile per i campioni d'Europa, che erano certi di avere meno difficoltà ad entrare nelle migliori 16 del mondo e che invece si ritrovano alle prese con i soliti fantasmi del Mondiale; basti pensare che il risultato migliore, un quarto posto, risale addirittura al 1950. Il ct crede nei suoi ragazzi: "Questa partita contro il Cile è una finale, ma i miei ragazzi sono abituati a questo tipo di partite, dove c'è tanta pressione e la posta in palio è alta". A Del Bosque non è bastata la vittoria con il fanalino di coda Honduras, arrivata con la splendida doppietta di Villa, e continua a non fidarsi dell'avversario che lo attende domani:  "Il Cile è una buona squadra, molto aggressiva e che con pochi passaggi può andare in gol, oltretutto non sprecano energie". Ai cileni basterà un pareggio per ottenere una qualificazione agli ottavi che manca dai Mondiali di Francia 98. Marcelo Bielsa esclude comunque ogni calcolo: "Dobbiamo guadagnarci il passaggio agli ottavi con lo stesso entusiasmo mostrato fin dall'arrivo in Sudafrica". Carico anche il capitano Claudio Bravo: "Non cambieremo il nostro modo di giocare, non rinunceremo a fare quello che ci riesce meglio soltanto perché ci basta il pareggio". 
ROMA  - "Roma per Shalit". In cinquemila si sono ritrovati al Colosseo, intorno alla grande foto di Gilad Shalit, il soldato riservista israeliano che il 24 giugno di 4 anni fa è stato fatto prigioniero da alcuni militanti di Hamas e che ancora oggi è sequestrato e tenuto in ostaggio. Roma, le sue istituzioni e la comunità ebraica si sono strette intorno alla sua famiglia, con in testa il padre Noam. Alle 23 in punto le luci del Colosseo si sono spente, e i manifestanti hanno urlato piu' volte: "Libero". Succedeva nello stesso momento alle Mura di Gerusalemme. Bandiere con la stella di David e musiche israeliane hanno riempito il piazzale tra l'Arco di Costantino e l'Anfiteatro Flavio. Alla manifestazione hanno partecipato il Sindaco di Roma, Gianni Alemanno, il presidente della Regione Lazio, Renata Polverini, quello della provincia di Roma, Nicola Zingaretti, il rabbino capo, Riccardo Di segni, il presidente della comunità ebraica, Riccardo Pacifici, il presidente dei giovani ebrei italiani, Giuseppe Piperno, il ministro Andrea Ronchi, il presidente dell'Udc, Lorenzo Cesa e i bambini della scuola Polacco. Una serata per combattere l'indifferenza. Sullo schermo sono state trasmesse le immagini di un video di Shalit girato dalla prigionia. "L'affetto che Roma prova per Gilad è grande" ha detto Piperno. Gilad Shalit è stato poi proclamato presidente onorario dell'associazione dei movimenti Benè brith giovani ebrei italiani consegnata di fatto al padre. Il sinadaco Alemanno ha detto: "due anni fa si è avverato il sogno di dichiararlo cittadino onorario è un segnale profondo da un punto di vista politico ma un modo per rendere più giusta questa città - Alemanno ha poi sottolineato come - da quando la sua immagine è in Campidoglio i pacifisti a senso unico stanno lontano come gli ipocriti. Perchè se non si rispettano giustizia e verità e tutti i popoli non si è degni di parlare di pace. Gilad ha il diritto di essere libero. Zingaretti ha affermato: "Siamo qui per lanciare un messaggio forte: nessuno faccia finta di sapere e di non vedere e soprattutto nessuno faccia finta di dimenticare Shalit. Si può dire di tutto sulle vicende di Gaza ma questa è chiarissima: Gilad non è un prigioniero di guerra ma un atto di terrorismo. Siamo qui per un ragazzo che è vittima di una vicenda barbarica. Gilad è un ragazzo che non c'entra nulla". A salire sul palco è stato anche il padre del ragazzo in mano di Hamas che ringraziando le istituzioni italiane e romane ha detto: "Da 4 anni Hamas viola le convenzioni di Ginevra e lo Statuto di Roma". Polemico Pacifici contro quelli che ha definito i "pacifinti". "Dov'è Amnesty? Dov'è Emergency" ha detto "anche loro dovrebbero combattere per Shalit", 
PARIGI - L'eliminazione della Francia ai Mondiali è diventato un affare di Stato. Il caos accaduto in Sudafrica, d'altronde, non poteva passare inosservato ai vertici del governo. Per questo Nicolas Sarkozy non appena l'aereo che riportava la nazionale a casa ha messo piede a terra ha voluto incontrare l'uomo immagine, Thierry Henry. Un incontro rimasto segreto che, secondo un portavoce, "era stato richiesto dallo stesso giocatore". UN INCONTRO SEGRETO - L'attaccante dei Bleus è arrivato all'Eliseo su una monovolume nera della presidenza, scortata da due moto, e per eludere un altro centinaio di giornalisti e fotografi in appostamento è entrato da uno degli accessi secondari, sul retro del parco, rinchiudendosi poi all'interno del palazzo insieme a Sarkozy. Un colloquio sul cui contenuto è stato imposto il massimo riserbo: è stato di natura rigorosamente "privata", riferiscono ai media fonti della presidenza, e confidenziale, quindi "niente ne dovrà trapelare". Ci vuole poco, però, per immaginare che abbia rivelato al presidente della Repubblica i motivi dei tanti dissidi tra Domenech e il suo staff e alcuni giocatori, con Anelka ed Evra in prima fila. SARKOZY CRITICATO - Nel frattempo, fuori dalle mura della residenza presidenziale le polemiche sull'ingerenza di Sarkozy nelle vicende calcistiche non cessano, alimentate anche dalla formale protesta di un gruppo di Ong con cui il capo dello Stato francese aveva fissato un appuntamento proprio per la mattinata di oggi, salvo poi cancellarlo per far posto a Henry. "Trasformando la nostra squadra nazionale di calcio in affare di Stato, il presidente si guarda bene dall'occuparsi delle misure realmente salutari per il Paese" lamenta la leader verde Cecile Duflot, che poi però ammette di trovare "triste di vedere lo sport e i valori che dovrebbe veicolare cadere in una tale pessimismo". ESCALETTES SOTTO ACCUSA - L'imputato numero uno, però, oggi più che mai è il presidente della Federcalcio francese Jean-Pierre Escalettes, le cui dimissioni sono chieste a gran voce da stampa, tifosi e commentatori. Un addio "ineluttabile" secondo il ministro dello Sport Roselyne Bachelot, che, pur ammettendo che il governo non ha il potere di cacciare i vertici di una federazione sportiva, invita il numero uno del calcio transalpino a lasciare il proprio posto, in quanto "ultimo attore di questo disastro". 
