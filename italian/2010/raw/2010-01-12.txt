ROMA - Omicidio volontario, lo stesso reato ipotizzato per la morte di Brenda. E' questo il reato per il quale la procura di Roma ha deciso di procedere per la morte di Gianguerino Cafasso, il pusher delle trans che procurava droga e clienti ecellenti ai viados di via Gradoli e via Due Ponti. Il fascicolo al momento è contro ignoti, ufficialmente rubricato così dopo l'esito delle consulenze tossicologiche, chimiche e biologiche, svolte su incarico del procuratore aggiunto Giancarlo Capaldo e del sostituto Rodolfo Sabelli, che si occupano dell'inchiesta sul presunto ricatto all'ex presidente della Regione Lazio, Piero Marrazzo. Inizialmente la procura procedeva per il reato di morte come conseguenza di altro delitto. Regista del video servito a ricattare l'ex governatore, Cafasso era un cocainomane abituale, come è stato accertato dalle indagini, e morì il 12 settembre del 2009 in un albergo di via Salaria per una dose tagliata con eroina e fatta passare per cocaina . Aveva 36 anni, il decesso avvenne in pochissimi minuti. Accanto a lui c'era Jennifer , la trans sua compagna che quella notte non prese la droga perché, disse, "aveva uno strano sapore". Sui motivi che hanno determinato la nuova ipotesi di reato per la morte di Cafasso in Procura non vengono date notizie. Il magistrato ha già disposto una serie di accertamenti. Dopo la terza audizione dell'ex presidente della regione Lazio, sentito sabato scorso nella procura di Roma, sarà convocata ancora la trans Paloma che in una prima testimonianza aveva affermato di aver incontrato Marrazzo anche nei locali della Regione, oltre che in un appartamento del quartiere Vigna Clara, e di essere stata pagata con banconote di grosso taglio (500 e 200 euro) custodite in un volume nella libreria del suo ufficio. Paloma aveva detto che i due avevano consumato insieme cocaina. Marrazzo ha ammesso gli incontri, ma smentito di aver mai acquistato droga. In procura si esclude però che dopo le rivelazioni di Paloma e del recente interrogatorio che Marrazzo al palazzo di Giustizia, siano stati adottati provvedimenti. 
ROMA - Vittoria semplice per la Roma che archivia gli ottavi di finale di Coppa Italia battendo la Triestina con un secco 3-1. Nonostante le svantaggio iniziale i giallorossi hanno sempre tenuto in mano il pallino del gioco portando a casa l'ottava vittoria consecutiva all'Olimpico. Per i capitolini una sorta di allenamento contro una squadra in crisi di risultati in campionato e dimezzata dai numerosi infortuni. TURN OVER PER RANIERI - Ampio turn over per Ranieri che in vista della sfida di campionato contro il Genoa cambia 6/11 della formazione schierata sabato scorso contro il Chievo. Riposo, dunque, per Juan, Riise, De Rossi, Taddei, Perrotta e Toni, con Faty, Pizarro, Brighi, Baptista e Cerci davanti all'unica punta: Vucinic. Chi non se la passa bene, invece, è Mario Somma. Tra morale basso (la Triestina ha conquistato un solo punto nelle ultime cinque giornate di campionato, ndr) e infermeria al completo (ko Cristea, Scurto, Sedivec, Siligardi, Tabbiani, Nef e Godeas) il tecnico alabardato è costretto a reinventarsi la formazione titolare con un inedito 5-3-2. ROMA SPRECONA, CI PENSA BRIGHI - L'avvio-shock, con gol di Della Rocca su rigore dopo soli 5', sveglia la Roma che si riversa completamente in attacco alla disperata ricerca del pareggio. I giallorossi fraseggiano troppo nella trequarti avversaria e sprecano l'inverosimile davanti alla porta difesa da Agazzi. L'estremo alabardato diventa il vero protagonista della prima frazione quando prima su Cerci, poi su Motta, infine su Baptista sigilla la propria porta. Dove non arriva Agazzi, però, ci pensa Pani. Il centrocampista salva sulla linea una conclusione su azione d'angolo di Vucinic. Nel finale ci pensa Brighi a punire l'unico vero errore della difesa alabardata con un destro che non lascia scampo all'estremo giuliano. DISFATTA ALABARDATA - Nella ripresa la musica non cambia. Ranieri inserisce Pit e Menez e proprio dai piedi del francese arriva l'assist che Vucinic trasforma per il vantaggio capitolino. La pressione della Roma è asfissiante e la difesa giuliana lentamente si sbriciola sotto i colpi degli avversari. Così, poco dopo la mezzora, Baptista si riempie di gloria trasformando una punizione dal limite guadagnata da Cerci. Ora nei quarti ci sarà la vincente di Genoa-Catania. VOGLIAMO VINCERE - Soddisfatto Ranieri che rilancia le ambizioni della sua Roma. "Nel primo tempo abbiamo avuto difficoltà a entrare nell'area avversaria, Non era facile, perché loro si erano chiusi bene  in difesa e per trovare la soluzione giusta serviva tempo. Ci siamo riusciti con Brighi. Nella ripresa abbiamo rischiato di subire un nuovo svantaggio, ma ci è andata bene. Noi vogliamo arrivare fino in fondo a questa competizione ed essere la prima squadra italiana a conquistare la stella d'argento. Catania o Genoa ai quarti? E' indifferente, sono brave entrambe. Totti? E' ancora presto per vederlo in campo. Credo salterà il Genoa, ma lo aspetteremo, il campionato è lungo". Roma-Triestina 3-1 (1-1) Roma (4-3-1-2): Doni 6.5, Motta 6, Burdisso 6, Andreolli 6, Cassetti 5.5 (1' st Pit 6), Faty 6 (1' st, Menez 6.5), Pizarro 6, Brighi 6.5, Baptista 6.5, Cerci 6.5 (34' st, Esposito sv), Vucinic 7 (1 Lobont, 2 Cicinho, 11 Taddei, 20 Perrotta): All.: Ranieri 7. Triestina (5-3-1-1): Agazzi 6.5, D'Ambrosio 5, Cottafava 5, Audel 5, Sabato 5, Crovetto 5.5 (20' st, Brosco 5.5), Cossu 5.5, Gorgone 6, Pani 6 (9' st, Princivalli 5.5), Volpe 5 (17' st Stankovic), Della Rocca (1 Dei, 8 Magliocchetti, 19 Villanovich, 21 Testini). All.: Somma 5.5. Arbitro : Morganti 5.5. Reti : nel pt 4' Della Rocca (rigore); 45' Brighi; nel st Vucinic, 34' st Baptista. Angoli : 6-0 per la Roma. Recupero : 0' e 0'. Ammoniti : Cottafava per comportamento scorretto Spettatori: 7.241 per un incasso di 53.492 euro. Leggi i commenti I commenti dei lettori 

ALESSANDRIA - Nuova tragedia sul lavoro. Due operai sono morti, nel pomeriggio, in un incidente sul lavoro nel Tortonese. Secondo le prime informazioni, stavano bonificando la cisterna di un ex distributore di gas alla periferia di Sale (Alessandria). I loro corpi privi di vita sono stati trovati all'interno della cisterna. Sul posto sono intervenuti i carabinieri di Tortona, i vigili del fuoco e i tecnici dello Spresal. L'incidente è avvenuto in un distributore di carburanti in disuso sulla statale Lomellina, tra Sale e Tortona. Le vittime sono due operai di una ditta di Fidenza: Bruno Montixi, 41 anni, originario di Cagliari, e Ruddi Cariolato, di 46, di Fidenza. Entrambi sono domiciliati nella cittadina emiliana. Secondo una prima ricostruzione, i due erano arrivati stamattina a Sale per la bonifica dell'impianto. Scesi in una sorta di deposito sotterraneo, composto da una stanzetta con i gruppi valvolari e la cisterna del gas, hanno aperto una delle valvole e, all'improvviso, sono stati investiti da un flusso di gas che li ha uccisi. A scoprire i cadaveri è stato nel tardo pomeriggio di oggi l'ex gestore dell'impianto che abita a Sale. Era stato interpellato dalla ditta di Fidenza che non riusciva a mettersi in contatto con i due tecnici. Quando l'uomo è andato a controllare, ha scoperto la tragedia ed ha dato l'allarme. 
SANTIAGO - "Luca Manca sta migliorando, ma bisogna comunque essere molto cauti perchè le condizioni rimangono critiche": lo ha detto all'Ansa Gianluigi Falci, il cognato del motociclista sassarese che è ricoverato in un ospedale di Santiago, dopo l'incidente, giovedì scorso, durante la sesta tappa in Cile del Rally Dakar. "Siamo sicuramente di fronte ad una situazione più speranzosa. Ora verranno diminuite le droghe, come le chiamano i medici, somministrate a Luca, per cercare di portarlo ad uno stadio più vicino per il risveglio", ha precisato Falchi, che assiste Manca all'ospedale di Santiago 'Mutual de seguridad' insieme al padre del motociclista, Filippo. "Luca è un atleta molto forte, e sta rispondendo a tutte le prime tappe che i dottori avevano programmato", ha aggiunto, precisando che "più la situazione rimane stabile, meglio è". Leggi i commenti I commenti dei lettori 
PORT-AU-PRINCE - "Un'enorme catastrofe". Così l'ambasciatore di Haiti  negli Stati Uniti ha definito le quattro potenti scosse di terremoto - la prima alle 16.53 locali (22.53 italiane) di magnitudo 7,3, la seconda di 5,9, la terza di 5,5, la quarta di 5,1 - che hanno fatto tremare nel giro di un'ora l'isola caraibica. Seminando distruzione e morte in uno dei paesi più poveri della regione, dove dove il reddito pro capite è di appena 1.300 dollari all'anno. Secondo l'Usgs (l'Istituto Geologico statunitense) che monitora i terremoti, il sisma ha avuto epicentro sulla terraferma, a 15 chilometri a sudovest della capitale Port-au-Prince e ad una profondità di 10 chilometri. P alazzi crollati . La scossa ha provocato il crollo di diversi edifici nella capitale haitiano. Tra questi anche un ospedale, ha riferito l'Associated Press ripresa dai quotidiani americani online. Non si hanno al momento dettagli più precisi, ma il corrispondente dell'Ap ha parlato di urla, con richieste di aiuti, provenienti dall'ospedale in questione, mentre diverse case o capanne della città sarebbero finite in un burrone.  Secondo un giornalista della rete Televisiva haitipal, "il palazzo presidenziale, il ministero delle finanze, il ministero dei lavori pubblici, della comunicazione e della cultura, il palazzo di giustizia, la scuola normale superiore" sono crollati. Anche il parlamento e la cattedrale di Port-au-Prince avrebbero subito gravi danni. Si temono molti morti . Le comunicazioni cellulari sono fuori uso su buona parte dell'isola. "Tutto ha cominciato a tremare, la gente urla, le case hanno cominciato a crollare. Il caos è totale", ha detto un giornalista dell'agenzia Reuters. Secondo la testimonianza ci sono dozzine di persone apparentemente morte o ferite sotto le macerie che bloccano le strade della capitale. Gli abitanti stanno scavando con le mani tra i detriti per cercare di salvare chi è intrappolato. "Un'enorme catastrofe" . Il primo rappresentante delle autorità caraibiche a parlare è stato l'ambasciatore negli Usa Raymond Alcide Joseph, intervistato dalla Cnn dopo aver parlato al telefono con suoi colleghi diplomatici nella capitale: "Credo che si tratti davvero di un'enorme catastrofe". Obama: "Pronti agli aiuti" . Il presidente americano ha detto che gli Usa sono pronti ad aiutare il popolo di Haiti colpito da un forte terremoto. In una dichiarazione diffusa in serata dalla Casa Bianca, Obama scrive che "i miei pensieri e le mie preghiere vanno a chi è stato colpito dal terremoto. Stiamo seguendo la situazione da vicino e siamo pronti ad aiutare il popolo di Haiti". Secondo la Casa Bianca, Obama è stato informato del terremoto poco prima della mezzanotte italiana, quasi in tempo reale, e ha chiesto che siano verificate immediatamente le condizioni del personale diplomatico americano sul posto. Il presidente ha chiesto al Dipartimento di Stato, all'Usaid (l'agenzia per gli aiuti umanitari) e al Southern Command del Pentagono, da cui dipende l'area dei Caraibi, di prepararsi ad assistere Haiti con aiuti d'emergenza. Allarme tsunami . Immediatamente dopo la prima forte scossa è stato diramato l'allarme tsunami per tutta la regione delle Antille: Cuba, Haiti, Repubblica Domenicana e Bahamas. Il centro di vigilanza tsunami ha chiarito che l'allerta è stato diramato a titolo precauzionale perché "nella storia della zona non esistono precedenti di onde anomale distruttive. Tuttavia esiste la possibilità della formazione di uno tsunami locale che potrebbe investire le coste a non più di 100 chilometri dall'epicentro". Verifiche della Farnesina . Intanto sono in corso verifiche circa l'eventuale coinvolgimento di cittadini italiani nel sisma. Lo precisa il minstero degli Esteri che, attraverso l'Unità di crisi, è in stretto contatto con l'ambasciata italiana a Santo Domingo, competente per Haiti. Per quanto riguarda l'allerta tsunami, la Farnesina interpellata dall'Ansa ha precisato che sono state immediatamente attivate le ambasciate a santo Domingo e a Cuba, nonché il consolato italiano a Miami, per allertarle per una eventuale assistenza a connazionali che si dovessero trovare in difficoltà nel caso si sviluppasse uno tsunami. Paura anche in Repubblica Dominicana . Il terremoto è stato avvertito con molta intensità anche nella Repubblica Domenicana, riferiscono i media on-line locali, precisando che la scossa si è sentita nella capitale, Santo Domingo, tra l'altro anche nella sede del Parlamento. "Molte delle persone che si trovavano dentro l'edificio sono uscite, e alcuni si son affacciati dalle finestre e dei balconi", afferma il sito web del quotidiano Listin. Negli uffici del giornale il terremoto ha fatto muovere le scrivanie e i lampadari. 
FLACHAU (Austria) - Brutta figura delle slalomiste azzurre nello slalom notturno di Flachau, il paesino nel salisburghese di Hermann Maier: una sola italiana in classifica, Manuela Moelgg al decimo posto. Le altre azzurre di punta - Nicole Gius, Denise Karbon e Chiara Costazza - avevano inforcato già nella prima manche, tutte e tre nello stesso passaggio, una serie di porte a pettine che le ha messe in sin troppo evidente difficoltà. La vittoria è andata, la sua seconda stagionale, a Marlies Schild, fidanzata di Benjamin Raich e salisburghese doc. Marlies si è così prenotata per un posto sul podio olimpico. Secondo posto per la tedesca Maria Riesch, che recupera qualche punto sulla rivale Lindsey Vonn in classifica generale: anche l'americana, infatti, ha inforcato. Terzo posto per Kathrin Zettel: l'austriaca si è abbonata a questo piazzamento, ottenuto per la settima volta in questa stagione. La vere beffate, quasi più delle italiane, sono state le sorelle Susanne e Maria Riesch. Susanne, la più piccola delle due, era al comando dopo la prima manche davanti a Maria: sognavano una doppietta storica. Invece niente: anche per Susanne l'inforcata era in agguato nel momento decisivo. A proposito di sorelle, la classifica di questo slalom notturno ne trova ben tre: un primato. Sono le norvegesi Nina, Mona e Lene Loeseth. Tutte e tre ovviamente bionde. Vengono da Alesund e sognano di andare insieme alle Olimpiadi. Nina, classe 1989, ha chiuso in 20/a posizione, Mona (classe 1991) alla 22/a e Lene, la più 'anziana' perche nata nel 1986, al 27/o. La Coppa del mondo ora si sposta in Slovenia, a Maribor, dove sabato è in programma un gigante e domenica il penultimo slalom speciale della stagione, che potrebbe addirittura assegnare la coppa di specialità: una corsa in cui le azzurre sono tagliate fuori. Ma sulle nevi slovene c'è da giurare che Moelgg e compagne cercheranno in slalom il riscatto per presentarsi all'appuntamento olimpico con un pò di fiducia in più. Per fortuna dell'Italia le cose vanno molto meglio in gigante, dove Moelgg, Karbon, Brignone e Gius sono delle certezze. Ordine d'arrivo 1. Marlies Schild (Aut)     1'37.89 (48.13+49.76) 2. Maria Riesch (Ger)       1'38.23 (47.21+51.02) 3. Kathrin Zettel (Aut)     1'38.31 (48.02+50.29) 4. Tanja Poutiainen (Fin)   1'38.70 (48.27+50.43) 5. Katharina Duerr (Ger)    1'39.23 (48.49+50.74) 6. Fanny Chmelar (Ger)      1'39.37 (48.81+50.56) 7. Sarka Zahrobska (Cze)    1'39.42 (48.07+51.35) 8. Nastasia Noens (Fra)     1'39.80 (48.74+51.06) 9. Christina Geiger (Ger)   1'40.09 (49.41+50.68) 10. Manuela Moelgg (Ita)     1'40.25 (49.44+50.81) ... Classifica generale di CdM (dopo 18 gare) 1. Lindsey Vonn (Usa)       894 punti 2. Maria Riesch (Ger)       782 3. Kathrin Zettel (Aut)     629 4. Anja Prson (Sve)         551 5. Tina Maze (Slo)          414 ... Classifica della CdM di slalom (dopo sei gare): 1. Maria Riesch (Ger)       373 punti 2. Marlies Schild (Aut)     320 3. Sandrine Aubert (Fra)    316 4. Kathrin Zettel (Aut)     310 5. Sarka Zahrobska (Cze)    289 Leggi i commenti I commenti dei lettori 
CITTA DEL MESSICO - È finito in manette Teodoro 'El Teo' Garcia Simental, uno dei 24 boss del narcotraffico più ricercati nel paese e negli Stati Uniti e tra i principali capi del cartello guidato dalla famiglia Arellano Felix. Lo ha arrestato la polizia messicana. Garcia Simental, conosciuto anche come 'K-1' o 'Il tre lettere', è stato catturato in un quartiere dove vivono imprenditori e funzionari statali nella città di La Paz, nella Baja California, grazie a un'operazione alla quale hanno partecipato una cinquantina di uomini e due elicotteri. Il governo di Felipe Calderon aveva offerto 2,1 milioni di dollari per qualsiasi informazione su 'El Teo', ritenuto responsabile di gran parte delle uccisioni degli ultimi tempi a Tijuana. Garcia Simental è stato infatti uno dei principali sicari del cartello della famiglia Arellano Felix ma, in seguito a una rottura, si era staccato per formare una sua gang e prendere il controllo della parte est di Tijuana. Per farlo aveva stretto un'alleanza con un altro narcotrafficante importante, Joaquin "El Chapo" Guzman. La rottura era avvenuta nell'aprile del 2008 dopo l'arresto del capo Benjamin Arellano Felix e la morte di suo fratello Raul, e aveva provocato una delle ondate di violenza più dure mai viste a Tijuana, dove il cartello ha la sua 'sede'. L'arresto di 'El Teo' è il secondo importante avvenuto durante la presidenza di Calderon. Esattamente un anno fa, le forze della sicurezza messicane arrestarono d'altra parte Santiago Meza Lopez, uno dei narcos più ricercati dall'Fbi. Lopez confessò di aver sciolto nell'acido i corpi di circa 300 persone. Negli ultimi mesi la guerra dichiarata contro il traffico di droga dal presidente Calderon ha comportato la morte di Arturo Beltran Leyva, ucciso il 16 dicembre in un raid dentro un appartamento di Cuernavaca, a Città del Messico e l'arresto, il 2 gennaio, del fratello Carlos Beltran Leyva. In Messico dal 2006 per la lotta contro la droga sono morte oltre 15mila persone. 
ALCUNI preferiscono darci un taglio netto. Altri la fanno finita, ma poi ci ripensano. Altri ancora lasciano che sia un software a effettuare per loro l'ultimo click. È il variegato mondo dei suicidi, o aspiranti tali, virtuali. Per gioco o perché la dipendenza dai social network è troppo forte, perché si è sfufi del proprio data-body ed è meglio rifarsene uno nuovo, o semplicemente perché è più bello passare il tempo con persone in carne e ossa, sono sempre di più gli utenti che cancellano profili, avatars, feeds, e tracce personali nella fitta rete di relazioni del Web 2.0. Che il fenomeno abbia raggiunto livelli di guardia è evidente dal fatto che alla defezione personale si stia affiancando un esodo sempre più organizzato, premeditato, collettivo. Due servizi Seppukoo e Web 2.0 Suicide Machine permettono infatti agli utenti di staccare la spina da social network come Facebook, Myspace, LinkedIn e Twitter attraverso una procedura automatizzata. Lanciati entrambi nel mese di dicembre, i due software sono finiti da qualche giorno sotto il fuoco del team legale di Facebook, che contesta loro la violazione della Dichiarazione dei diritti e delle responsabilità  degli utenti Facebook. Non solo, mentre gli avvocati delle parti interessate sono impegnate nelle schermaglie preliminari di quella che potrebbe essere una lunga battaglia legale, Facebook ha bloccato l'accesso al proprio network dai due siti, rendendoli così inefficaci. Creato da Les Liens Invisibles (Le Connessioni Invisibili), gruppo di net artisti italiani formato da Clemente Pestelli e Gionatan Quintini, Seppukoo permette agli utenti di cancellare il proprio profilo seguendo una procedura "ritualizzata" (il seppuku è il suicidio rituale dei samurai giapponesi). Per effettuarlo l'utente Facebook inserisce il proprio nome utente e password su Seppukoo.com, compone una pagina Web con cui essere ricordato/a, e scrive un biglietto d'addio. Il servizio disattiva l'account, spedisce le sue ultime parole al suo intero network di amici, e gli attribuisce un punteggio. Quanti più  amici dell'utente suicidato decidono di imitare il suo gesto, tanto più  l'utente ottiene un punteggio alto su Seppukoo.com - un meccanismo volto a incentivare il carattere virale dell'azione. Nel giro di poche settimane infatti, e prima dello stop di Facebook, Seppukoo avrebbe disconnesso circa ventimila utenti. Effettuata la rimozione, il servizio consentiva comunque agli utenti di riattivare il proprio profilo. Più  radicale l'approccio della Suicide Machine, una piattaforma lanciata da poche settimane da Moddr Lab , laboratorio multimediale di stanza a Rotterdam, coordinato dall'artista austriaco di origini bosniache Goran Savicic. In questo caso, una volta lanciata la Suicide Machine, gli utenti non possono più  tornare indietro. Il programma inizia cambiando la password utente (il che significa che diventa impossibile riattivare il proprio account Facebook) e la foto del profilo utente. Poi procede alla rimozione di tutti i suoi amici, dei gruppi cui è iscritto e di tutti i suoi post. Infine, crea una pagina di commemorazione con una foto e poche parole d'addio e, per chi loro richiede, un video-ricordo del processo di cancellazione. Inoltre la Suicide Machine permette agli utenti di disconnettersi anche da Myspace, LinkedIn e Twitter. Ma a differenza di Seppukoo, e probabilmente per il carattere irreversibile dell'azione, la Suicide Machine avrebbe disconnesso finora "solo" 900 utenti, un numero che dopo lo stop di Facebook, arrivato nei primi giorni del 2010, non sembra destinato a salire di molto. Difficile prevedere quale sarà l'esito della battaglia legale in corso. La principale contestazione che i legali di Facebook muovono ai due servizi è di fare phishing, cioé di utilizzare i dati personali dei suoi utenti e di farlo senza il loro consenso. I gestori dei siti rivendicano invece il diritto degli utenti di disporre come meglio credono dei propri dati personali. Come dichiara a Repubblica.it Guy McMusker, art director e portavoce immaginario di Les Liens Invisibles , le richieste di Facebook "sono ingiustificate e nascondono la volontà di mantenere una posizione di monopolio nel sistema dei network e, soprattuto, nella conservazione e gestione dei dati dati personali che l'uso di questo sistema consente di ottenere a chi lo gestisce. In realtà - prosegue McMusker - le informazioni che risiedono sul sito seppukoo.com ci sono state comunicate volontariamente e coscientemente dagli iscritti a Facebook che ne sono gli unici titolari e che devono poter disporre di queste come vogliono; devono dunque avere la facoltà di poterle condividere con chiunque, anche esterno a Facebook e senza le imposizioni di Facebook." 
MILANO - "Vogliono cambiare l'inno d'Italia? Ma come... ora che lo avevamo finalmente imparato tutti?". E' un Rino Gattuso a tutto tondo e senza peli sulla lingua quello intervistato da Le Iene, nella prima puntata della nuova edizione in onda su Italia 1 domani sera. Il centrocampista, una volta tanto, esce dagli schemi e parla di politica. Iniziando dalla proposta di rimpiazzare l'Inno di Mameli con il 'verdianò "Và Pensiero". "Neanche lo conosco il Và pensiero, non so neanche come comincia", dice. "Hanno rotto... per tanti anni che non cantavamo l'inno... Ora che l'abbiamo imparato tutti, lo vogliono cambiare... Ci facevano le puntate intere perché non lo cantavamo...". CALABRIA, TERRA ABBANDONATA - Poi si dirotta su una questione che gli sta particolarmente a cuore, la situazione in Calabria, la sua terra. "Abbiamo una bellissima terra, abbiamo tutto, però le strade sono rimaste quelle di 50 anni fa, i problemi sono rimasti sempre gli stessi... Bossi non dice cose sbagliate, forse per fare migliorare le cose ci vuole il pugno duro...". REGIONI, I SOLDI VANNO SPESI - Inevitabile che il discorso scivoli sul federalismo fiscale: "Per tanti anni sono arrivati i soldi al Mezzogiorno, qualche cosa è stata fatta ma io voglio vedere opere pubbliche, voglio vedere le strade, nessuno parla della 106 o della Reggio Calabria dove ci sono sempre lavori. I soldi vanno alla regione e vanno spesi per il rispetto e la tutela della gente che ci vive. Bisogna responsabilizzare le regioni. Perché, mi ripeto, se le cose sono restate per tanti anni sempre le stesse qualcosa va cambiato". UNA CASA PER TUTTI - Infine un pensiero al problema dell'immigrazione: "Io dico che in Italia c'è bisogno che ci siano gli stranieri perché fanno lavori che non fa nessuno. Però è anche giusto che abbiano una casa, non possono vivere per strada, perché sennò finisce che delinquono... Ma aggiungo che se bisogna dare una casa agli stranieri bisogna prima pensare a sistemare i nostri problemi. Anche molti italiani non hanno un'abitazione...". Leggi i commenti I commenti dei lettori 
