Il Comune progetta la mobilità del futuro. E, dopo aver messo a punto il Piano di governo del territorio che stabilisce le regole per lo sviluppo urbanistico della città (ancora in discussione in consiglio comunale), ora studia il sistema dei trasporti, le strade, il nuovo fabbisogno dei posti auto e le ferrovie per la Milano del dopo Expo. Una città dove i tram potrebbero essere sostituiti con mezzi elettrici su gomma, più silenziosi e altrettanto ecologici. Perché, come dice l’assessore Bruno Simini, «bisogna iniziare a pianificare la mobilità di domani: i tram in centro, fra dieci anni, saranno un’assurdità, meglio sostituirli con mezzi su ruote». Idea che però non piace per niente alla Lega. «I tram sono un simbolo della città. Devono essere salvati», risponde l’assessore leghista Massimiliano Orsatti. Scenari futuri, in parte già progettati, in parte tutti da pensare. Ma il lavoro è già cominciato. La giunta ha assegnato all’assessore all’Urbanistica — già padre del Pgt — la preparazione del nuovo Piano urbano della mobilità che dovrà sostituire l’attuale Piano urbano del traffico, in scadenza a fine anno. Un indice di tutto quello che la città avrà bisogno per essere sostenibile fra dieci anni, partendo dall’esistente e dal già avviato, come la linea 5 della metropolitana, o le infrastrutture previste per Expo 2015. Un’indagine che richiederà tempo, ma il cui scheletro di base sarà pronto fra circa un mese. Di certo, nella mappa della mobilità futura rientra — almeno per ora — il tunnel Expo-Linate, la maxigalleria che da Rho-Pero condurrà all’aeroporto di Linate. Sempre che la trattativa tra Masseroli e l’opposizione sul Pgt non lo sfili definitivamente dai progetti di punta di Palazzo Marino. Il tema dei tram è già emerso durante la riunione di giunta. In occasione della presentazione del progetto di potenziamento e razionalizzazione del trasporto pubblico che prevede lo spostamento di cinque linee dal centro, l’assessore ai Lavori pubblici, Bruno Simini, ha sollevato la questione della mobilità della città futura. «Non possiamo non porci il problema di come sarà la tecnologia fra cinque e dieci anni — ha detto l’assessore — Visto che gli investimenti si programmano con 35 anni di anticipo credo che la giunta debba iniziare a riflettere». L’idea di Simini, che ha trovato d’accordo anche il sindaco Letizia Moratti e buona parte della giunta, è quella di salvare i tram solo là dove sono presenti le corsie riservate, come le tramvie, oppure come mezzi di trasporto per il turismo. «Ma nelle sedi stradali promiscue dove passano le auto — ha proseguito — andranno sostituiti con i mezzi elettrici su gomma, molto più accessibili anche dai disabili». A storcere il naso è stato solo l’assessore leghista all’Identità, Massimiliano Orsatti, che ha difeso i tram milanesi: «Una delle caratteristiche storiche di Milano — ha detto — Immaginare questa città senza tram è un po’ come pensarla senza il Duomo». Nel frattempo, però, la rivoluzione delle linee dei tram, annunciata da tempo da Comune e Atm, per decongestionare il centro storico troppo spesso imbottigliato da mezzi in fila l’uno all’altro sta per partire. Terminate le consultazioni con i consigli di zona e le associazioni di utenti, l’informativa sulla razionalizzazione della rete tranviaria, sottoposta ieri alla giunta, prevede la diminuzione delle linee che passano in pieno centro: da sette scenderanno presto a cinque i collegamenti su rotaia che servono il collo di bottiglia delle vie Broletto-Orefici-Mazzini-Torino e piazza Cordusio, che con un passaggio al minuto nell’ora di punta oggi soffre di ingorghi ed è a rischio per la sicurezza. Una rivoluzione che coinvolge cinque linee in tutto (2, 3, 19, 27 e 33), per le quali Atm e Comune hanno concordato percorsi nuovi. Già da giugno cominceranno gli interventi in città necessari ai nuovi tracciati da inserire, a partire di capolinea tutti da realizzare, come nel caso del 19 che farà un anello a Castello-Cairoli prima di fare retromarcia verso Roserio. Si lavorerà tutta l’estate, assicura Palazzo Marino, ma i passeggeri avranno ancora qualche mese prima di dover tener d’occhio nuovi percorsi e capolinea: l’entrata in vigore effettiva della rivoluzione dei tram sotto il Duomo è prevista tra settembre e l’autunno. 
LA MADDALENA - Un "insulto". Uno "schiaffo". Una "presa per i fondelli" che i sardi "non perdoneranno". E' vero che sono gente tosta, ma tutto si aspettavano, gli abitanti e i disoccupati del Sulcis, tranne di dover mandare giù anche questa. L'ultima beffa della Maddalena - i soldi per la Louis Vuitton Trophy stornati dai fondi per la bonifica delle zone ex minerarie del Sud-Ovest della Sardegna - ha scatenato forti proteste. Lavoratori, ex lavoratori, sindacati, opposizione: tutti uniti in una levata di scudi contro la "partita di giro" disposta dal governatore Ugo Cappellacci su impulso di Palazzo Chigi. Che la Regione, per finanziare la regata velica al via domani alla Maddalena, abbia preso "in prestito" 2 milioni e 300 mila euro dal fondo pluriennale riservato alle opere per il risanamento ambientale del Sulcis, è considerato un atto "gravissimo". "E' un'offesa al nostro territorio, a chi ci abita e a tutta la gente rimasta senza lavoro - tuona Roberto Puddu, segretario Cgil del Sulcis - . Cappelacci con questo "magheggio" ha insultato la dignità di chi sta combattendo per poter sopravvivere. Con i soldi della Louis Vuitton in queste terre si potrebbero far vivere, facendole lavorare, 300 persone per un anno intero". Oltretutto - aggiunge - "il governatore è protagonista di un confitto: è contemporaneamente presidente della Regione, commissario per il risanamento del Sulcis e commissario per la Louis Vuitton. Deve trovare i soldi per la vela e che fa? Li toglie dal Sulcis". La vicenda, in effetti, è tanto complessa quanto opaca. La notizia della "partita di giro" - dopo l'assegnazione della Louis Vuitton alla Regione e non più alla Protezione civile si era creato un "buco" di 2,3 milioni che andava coperto - 48 ore fa era stata confermata dall'ufficio stampa di Cappellaccci. Ieri da Cagliari è arrivata però una precisazione. Che nell'intento di smentire il pasticcio, spiega, di fatto, il meccanismo alla base della "partita". "Non è stato compiuto nessuno scippo al Sulcis Iglesiente - dice il portavoce del presidente della Regione, Alessandro Serra - . Al contrario, su precisa indicazione del presidente Cappellacci, sono stati stanziati ex novo ulteriori 2 milioni e 300 mila euro a favore di tale territorio. Gli oneri in questione sono a carico della Protezione Civile. La copertura dei costi del Louis Vuitton Trophy non sottrarrà neanche un euro al Sulcis". E dunque? "La sensazione è che a frittata fatta si stia cercando di ricomporre le uova" dice il deputato Pd Giulio Calvisi che sulla vicenda ha presentato un'interrogazione firmata da tutti i parlamentari sardi del partito. "Per di più, non essendo ancora stata pubblicata l'ordinanza della presidenza del consiglio dei ministri, il provvedimento della Regione sul cambio destinazione dei fondi, che si adegua a quella ordinanza, non avrebbe in teoria forza di legge". Facciamo un passo indietro. L'organizzazione della Vuitton sarebbe costata allo Stato, secondo un primo preventivo, 4 milioni. Di cui 3 milioni e 750 mila stanziati dal fondo della Protezione civile. Poi la Corte dei conti ha dichiarato illegittima la definizione di grande evento e di emergenza per una gara di vela: e così la palla è passata alla Regione. Il cambio di rotta deciso obtorto collo da Palazzo Chigi ha tolto una parte delle finanze stanziate in origine. E a tappare il buco ci ha dovuto pensare la Regione. Levare soldi destinati al Sulcis per fare andare le vele? "Immorale" secondo Tore Cherchi, sindaco di Carbonia e presidente dell'Anci della Sardegna. "Sono in grave ritardo nelle opere di risanamento, dovrebbero accelerare anziché fare questi giochini". Le polemiche sembrano destinate a non finire qui. Domani comunque spazio alle regate. L'ex Arsenale, abbandonato dopo il G8 mancato, è pronto ad accogliere le barche. Leggi i commenti I commenti dei lettori 
Un’estate con la basilica di San Lorenzo già al riparo dai bivacchi serali dei ragazzi e dai vandali? Difficile, se non impossibile. Perché il progetto di una cancellata “antimovida” che protegga il sagrato di fronte alle Colonne è quasi pronto, ed è una variante elegante del precedente: ma bisogna ancora definirlo nei dettagli, sottoporlo al vaglio del sindaco, della Sovrintendenza, del parroco, e infine realizzarlo. Insomma, tanti passaggi che fanno ulteriormente slittare i tempi, nella migliore delle ipotesi, ad agosto. L’ultimo progetto, disegnato dagli architetti Roberto Peregalli e Laura Sartori Rimini, prevede una cancellata che cinge il perimetro della basilica, comprendendo soltanto il sagrato. Lance a sezione quadrata, un compromesso tra i cancelli tardo ottocenteschi e quelli disegnati da Gio Ponti e utilizzati, lì a due passi, per i giardini di piazza Vetra. «Una struttura non invasiva e ben calata nel contesto della basilica, così il turista che arriva per visitarla può anche pensare che la cancellata sia lì da tempo e che non sia un’aggiunta recente», spiega l’architetto Peregalli (con la sua collega ha già realizzato gli allestimenti della cena dopo la prima della Scala, due anni fa, e quelli del matrimonio della figlia del sindaco). Il progetto costerebbe tra i 50 e i 60mila euro, poco di più dell’altra ipotesi di cancellata, preparata nei mesi scorsi dagli uffici tecnici di Palazzo Marino. Manca ancora, però, il via libera della Sovrintendenza. «L’ultimo parere l’avevamo dato su un progetto quando era ancora sindaco Gabriele Albertini, da allora non si sono fatti passi avanti» spiega il sovrintendente Alberto Artioli. Anche il sindaco Letizia Moratti avrebbe dovuto avere i bozzetti sul tavolo giorni fa, ma non ha ancora visto nulla. «Stiamo aspettando il progetto definitivo — spiega l’assessore al Decoro urbano, Maurizio Cadeo — per i tempi sono fiducioso, superata la parte burocratica potremmo farcela in un paio di mesi». Bisogna valutare, ad esempio, se la realizzazione della cancellata possa essere affidata con gli appalti aperti dei Lavori pubblici o se invece sia necessaria una gara: in questo caso i tempi si allungherebbero ancora. La settimana prossima l’assessore Alan Rizzi convocherà il tavolo movida: «Chiederò risposte certe sulla cancellata, sui tempi, sui pareri necessari, non possiamo continuare a rimandare». Quello che è certo è che il progetto, per ora, riguarderà soltanto la basilica e non la protezione delle Colonne. Sul tavolo due proposte, quella di circondarle con parigine di ferro collegate da catenelle, oppure realizzare piccoli specchi d’acqua intorno all’area, come barriera reale. Ma per ora, appunto, sono solo ipotesi. 
L’austerity sbarca a Expo. Dalle trasferte alla comunicazione, dagli appuntamenti a Shanghai ai progetti di cooperazione internazionale: la scure si abbatterà su ogni capitolo del budget. Con una parola d’ordine: ridurre le spese laddove si può e, allo stesso tempo, trovare sponsor per finanziare le iniziative già in programma. Perché in tempi di crisi anche Expo dovrà cercare di risparmiare. «Il più possibile — dice l’amministratore delegato della società di gestione, Lucio Stanca — Siamo consapevoli del momento di difficoltà generale che stiamo vivendo e dovremo essere ancora più efficienti». Ancora prima di sapere se i tagli si materializzeranno nella manovra finanziaria del governo, è lo stesso consiglio di amministrazione a passare in rassegna i 20 milioni di spese preventivate per il 2010. Studiando una cura dimagrante che dovrà ridurre i costi di qualche altro milione. Ma dalla spa è stato lanciato un allarme. E la richiesta di aiuto è diretta a Roma, dove sono ancora bloccati i fondi necessari per far partire la fase operativa del 2015. A cominciare dalla progettazione e dai concorsi internazionali per le opere di Rho-Pero. Tanto che, per la prima volta, tutto il consiglio di amministrazione si definisce «preoccupato». I soldi ci sono, dice Stanca. Oltre 40 milioni per i primi due anni di vita della spa. Sono quelli messi a bilancio dal governo nel 2008: circa 16 milioni per il 2009, 25 quest’anno. Ma il trasferimento da Roma alle casse della società non è partito. Il motivo? Passaggi burocratici che adesso rischiano, però, di mettere in pericolo i cantieri. Quei soldi servono il prima possibile per iniziare a progettare i padiglioni. «L’afflusso dei finanziamenti richiede una serie di operazioni molto complesse — spiega l’ad — Ma la nostra è una corsa contro il tempo e chiediamo aiuto al governo». Una richiesta duplice. Da una parte c’è l’esigenza di poter spendere il 10 per cento dei fondi statali per le spese correnti. «Da un anno aspettiamo la deroga. Speriamo che arrivi con questa Finanziaria per consentirci la piena operatività», ammette l’ad. Dall’altra, però, i milioni di Roma sono «necessari per la realizzazione delle opere». Il prossimo martedì Stanca sarà a Parigi di fronte al Comitato esecutivo del Bie per quello che definisce «un primo importante momento di verifica per capire il gradimento dei Paesi sul nostro progetto». Un esame fondamentale prima della registrazione definitiva, il prossimo novembre. Senza fondi, però, non si potranno programmare i concorsi internazionali da lanciare entro la fine dell’anno. Eccola l’Expo ai tempi della crisi. Il cda ha studiato per oltre cinque ore i conti della società: un percorso iniziato e non ancora terminato per cercare di fare economia su ogni voce. La coperta è cortissima e anche per Shanghai si tenterà di garantire l’intera spesa con gli sponsor. «Fare di più con meno», sintetizza la presidente Diana Bracco. In attesa della Finanziaria. I tagli dovrebbero riguardare anche gli stipendi dei manager pubblici. Stanca, che percepisce anche l’indennità di parlamentare, come amministratore delegato guadagna 300mila euro più 150mila di bonus. Sarebbe pronto a rinunciare al 10 per cento? «Rispetteremo le decisioni del governo», assicura. 
E' stato operato d'urgenza nel presidio ospedaliero di Brescia per un grave tumore al torace che poteva essere diagnosticato tempestivamente, due anni fa, quando si sottopose ad un esame radiologico nel reparto di Chirurgia ospedaliera del Policlinico di Bari per un'ernia inguinale. E' il contenuto di una denuncia presentata alla Procura della Repubblica presso il Tribunale di Bari da un ingegnere di Bari, Antonio Papagna, di 45 anni. La denuncia è stata inviata per conoscenza agli organi di informazione e al presidente della Regione Puglia, Nichi Vendola. Nella nota l'uomo racconta la sua storia, cominciata nel novembre del 2008 con quell'esame compiuto da un radiologo del Policlinico di Bari che - secondo la denuncia - avrebbe omesso la diagnosi relativa alla presenza di un tumore. La storia prosegue il 14 settembre 2009 con accertamenti presso il Centro radiologico di Scanzano Jonico (Matera), dove venne evidenziata per la prima volta una 'opacita', e continua con approfondimenti diagnostici culminati nell'intervento eseguito a Brescia. Papagna, nel frattempo (nel gennaio 2010), tramite il suo avvocato, Alessandro Florio, di Bari, ha chiesto la documentazione degli esami diagnostici fatti nel 2008 nel reparto di Chirurgia Ospedaliera del Policlinico di Bari e una volta avute le carte (dopo innumerevoli - scrive - sollecitazioni) ha rilevato sconcertato omissioni, come la mancanza di intestazione sul referto radiologico ospedaliero, il numero di protocollo e, soprattutto, il nome del radiologo che aveva fatto l'esame radiologico. La cartella clinica, inoltre, risulta - dice Papagna - "assolutamente non completa, poichè priva di 17 pagine sulle 43 che la compongono". Nel referto radiologico si affermava che non c'erano "lesioni pleuroparenchimali focali in atto". Il 26 marzo 2010 il radiogramma eseguito nel policlinico di Bari è stato sottoposto da Papagna alla valutazione di altro professionista, dirigente medico radiologo di primo livello in un'altra struttura ospedaliera pugliese, secondo il quale la patologia di cui è rimasto vittima era "già ampiamente visibile" nel novembre 2008. Di qui la denuncia. "E' evidente - scrive nell'atto Papagna - che, ove il carcinoma timico fosse stato diagnosticato in tempo utile, certamente non sarei stato sottoposto ad un intervento chirurgico d'urgenza tanto invasivo, con gravi ripercussioni sia di natura fisica che di natura psichica". 
BOLOGNA - Per il Bernabeu? Sempre diritto. Anche se bisogna volare di notte. Anche se in treno ci metti una giornata. Anche se in auto non s’arriva mai. Anche se gli amici rossoblù non ti capiscono per niente («A Bologna, solo il Bologna» è un comandamento, ma continuamente violato). Allora ecco che Inter-Bayern scalda i cuori nerazzurri di una città (molti) e di una regione (tantissimi). Ma c’è pure chi confessa, in anonimato: “Tifo Bologna, ma ho avuto il biglietto dall’amico di un amico. E ci vado: è un evento”. All’ombra delle Torri, il più illustre tifoso è il cardinale Biffi, arcivescovo emerito di Bologna, che oggi fa vita ritirata a San Lazzaro e che stasera, c’è da starne sicuri, sarà davanti al televisore. E non solo perché certe volte Mourinho parla come un Padreterno. Interisti moderati sono stati pure gli ultimi due sindaci, Cofferati e Delbono, e questo non li ha aiutati a farsi amare. Non quanto Cevenini, il sindaco, sì, ma dello stadio: tranquilli, se le telecamere inquadreranno Moratti, il Cev non sbucherà alle sue spalle. Si spera. Simpatie nerazzurre, ben nascoste sotto la passione rossoblù, sono attribuite pure a Romano Prodi e al suo compagno di jogging Renato Villalta, ma anche al dottor Alessandro Nanni Costa, presidente del centro nazionale trapianti. In tribuna al Bernabeu ci sarà di sicuro Sergio Scariolo, ex coach Fortitudo, oggi guida tecnica della Spagna e del Khikmi: arriverà direttamente da Mosca. Non sarà alla partita Ettore Messina, milanista: è impegnato nei suoi play off col Real Madrid. Presto diventerà collega di scuderia di Mou. Tanti bolognesi saranno a Madrid. Alcuni son partiti da soli: “L’Inter vale la pena di fare qualche pazzia”, racconta Fabio, arrivato in Spagna già venerdi. In macchina s'è mosso Marcello, che in città presiede uno dei due club nerazzurri: è fra i tifosi che hanno fatto pazientemente la fila a Milano per i biglietti. La società di via Durini ha distribuito i tagliandi a tutti i club della regione. I supporter del coordinamento degli Inter Club Romagna è volato venerdì sera da Bologna con un charter (73 tifosi). «I primi a partire, gli ultimi a tornare», dice il presidente Oreste Lugaresi: il ritorno a casa è fissato per mezzogiorno di domenica. Altri 72 tifosi rappresenteranno l’Emilia, partenza sabato mattina da Bologna: 6 biglietti per i due club cittadini, 3 per quello di Anzola, poi 14 assegnati a Modena, 3 a Reggio Emilia, 2 a Sassuolo e così via. Ogni gruppo li ha distribuiti fra i tuoi tesserati con criteri di anzianità o s’è affidato al sorteggio. Ma c’è pure chi protesta, come il presidente dei nerazzurri di Reggio, Carlo Codazzi: con la vicepresidente, sua moglie Patrizia Daviddi, ha rinunciato alla trasferta: “I tifosi sono stati penalizzati, la distribuzione dei tagliandi ha scontentato tutti, anche perché era obbligatorio acquistare il biglietto per il volo charter in abbinamento. Il Bayern ha privilegiato gli abbonati e si è dimostrato un top team, l’Inter ancora non lo è, è una vergogna, una cosa incivile, e lo dico da tifoso”. Costi proibitivi (835 per un terzo settore, 725 per il quarto). “Questa è una finale per ricchi, lo scriva. Per protesta, restiamo in Italia - dice Codazzi -. Sabato facciamo due pullman e andiamo a piazza Duomo, la vediamo sul maxischermo. Poi, se tutto va bene, si va ad accogliere la squadra a Malpensa”. A Bologna, invece, il resto della città farà il tifo solo per uno: Milito. Ma è una questione di riconoscenza. Da due anni a questa parte, la salvezza del Bfc la firma puntualmente lui. 
ROMA - Otto anni di squalifica per positività all'Epo. La pesantissima sanzione per doping è stata inflitta dall'Unione ciclistica internazionale (Uci) al campione del mondo dilettanti di ciclocross, il polacco Pawel Szczepaniak. L'utilizzo di sostanze proibite era evidentemente un affare di famiglia, perché l'Uci ha squalificato per quattro anni anche il fratello Kacper, medaglia d'argento agli ultimi mondiali. ALTRE SANZIONI - L'Uci ha pubblicato una lista delle sanzioni inflitte a diversi ciclisti coinvolti nell'uso di sostanze dopanti, tra i quali lo spagnolo  Mikel Astarloza, che - oltre a due anni di sospensione - dovrà pagare 154.570 euro. Sospensione provvisoria, invece, per il francese Mickaël Larpe (24 anni, Roubaix-Lilla Metropole) trovato positivo dopo un controllo all'Epo eseguito dall'agenzia antidoping del suo paese in occasione della corsa Cholet-Paesi della Loira (del 20 marzo scorso). La stessa decisione è stata presa nei confronti del ciclista italiano Alessandro Colò, (24 anni, ISD), positivo ad un anabolizzante (clenbuterolo) il 25 aprile, al giro del Messico. Leggi i commenti I commenti dei lettori 
