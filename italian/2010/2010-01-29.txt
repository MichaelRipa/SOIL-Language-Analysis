ROMA - Sarà un sabato nel nome della Costituzione. Gli esponenti del No B-Day organizzano sit-in in decine di città italiane in difesa della Costituzione. A loro l'ex presidente della Repubblica Oscar Luigi Scalfaro ha voluto indirizzare un messaggio. "Nella mia qualità di  presidente dell'Associazione 'Salviamo la Costituzione: aggiornarla non demolirla', nata dal Comitato che promosse il referendum costituzionale del giugno 2006 - scrive Scalfaro-  esprimo soddisfazione per le numerose iniziative e manifestazioni di sostegno alla Costituzione repubblicana  e alla sua perdurante attualità, organizzate in un momento nel quale essa è nuovamente esposta sia al rischio di proposte di revisione non rispettose dei suoi valori e del suo impianto fondamentale, sia a una strisciante e quotidiana inosservanza dei suoi principi (prima di tutto quello dell'equilibrio tra i poteri costituzionali e dell'autonomia e indipendenza della funzione giurisdizionale). D'intesa con il  direttivo di "Salviamo la Costituzione", che si è riunito a Roma il 26 gennaio, invito i comitati locali della nostra associazione a partecipare a queste iniziative. Invitiamo, in particolare, a sostenere l'iniziativa, promossa autorevolmente dai presidenti emeriti della Corte costituzionale Valerio Onida e Gustavo Zagrebelsky sotto l'egida di un gruppo di associazioni e movimenti della società civile, per la presentazione di una proposta di legge di iniziativa popolare tendente a integrare la festa nazionale del 2 giugno con un riferimento esplicito alla Costituzione, così da ridefinirla come festa della Repubblica e della Costituzione. E' un modo per  sottolineare lo stretto legame, storico e istituzionale, tra i due momenti fondanti della nostra convivenza civile, e per ricordare che la Costituzione è e resta  un sicuro punto di riferimento della grande maggioranza degli italiani, al di là delle divisioni politico-partitiche, come è stato confermato dal netto risultato del referendum del 25-26 giugno 2006 e da recenti sondaggi di opinione. La Costituzione può naturalmente, come essa stessa prevede, essere aggiornata e modificata, in modo da adeguare gli strumenti della nostra democrazia al mutare della realtà storica, politica e sociale: ma ciò deve avvenire in coerenza con i suoi principi e i suoi valori, anzi al fine di meglio attuarli e inverarli, e senza stravolgere il suo impianto fondamentale, che è garanzia dei diritti di tutti e di ciascuno e della effettività della nostra democrazia. Chiediamo infine -conclude l'ex presidente della Repubblica - ai nostri Comitati regionali e locali di valutare, in vista delle prossime elezioni regionali, l'opportunità di invitare tutti i candidati alla carica di presidente della Giunta regionale a sottoscrivere un documento col quale essi si impegnino - in caso di approvazione parlamentare di modifiche costituzionali che stravolgano i principi, i valori e l'impianto fondamentale della nostra Costituzione - a proporre al loro Consiglio regionale di esercitare la facoltà costituzionalmente prevista di promuovere il referendum previsto dall'art. 138 della Costituzione". Leggi i commenti I commenti dei lettori 
MILANO - Tanto atteso, dopo sette sedute all’insegna delle vendite, alla fine il rimbalzo è arrivato. Una concomitanza di notizie tutte favorevoli arrivate dall’altra parte dell’Atlantico ha permesso alle Borse europee di chiudere in terreno ampiamente positivo. La sensazione che arriva dalle sale operative, però, induce alla cautela: a spingere i listini verso l’alto non sono stati gli ordini di acquisto, quanto le ricoperture delle vendite allo scoperto dei giorni precedenti. Per avere conferma di una concreta inversione di tendenza bisognerà aspettare la prossima settimana, quando verrà diffuso il dato sull’occupazione negli Stati Uniti. Nell’attesa, è bene ricordare quali sono i numero che hanno riportato un po’ di ottimismo sul mercato. Battendo di gran lunga le stime degli analisti, il Pil Usa dell’ultimo trimestre del 2009 è salito del 5,7%. Si tratta della crescita più alta degli ultimi sei anni e soltanto il trimestre precedente il rialzo si era limitato al 2,2%. Positiva anche la lettura dell’indice Pmi di Chicago che è salito a 61,5 punti in gennaio dai 58,7 di dicembre. Il dato è migliore delle attese degli analisti, che avevano pronosticato una lettura a quota 57,2. Infine, l'indice di fiducia dei consumatori americani calcolato dall'Università del Michigan, a gennaio, è salito oltre il previsto a 74,4 da 72,8 del mese precedente. Le previsioni erano per un rialzo a 73,0. Tutto questo ha comportato un rafforzamento del dollaro sull’euro, con quest’ultimo che in chiusura è stato scambiato a 1,39 sul biglietto verde, e il rimbalzo di tutto i listini. Così, a Milano l’indice generale (Ftse it all share) ha fatto segnare +1,24%, Parigi è salita dell'1,37%, a Francoforte il Dax ha chiuso con un guadagno dell'1,24% e Londra a +0,92%. Chiusura negativa per Wall Street. Il Dow Jones perde lo 0,54% a 10.067,10 punti, il Nasdaq arretra dell'1,45% a 2.147,35 punti, mentre lo S&P 500 cede lo 0,99% a 1.073,82 punti. Tra le blue chip di Piazza Affari rimbalzo importante per Unicredit (+3,96%) nell'ultimo giorno utile per l'esercizio dei diritti relativi all'aumento di capitale da 4 miliardi. Tra i bancari, bene Intesa Sanpaolo (+1,46%) che ha ormai tutto pronto per avviare la procedura di quotazione in Borsa della controllata Fideuram. Ancora pesanti, invece, Banco Popolare (-2,1%) e Ubi banca (-1,6%). Perdite superiori all'1% anche per Autogrill (-1,45%) e A2a (-1,43%). Sempre tra i titoli a maggiore capitalizzazione, brillano Tenaris (+3,6%) e Prysmian (+3,45%). Ancora acquisti su Telecom Italia (+2,94%) con il mercato che crede sempre di più alla possibilità di una fusione tra la controllante Telco e Telefonica, soprattutto dopo le parole del ministro per lo Sviluppo economico, Claudio Scajola, che ha confermato un incontro con i vertici del gruppo spagnolo. Positivo il comparto costruzioni con Impregilo in rialzo dell'1,4%, Buzzi Unicem del 2,66% e Italcementi dello 0,95%. 
None 
ROMA - Un commerciante italiano, Daniele Natali, è stato sequestrato a Playa del Carmen, nello stato di Quintana Roo, in Messico, da un commando di uomini armati che lo avrebbero obbligato con la forza a salire a bordo di un veicolo 4X4, prima di dileguarsi, seguiti da altre due macchine che facevano da scorta ai rapitori. La notizia, resa nota dalla polizia locale, è stata confermata stasera dalla Farnesina che sulla vicenda mantiene il massimo riserbo. L'Unità di Crisi del ministero degli Esteri - precisano fonti della Farnesina - sta lavorando in raccordo con l'Ambasciata d'Italia a Città del Messico e le autorità locali messicane. Il responsabile della procura di Playa del Carmen - una località turistica molto popolare, sulla costa dello Yucatan messicano - Bello Melchor Rodriguez ha informato che la polizia ha saputo del sequestro, avvenuto giovedì intorno alle 23 locali (le 6 del mattino in Italia) attraverso una telefonata anonima. Natali fa parte della numerosa comunità di italiani residenti in questa regione messicana, dove è proprietario di una ditta che vende macchine usate e, secondo quanto riporta la stampa locale, è sposato con una ragazza messicana di 18 anni, Magdalena de Jesús Campos. Alcuni quotidiani locali riportano che Natali sarebbe stato in società, nella sua attività commerciale, con Roberto Gómez Cruz detto Sinaloa, "sospettato di traffici illeciti di auto rubate". Un legame che - sempre secondo ricostruzioni giornalistiche locali - potrebbe indurre a pensare che "il sequestro possa essere legato ad attività criminali". La dinamica del sequestro - secondo fonti della sicurezza citate dalla stampa locale - sarebbe avvenuta secondo gli schemi del 'commando': tre veicoli potenti, con a bordo numerosi uomini armati, si sarebbero fermati davanti al negozio di Natali e avrebbero fatto irruzione, prelevando l'uomo. Il numero sempre crescente di atti di violenza criminale a Playa del Carmen, e più in generale nello stato di Quintana Roo - all'estremo opposto della zona calda della guerra contro il narcotraffico, nello stato di Chihuahua - ha motivato un gruppo di commercianti industriali e professionisti locali a lanciare un appello pubblico alle autorità. "Abbiamo molta paura che questa gente ci faccia del male, abbiamo bisogno che le autorità restituiscano la tranquillità alle nostre famiglie, e se è necessario militarizzare Playa del Carmen non ci importa, un prezzo comunque dovremo pagare per vivere come vivevamo prima", si legge nell'appello, diffuso dalla stampa locale. 
WASHINGTON - Dopo la vicenda Google , i rapporti fra la Cina e gli Stati Uniti subiscono un altro scossone. L'amministrazione Obama, sulla falsariga di quella di George W. Bush, si appresta a vendere armi a Taiwan per un valore di 6 miliardi di dollari. Una mossa che non poteva non suscitare la reazione di Pechino che considera l'isola una provincia ribelle ma parte integrante della madrepatria, di cui più volte ha minacciato l'invasione. Siamo indignati", ha detto il viceministro degli esteri He Yafei, per una decisione che "avrà un impatto negativo" sulle relazioni fra le due potenze. Il Pentagono ha notificato al Congresso la richiesta di autorizzazione per vendere a Taiwan materiale bellico per 6,4 miliardi di dollari. Del pacchetto fanno parte 114 missili intercettori Patriot (2,81 miliardi), 60 elicotteri Black Hawk (3,1 miliardi), equipaggiamento per le comunicazioni dei cacciabombardieri F-16 di Taipei (340 milioni), 2 cacciamine classe Osprey (105 milioni) e 12 missili antinave Harpoon (37 milioni).  Si tratta della prima comunicazione di questo tipo fatta dall'amministrazione Obama. Il portavoce del Dipartimento di Stato, Philip Crowley, aveva spiegato che "si tratta di una chiara dimostrazione dell'impegno dell'amministrazione di fornire a Taiwan gli armamenti difensivi di cui ha bisogno", precisando che gli Usa non avevano hanno ancora comunicato alla Cina in via ufficiale questa loro decisione. Ma la Cina non ci sta. He Yafai ha inoltrato protesta formale all'ambasciatore americano a Pechino, Jon Huntsman. "I piani Usa mineranno definitivamente le relazioni sino-americane e avranno un impatto estremamente negativo sullo scambio e la cooperazione tra i due Paesi nei principali settori", si legge nel messaggio. Pechino ha sospeso ormai da due anni ogni contatto di tipo militare con gli Stati Uniti dopo che l'allora presidente George W. Bush aveva presentato al Congresso, nell'ottobre del 2008, un progetto per vendere armi a Taiwan. I rapporti tra Repubblica popolare e Stati Uniti non stanno attraversando un momento felice e anzi sono da tempo tesi su molti temi, tra cui i diritti umani, il Tibet e la sicurezza sui prodotti commerciali. Il viaggio in Cina in febbraio del segretario di Stato americano, Hillary Clinton, era parso aprire un nuovo capitolo nei rapporti tra i due paesi. Nelle ultime settimane, invece, le relazioni sino-americane hanno conosciuto un ulteriore irrigidimento in seguito alla vicenda Google: gli Usa hanno apertamente accusato la Cina di "pirateria informatica" dopo che il motore di ricerca aveva reso noto che hacker cinesi erano entrati nelle caselle postali di dissidenti cinesi. La Cina aveva respinto le accuse, e un portavoce del ministero dell'Informatica aveva definito "senza fondamento" le affermazioni di Google. 
Guidare una Ferrari rientra nel campo dei sogni più o meno "proibiti". Per molti comuni mortali. Per chi invece ha la fortuna di possederne una è importante avere la "padronanza" del mezzo per evitare di farsi male vista l'abbondanza della cavalleria presente sotto al cofano delle "rosse". A insegnare a tenere a bada le vetture del cavallino rampante ci pensano gli appositi corsi del reparto Corse Clienti Ferrari che prevedono quattro livelli. Si parte con il corso base di Guida Sportiva di due giornate in programma da marzo a novembre presso la pista di Fiorano in cui vengono impartite agli allievi (24/28 ogni corso, suddivisi in 4 gruppi di 6/7 allievi ciascuno con uno staff di 11 piloti-istruttori), nozioni teoriche e pratiche sulle tecniche di guida sportiva sviluppate con attività dinamiche in pista ed esercizi di controllo vettura anche su fondo a bassa aderenza. Questo primo step di guida si svolge con i modelli 458 Italia e 599 Hgte (al termine del corso chi lo desidera può girare in pista con la propria Ferari), e prevede una quota di 7.400 euro. Dopo aver frequentato le "elementari" si può accedere al corso di guida sportiva "Pilota Ferrari - Corso Avanzato", sempre di due giornate a Fiorano, da aprile a ottobre. In questo caso è previsto un uso intensivo in pista con nozioni avanzate di guida veloce e di controllo vettura grazie ad una maggiore personalizzazione didattica. Sono previste sessioni in pista con acquisitori dati a bordo e analisi della telemetria, guida in pista con procedura di pace-car, esercizi di controllo vettura in condizioni limite, ed una prova di abilità finale con tanto di classifica. Gli allievi sono 16/20 a corso, suddivisi in 4 gruppi di 4/5 allievi ciascuno, seguiti da uno staff di 11 piloti-istruttori e le vetture a disposizione sono le 458 Italia, 599 Hgte e 430 Scuderia. Sale il livello e di conseguenza anche il costo che in questo caso è di 10.300 euro. Dopo le "medie" gli allievi sono pronti per il "liceo", ovvero il "Pilota Ferrari  -  Corso Evoluzione", estremamente personalizzato e finalizzato all'ottenimento del massimo della prestazione. Si svolge sempre in due giornate sulla pista di Fiorano (a giugno e ottobre), ed è riservato ai frequentatori del precedente corso avanzato. Il carattere sportivo/racing delle lezioni prevede uno stretto rapporto allievi-istruttori (in tutto 16 allievi, con a disposizione 12 istruttori), e si svolge a bordo delle 458 Italia, 599 Hgte e 430 Scuderia. Tra le esercitazioni previste troviamo l'analisi telemetrica continuativa delle prestazioni in pista, anche con procedura di pace-car, ricerca del limite della vettura in curva e della migliore performance di guida complessiva, anche con l'ausilio dell'analisi cronometrica. Le esercitazioni culminano poi nell'utilizzo intenso da parte dei partecipanti delle F430 Challenge, in assetto Campionato Challenge con prova finale e relativa classifica. In questo caso il costo del corso sale a 16.300 euro. Infine per chi ha ambizioni "corsaiole" c'è il "Pilota Ferrari - Scuola Piloti Challenge", l'"università" delle rosse, la massima e naturale evoluzione dei concetti di sportività sviluppati nei precedenti corsi che si svolge in due giornate (luglio e settembre), sul circuito di Varano dè Melegari. Qui si studia da piloti veri con sessioni cronometrate di guida in pista per acquisire anche i concetti agonistici di base, come le tecniche di partenza e di sorpasso, le procedure delle varie fasi in cui si articola la gara, i metodi di set-up della vettura e gli aspetti regolamentari. Ogni sessione prevede un massimo di 10 allievi con 6 istruttori e al termine del corso è possibile effettuare il test di abilitazione alla conduzione in gara di vetture oltre 2.000cc, richiesta dalla Csai per gareggiare nel Challenge Ferrari. Il prezzo di questo corso è di 13.200 euro a cui bisogna aggiungerne altri 600 per che desidera effettuare il test di abilitazione Csai. 
ROMA - Edoardo Molinari, 45° con 145 colpi (73 72), è rimasto in gara nel Commercialbank Qatar Masters, il sesto torneo stagionale dell'European Tour che si sta svolgendo al Doha GC (montepremi di 1.775.000 euro dei quali 294.584 destinati al vincitore). Non ha invece superato il taglio Francesco Molinari, 69° con 147 (77 70), uscito per un colpo malgrado il generoso tentativo di rimonta con un 70 dopo una partenza difficile in 77 colpi. Guida la classifica, che si è notevolmente allungata, l'australiano Brett Rumford (135 - 69 66), che ha superato il gallese Bradley Dredge (136 - 67 69), il vetta dopo un giro alla pari con l'inglese Oliver Wilson, ora sceso al terzo posto con 137, dove è stato agganciato dal connazionale Lee Westwood. Al quinto con 138 i due svedesi Robert Karlsson e Niclas Fasth, al settimo con 139 il sudafricano Charl Schwartzel e l'altro svedese Peter Hanson. Tengono il ritmo, sia pure con un po' di fatica, lo spagnolo Sergio Garcia e l'inglese Paul Casey, ottavi con 140, e l'altro iberico Alvaro Quiros, campione uscente, 14° con 141. Al 17° posto con 142 lo spagnolo Miguel Angel Jimenez e il colombiano Camilo Villegas, al 32° con 144 il sudafricano Retief Goosen. Edoardo Molinari (72 di giornata) è partito con un bogey, ha recuperato con un birdie alla 3a buca doppiato alla 10a. Alla 11esima, però, un doppio bogey lo ha lasciato nell'ultima posizione utile per evitare il taglio fino a quando alla 18esima con il terzo birdie di giornata si è messo al sicuro. Ha comunque perso dieci posizioni rispetto al primo turno. Anche Francesco Molinari ha cominciato con un bogey, poi ha realizzato due birdie in sequenza (4a e 5a), ha perso nuovamente un colpo alla 8a ed è passato in par al giro di boa. Due birdie alla 10a e alla 16esima gli hanno dato speranza di recuperare, ma non è riuscito a realizzare il birdie che serviva alla buca 18 (par 5). Leggi i commenti I commenti dei lettori 
