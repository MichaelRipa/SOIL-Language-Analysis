La macchina elettorale universitaria per le consultazioni del 12 e 13 maggio è a pieno regime: dalle urne dislocate negli atenei di tutta Italia usciranno i nominativi degli eletti che andranno ad occupare un posto al Cnsu, il Consiglio Nazionale degli Studenti Universitari, "organo consultivo di rappresentanza degli studenti iscritti ai corsi attivati nelle università italiane". Le prerogative dei consiglieri sono molteplici, ma nessuna ha carattere vincolante per il Miur: formulano pareri e proposte, presentano relazioni e mozioni, rivolgono quesiti al ministro in carica. In definitiva, però, "non hanno voce in capitolo" e non possono incidere sulle politiche universitarie del governo. Numeri e rappresentatività. Il Cnsu è formato da 30 rappresentanti, in carica tre anni, così ripartiti: 28 componenti (7 per ciascuno dei 4 macro-distretti elettorali) sono eletti dagli studenti iscritti a tutti i corsi di laurea, 1 viene eletto dagli iscritti ai corsi di specializzazione e 1 invece dagli iscritti ai corsi di dottorato di ricerca.  Un po' pochi se rapportati alla popolazione studentesca: l''Anagrafe Nazionale Studenti del Miur certifica che gli iscritti all'anno accademico in corso sono 1.557.578. Nelle passate consultazioni (2000, 2004 e 2007) l'astensione è stata sempre altissima, con punte del 90%. I votanti non hanno mai sfondato il muro del 20% degli aventi diritto: dunque il Cnsu è sempre stato eletto da una ristretta minoranza di studenti. Per ambire all'elezione basta raccogliere poche centinaia di voti, per "stravincere" qualche migliaio. Le forze in campo. Nel "parlamentino" studentesco - che ha sede presso la sede del Miur di Piazzale Kennedy a Roma - sono rappresentati gran parte degli schieramenti presenti nel Parlamento "vero": centrosinistra, centro, centrodestra. Alcune liste "civiche" studentesche corrono da sole, altre uniscono le forze per farcela. Ma c'è anche chi ha deciso di non partecipare con tanto di "appello per il boicottaggio" su Facebook: sono i Giovani Comunisti che considerano il Cnsu "un'interfaccia di comodo per il Ministero" che spesso "viene utilizzato, da chi si candida a farne parte, come mera sponda verso una futura carriera nella politica istituzionale". Un trampolino per la politica. In effetti per molti eletti negli anni passati il Cnsu ha rappresentato l'anticamera per la politica che "conta" e qualcuno è riuscito a fare il grande salto. Francesco Emilio Borrelli, già assessore all'Agricoltura e alla Protezione Civile della Provincia di Napoli, oggi è il commissario regionale dei Verdi per la Campania; Gianluca Carrabs, ex assessore regionale ai Lavori Pubblici nelle Marche, oggi è il responsabile dei Verdi per le Marche; Giuseppe Forte, di area Pd, dal 2008 è assessore alle Attività Produttive del Comune di Pisa; Pierluigi Biondi, rieletto lo scorso anno, dal 2004 occupa la poltrona di sindaco del Comune di Villa Sant'Angelo in provincia de L'Aquila; Emanuele Roselli attualmente è consigliere comunale di Firenze in quota Pdl; Alberto Probo dal 2009 è assessore alla Cultura del Comune di Chivasso; Simone Silvi è il responsabile della Comunicazione del Pd di Roma; Emanuele Lastaria è diventato presidente del Forum Regionale della Gioventù della Campania. E ancora: Filippo Boscagli, consigliere provinciale del Pdl a Lecco; Daniele Giordano, responsabile delle Politiche Giovanili della Cgil; Lorenzo Malagola, classe 1982, giovanissimo consigliere comunale del Pdl a Milano nella giunta di Letizia Moratti. Già ministro dell'Istruzione. Leggi i commenti I commenti dei lettori 
Il Cras scivola in casa. E brucia davanti ai suoi tifosi il primo match point per aggiudicarsi lo scudetto del basket femminile. In un Palamazzola gremito la spunta la Famila Schio. Che accorcia il distacco nei playoff con in palio il tricolore. Ora la serie è sul 2-1 per le tarantine. Domani si torna in campo per gara 4, ma questa volta sul parquet di Schio. Le venete per pareggiare e ripresentarsi nuovamente a Taranto per giocarsi il quinto e decisivo match. Le pugliesi per centrare il successo tricolore, fallito ieri sera dinanzi agli oltre tremila tifosi che hanno assiepato le gradinate pregustando la festa. In città sin dal mattino la febbre del Cras ha contagiato tutti. Più di un negoziante ha deciso di abbassare la saracinesca con un paio di ore d’anticipo per presentarsi puntuale alle 20.30 nel palazzetto.  Ma il terzo scudetto della storia rossoblù, per ora segna il passo. Già perchè ieri sera la Famila Schio ha giocato la partita perfetta nel giorno del match della disperazione. Il quintetto del trainer Orlando poteva solo vincere per allungare la serie. Una prova senza appello che Schio ha affrontato con lucida determinazione. Stoppando sul nascere la volontà del Cras di imporre la sua legge. Così come era avvenuto nelle prime due gare. E nell’intera stagione in cui Taranto sino a ieri aveva perso solo due volte. Il super Cras di Roberto Ricchini, però, si è inceppato. La pressione dello scudetto vicinissimo ha giocato un brutto scherzo a più di una giocatrice. Le campionesse d’Italia in carica sono apparse appannate. Sin dall’inizio quando il Cras ha tentato di scappare alle avversarie, grazie ad un’ispiratissima Greco. L’ala ha inaugurato il match con una tripla che sembrava dare il là alla consueta sinfonia rossoblu. E invece alle bombe di Greco ha risposto colpo sul colpo il team veneto. La forza d’urto del Cras si è scontrata sul muro di Schio che ha avuto in Masciadri una condottiera tutta grinta, cuore e tecnica. Il primo quarto si è concluso in parità, ma è nel secondo che le venete hanno piazzato l’allungo poi risultato decisivo. Al riposo, infatti, la Famila è avanti di dodici lunghezze grazie al suo gioco lucido, ma anche alla scarsa vena di Wambe, incertissima dalla lunetta. Alla ripresa il Cras prova la rimonta mettendo in campo tutta la sua tecnica e il suo gioco di squadra. Sotto i tabelloni suona la carica la Brunson, che chiama l’urlo del Palamazzola. Il ruggito dagli spalti sembra intimorire Schio e restituire serenità al nervoso Cras. Le rossoblù spingono a mille e riescono a risalire sino a -4. Il sogno di poter festeggiare il tricolore finalmente in casa sembra ad un passo. Ma la Famila regge e i residui sogni di rimonta si infrangono ancora su uno 0 su due dalla lunetta della play rossoblu Wambe. Vince Schio 69 a 62. La festa tanto attesa non comincia. Domani nuovamente parola al parquet. 
Molti giovani, e gente qualunque mischiata alle maestranze del teatro. Questo il primo colpo d'occhio che accoglie chi ha deciso di partecipare alla "serata alternativa" al teatro Comunale, quella organizzata in sostituzione della prima della Carmen, dopo l'annuncio dello sciopero dei dipendenti del teatro contro il decreto Bondi "ammazza lirica". Uno squillo di tromba dal terrazzo che si affaccia su piazza Verdi annuncia l'inizio del controprogramma: si prosegue con una performance del coro mentre il foyer continua a riempirsi. Molti gli striscioni esposti, ancora quelli contro il ministro sandro Biondi e il sovrintendente Marco Tutino. Uno per tutti: "Ai tagli pensiamo noi, Bondi pensi a ricucire gli strappi. Firmato: la sartoria del Comunale". La serata proseguirà fino alle 22.30: ci sarà la musica, tratta anche dalla stessa Carmen cancellata, ma ci sarà anche molto spazio alle parole: i lavoratori del Comunale vogliono spiegare alla città i motivi della loro protesta. 
I Comuni di Milano e Brescia da una parte, A2A dall’altra. Tra i soci di maggioranza e i manager si apre un nuovo fronte. Dopo i dissidi per la diminuzione dei dividendi, lo scontro si sposta sul futuro industriale della società. In particolare, sulla possibile partecipazione dell’utility al progetto di rilancio del nucleare in Italia. Con la possibilità di dar vita a una cordata alternativa a quella principale, costituita da Enel e dal colosso francese Edf. Un progetto che A2A accarezza da tempo, ma di cui sia il sindaco Letizia Moratti sia il suo collega di Brescia, Adriano Paroli, sembra non vogliano nemmeno sentir parlare. Come soci di maggioranza (i due Comuni controllano il 51 per cento della società), sostengono che le priorità di A2A siano altre, dalla diminuzione del debito (arrivato a 4,62 miliardi), al rilancio del progetto industriale dopo il calo di redditività degli ultimi trimestri. E di sicuro non vorrebbero calarsi in una avventura miliardaria, anche se con altri partner, come quella della costruzione di nuovi centrali nucleari. Del tema si parlerà nella riunione del consiglio di gestione di A2A. La questione non è ufficialmente iscritta all’ordine del giorno, ma ci sarà una informativa articolata del presidente Giuliano Zuccoli, uno dei manager che più si sono spesi nei mesi scorsi per la partecipazione alla cordata atomica: si tratta di un documento già in mano ai consiglieri di amministrazione sullo stato dell’arte del rilancio dell’energia nucleare in Italia, i diversi tipi di tecnologie utilizzate nel mondo, una valutazione di costi e benefici e non solo per il sistema paese. Una fuga in avanti dei manager, così almeno è stato interpretato dalla Moratti e da Paroli l’attivismo, in particolare, di Zuccoli con interviste e partecipazioni a convegni. Il massaggio che i due Comuni vorrebbero far passare è il seguente: d’ora in poi, qualsiasi decisione su una questione così delicata – nonché così onerosa – dovrà essere presa di concerto con i soci. In realtà, quello che trapela dai due palazzi comunali è la netta contrarietà al progetto. Moratti e Paroli sono rimasti ancora scottati dalla diminuzione dei dividendi: per evitare l’azzeramento della cedola si è dovuto dar fondo alla riserve, una manovra che si vuole evitare per il futuro. Ma non è solo una questione economica. Anche parte dei consiglieri di amministrazione non sembrano convinti di utilizzare energie preziose per un progetto – quello del nucleare – che non sembra avere un grande futuro, al di là delle dichiarazioni di facciata del governo. Va comunque ricordato che l’idea dei vertici di A2A è di sottrarsi all’abbraccio del duo EnelEdf nel caso in cui il progetto nucleare si concretizzi davvero. Invece di acquistare un piccola quota della società che verrà formata dai due colossi dell’energia (Edf ed Enel sono le prime due società europee del settore), Zuccoli preferirebbe realizzare impianti più piccoli, con una spesa inferiore, in alleanza con le altre utility del CentroNord e una società straniera con i tedeschi di E.On che dispongono della tecnologia nippoamericana della società Westinghouse. Il motivo? Nel caso in cui Enel disponesse di centrali nucleari, tornerebbe a decidere il prezzo dell’energia a suo piacimento. Ma si tratta di uno scenario in cui i due sindaci credono poco. E comunque non credono che debba essere questo il compito di A2A per i prossimi anni. E nel caso in cui la divergenza di opinioni non dovesse rientrare, Moratti e Paroli potrebbero anche andare allo scontro con Zuccoli. Ma stiamo parlando di ipotesi ancora lontane. 
ROMA - Dopo il varo del piano salva-euro , la Commissione europea prova a stringere i controlli sui Paesi membri per scongiurare altre situazione come quella greca. Domani, infatti, verrà presentata una comunicazione sulla riforma del Patto europeo di stabilità e di crescita e per il rafforzamento del coordinamento delle politiche economiche. Stando alle anticipazioni si prevede che per uno Stato con deficit eccessivo e con un debito pubblico sopra il 60% non basterà più riportare il disavanzo sotto la soglia del 3%. La chiusura della procedura Ue dipenderà anche dalla valutazione che la Commissione e il Consiglio Ue daranno sul piano di rientro del debito e sulla sua effettiva attuazione. Inoltre dovrà essere costituito un "deposito fruttifero" in caso di "politiche fiscali inadeguate". L'esecutivo europeo propone anche un utilizzo dei fondi strutturali e di coesione della Ue per sostenere gli sforzi dei Paesi impegnati nell'opera di risanamento delle proprie finanze pubbliche. Tra le ipotesi sul tappeto, anche la possibilità che sia l'Unione a indicare allo Stato membro come e dove spendere le risorse comunitarie. Viene previsto un sistema di controllo preventivo della Ue sulle manovre di bilancio e le riforme strutturali degli Stati membri. L'obiettivo - spiega Bruxelles - è quello di individuare 'ex-ante' le incoerenze con gli orientamenti di politica economica e di bilancio dettati dalla Ue e gli elementi che rischiano di aumentare gli squilibri macroeconomici all'interno dell'Eurozona. Un esercizio che dovrebbe essere condotto durante il cosiddetto 'semestre europeo' al fine di tenerne conto nella predisposizione delle decisioni più importanti da prendere, a livello nazionale, in materia di bilancio. Infine, la Commissione Ue sottolinea la necessità di creare un "robusto meccanismo permanente di risoluzione delle crisi", mettendo a punto un set di procedure "chiare e credibili" per fornire nel medio e lungo termine sostegno finanziario ai Paesi della zona euro in difficoltà. Un sostegno che nella proposta di Bruxelles deve essere legato a una "forte condizionalità" e deve assumere la forma di prestiti. 
Il Conversano è di nuovo campione d'Italia di pallamano. Dopo un'egemonia del Casarano durata tre anni, i baresi tornano a conquistare il tricolore strappandolo proprio dalle maglie del Casarano e concludono così una stagione dominata fin dalla prima giornata. Per i biancoverdi si tratta del quarto titolo italiano e si piazzano così alle spalle del Trieste nella classifica delle squadre più titolate. Lo scudetto arriva dopo la vittoria in coppa Italia, segno che in questa stagione nessuno è riuscito a insidiare lo strapotere conversanese. Nella finale playoff, il Conversano ha letteralmente spazzato via il Casarano e anche la sfida decisiva non ha avuto storia come dimostra il 41-29 finale. 
Non si pente il sindaco Letizia Moratti sul tema immigrati e criminalità. Ma da Roma la contraddice il cardinale Bagnasco, presidente della Conferenza episcopale italiana (Cei). Dopo la bagarre scatenata dal suo intervento alla Cattolica, Moratti in tivù ha rivendicato la sua affermazione sui clandestini che «normalmente delinquono». Davanti alle telecamere di Mattino cinque ha ribadito che non si è trattato di una frase detta a caso: «Non rinnego assolutamente quello che ho detto, ma il ragionamento è più complesso: chiediamo di assorbire gli altri reati in quello di clandestinità». E ha ripetuto quanto detto lunedì, dopo l’esplosione delle proteste politiche e sindacali: «A Milano e nelle città del Nord, su dieci reati commessi da stranieri otto sono opera di clandestini. Al governo abbiamo chiesto di prevedere l’espulsione anche nei casi di clandestini con altri procedimenti in corso». A stretto giro di posta le ha risposto il presidente della Cei, cardinale Angelo Bagnasco: «I clandestini delinquono normalmente? Spero proprio di no, anzi speriamo che non sia mai». Il porporato ha poi aggiunto: «Pur nel rispetto delle leggi che sono necessarie da tutte le parti, è necessario anche intervenire nei modi migliori per regolare queste presenze. Affinché loro trovino quello che cercano, cioè un futuro migliore, e dalla parte di chi riceve possano mantenere la propria solidarietà e anche il rispetto dell’ordine e della sicurezza». Bocche cucite invece nella Curia milanese, dove la consegna è quella del silenzio, anche se il fastidio per la frase incriminata è palpabile. Anche perché è stata pronunciata all’università Cattolica, che l’arcivescovo governa, come presidente del cda della Fondazione Toniolo, organo di controllo dell’ateneo. «Tutti sanno come la pensa Tettamanzi sul tema — dicono in molti chiedendo l’anonimato — Le polemiche elettorali non ci interessano». Una stoccata al sindaco arriva anche dal ministro del Turismo, Michela Vittoria Brambilla: «Un immigrato che viene nel nostro Paese senza lavoro è costretto a vivere alla macchia, nella disperazione, senza denaro ed è possibile che possa finire nelle mani della criminalità. Non è un percorso obbligato, però sappiamo che almeno fino a qualche anno fa c’erano organizzazioni criminali che vivevano anche con l’immigrazione clandestina. Non è scontato che tutti i clandestini debbano per forza delinquere. Dobbiamo aiutarli e non lasciarli alla macchia. È ciò che ha fatto il nostro governo». Ma le polemiche non accennano a diminuire. Anche dal fronte sindacale. «Il sindaco Moratti dovrebbe ricordarsi che fra i clandestini ci sono molti lavoratori stranieri impiegati in settori produttivi onesti e necessari alla vita del paese, dall’edilizia alla ristorazione — protesta Maurizio Bove, responsabile dlel’ufficio immigrazione della Cisl — L’ultima sanatoria fatta per le badanti clandestine ha lasciato tutte queste persone nel limbo dell’irregolarità, e sono gli stessi datori di lavoro che chiedono a noi del sindacato e al governo la possibilità di metterli in regola». In difesa del sindaco scende in campo invece il consigliere comunale e vicecoordinatore cittadino del Pdl, Marco Osnato: «Il centrosinistra è al di fuori dei confini della realtà. I milanesi sanno bene cosa significa il fenomeno dell’immigrazione clandestina e le sue connessioni con la micro, e non solo micro, criminalità». 
Don Gallo ammette alle telecamere di Primocanale: "Ho ceduto alle tentazioni. La carne è carne. Se io commettevo peccato, quando cadevo dovevo risalire immediatamente". Ha quindi commesso peccato? domanda l'intervistatore Davide Lentini: "Ma certamente, ma mai di pedofilia". E quando è successo? "Nei primi periodi di difficoltà, tra i 30 e i 40 anni". E' una confessione pubblica quella che rilascia don Gallo, senza pudori, schietta come il suo modo di fare da sempre: "A 82 anni posso dire: Cara mamma Chiesa, non è che mi hai educato tanto bene alla sessualità. Ho avuto degli amori? Solo qualche piccola caduta". Nel 2006 fece discutere, quando provò a fumare uno spinello nel palazzo comunale per protestare contro la legge sulle droghe. Stavolta, sul sesso, don Gallo va ben oltre rispetto alle posizioni della Chiesa. "Penso - dice don Andrea - che uno dei temi delicati come quello del celibato obbligatorio debba essere affrontato dalla Chiesa, imparando dalla Chiesa d'Oriente che non ha mai imposto il celibato. I preti dovrebbero essere liberi di scegliere se sposarsi o no. La Chiesa dovrebbe avere l'obiettivo di una sessualità liberata, perché è un dono di Dio. La sessualità va al di là delle azioni. Ci sono i sentimenti, c'è il piacere, che è un grande dono". 
La battaglia del Comune per spostare le antenne della radiodiffusione fuori dal  centro di Parma si gioca tra corsi e ricorsi con i gestori (emittenti radio o  compagnie telefoniche) colpiti dai provvedimenti di "bonifica": dislocazione  dell'impianto o abbassamento dell'intensità delle emissioni elettromagnetiche.  Dopo Radio Maria e Radio Capital, oggi è Radio Bruno a vedersi respingere il  ricorso al Tar contro l'imposizione del Settore Mobilità e Ambiente, nel 2006,  di presentare un piano di risanamento per l'antenna installata in via Verdi 25.  L'impugnazione è stata respinta: le disposizioni attuate dall'amministrazione  comunale vogliono infatti attuare il “piano provinciale di localizzazione  dell’emittenza radio e televisiva”  n particolare, l’art. 4 del piano  provinciale individuava i siti da delocalizzare – e tra questi il sito di via  Verdi n. 25  –, con la previsione dell’obbligo di presentazione, da parte dei  relativi gestori, di “specifici piani di risanamento con i tempi e le modalità  della delocalizzazione”, piani espressamente rimessi all’approvazione dei  comuni. L'emittente avrebbe dovuto, eventualmente, impugnare l'atto della  Provincia. 
