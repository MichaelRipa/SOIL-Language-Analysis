ROMA - Instancabile Roma. E ora sono diciotto. All'Olimpico gli uomini di Ranieri battono 2-0 l'Udinese nella gara d'andata della semifinale di Coppa Italia e infilano il 18/o risultato utile consecutivo tra campionato e coppe. Le reti di Vucinic e Mexes nel primo tempo garantiscono alla squadra capitolina grande serenità in vista del match di ritorno al Friuli in programma tra più di due mesi (14 aprile). LA COPPA NEL MIRINO - Tre mesi dopo l'ultima sconfitta riecco l'Udinese. Proprio contro i friulani, infatti, la Roma ha incassato l'ultimo ko stagionale prima di rifilare una serie utile di diciotto gare consecutive. Una marcia trionfale che ha portato i giallorossi al secondo posto in campionato e a un passo dalla finale di coppa Italia, la sesta nelle ultime sette stagioni. Il 2-0 maturato contro l'Udinese ha mostrato ancora una volta la forza di un gruppo capace di subire davvero poco l'avversario e di rendersi pericoloso in avanti con le incursioni in area degli esterni. Da segnalare la buona prova di capitan Totti, al rientro dopo l'infortunio. Il numero 10 giallorosso ci ha impiegato un tempo per entrare in partita, ma nella ripresa ha mostrato netti segni di miglioramento. Poco incisiva, invece, la prestazione di Baptista sempre più ai margini del gioco della squadra. UDINESE IN AFFANNO - Per una squadra che viaggia con il vento in poppa, un'altra che affonda nell'abisso più profondo. Dell'Udinese vista nei quarti di finale contro il Milan neanche l'ombra. Per gli uomini di De Biasi si tratta della settima sconfitta negli ultimi tre mesi a discapito delle tre vittorie ottenute nello stesso periodo, di cui due in coppa Italia. E' inspiegabile il calo fisico dei friulani che a tratti hanno mostrato i segni della vecchia Udinese, quella veloce e letale, di cui adesso ne resta solo il ricordo. K. O. a parte, la sensazione è che i bianconeri paghino il periodo di appannamento di Toto Di Natale. La punta azzurra è solo un lontano parente di quello visto a inizio stagione e la vivacità di Floro Flores da una parte e di Sanchez dall'altra sembrano non incidere in maniera decisiva sull'attaccante. Urge una soluzione. QUALIFICAZIONE APERTA - Soddisfatto Ranieri che predica però umiltà. "Siamo molto contenti. Era importante vincere senza incassare reti. Ora abbiamo questi due gol di vantaggio che, però, non ci mettono al sicuro in vista della gara di ritorno. Al Friuli giocheremo tra due mesi e loro usciranno sicuramente da questo periodo di appannamento. Ora metteremo da parte il pensiero della coppa e ci dedicheremo al campionato, consapevoli che tra due mesi può succedere di tutto. Sono felice di aver potuto tenere Totti per tutti i 90'. Il ginocchio ha risposto positivamente ed era importante per lui mettere minuti nelle gambe". DISTRAZIONI FATALI - Amareggiato, invece, De Biasi. "Non era facile portare a casa questa partita. Di fronte avevamo un avversario decisamente ben messo in campo e che vive un ottimo momento di forma. Noi non siamo stati i soliti - confessa -. Abbiamo concesso due gol su due disattenzioni, per il resto la squadra ha tenuto bene il campo correndo pochi rischi. Purtroppo con squadre di questo calibro può succedere di tutto e non puoi permetterti il minimo errore. Il campionato? Faremo di tutto per raggiungere la salvezza". ROMA-UDINESE 2-0 (2-0) ROMA (4-2-3-1): Doni; Cassetti, Mexes (dal 35' s. t. Juan), Burdisso, Riise; Pizarro, De Rossi; Taddei, Perrotta, Vucinic (dal 19' s. t. Baptista); Totti. (Lobont, Motta, Brighi, Cerci, Menez). Allenatore: Ranieri UDINESE (4-3-3): Handanovic; Isla, Zapata, Coda, Lukovic; Inler (dal 32' s. t. Sammarco), D'Agostino, Asamoah; Sanchez (29' s. t. Pepe), Floro Flores (27' s. t. Geijo), Di Natale. (Belardi, Cuadrado, Pasquale, Lodi). Allenatore: De Biasi ARBITRO : Bergonzi di Genova MARCATORI : al 12' Vucinic, al 40' p. t. Mexes NOTE : Angoli: 8-7 per l'Udinese. Ammoniti: D'Agostino, Isla. Recupero: 2'; 4' Leggi i commenti I commenti dei lettori 
Una serra di piante di marijuana e 10 'panetti' di hashish per il peso complessivo di 1 kg sono stati sequestrati dai carabinieri in un appartamento in piazza Balenzano a Bari, nel centrale quartiere Madonnella. I militari hanno arrestato Michele Velluto, 29 anni, pregiudicato, che da pochi mesi si era trasferito dalla ex frazione di Santo Spirito e che occupava l'abitazione insieme alla sua compagna. Sono state le segnalazioni raccolte dal carabiniere di quartiere, che aveva notato un insolito via vai nei pressi del condominio ed una eccessiva movimentazione di materiali per il giardinaggio, a portare l'Arma a fare irruzione nella casa.  La serra era stata allestita sul balcone dell'appartamento nascosta in un anonimo armadio che all'interno aveva un sofisticato impianto di illuminazione e di aerazione calda. Sono stati trovati anche strumenti per la triturazione dell'erba. Nell'armadio c'erano tre vasi, contenenti altrettanti arbusti di marijuana dell'altezza di circa 1 metro e mezzo ciascuno, e una ventina di piantine di dimensioni più piccole, ancora in fase di crescita e 873 semi di canapa indiana.  L'ipotesi è che l'uomo avesse deciso di produrre non solo droga da spacciare, ma anche semi da far maturare sulle piante più mature, per allargare il suo 'giro'. Non si trattava, secondo gli inquirenti, di un coltivatore improvvisato, ma di un vero e proprio esperto del settore, che deteneva numerosissime riviste specializzate, alcune olandesi, tradotte in italiano, ricche di consigli ed espedienti per la coltivazione e commercializzazione delle piante. Di professione Velluto è portalettere, attività che gli consentiva di avere numerosi contatti. Deve rispondere di coltivazione e detenzione di sostanza stupefacente ai fini di spaccio. L'attività doveva essere remunerativa perchè, come hanno potuto verificare i carabinieri dalle bollette dell'Enel, il sofisticato impianto di illuminazione ed aerazione assorbivano fino a 1.000 euro a trimestre. 
ROMA - L'amministratore delegato del Gruppo Fs, Mauro Moretti, è stato rieletto oggi a Bruxelles presidente del Cer, la Comunità delle Ferrovie europee (Community of European Railway and Infrastructure Companies). Lo hanno riconfermato all'unanimità, per il secondo anno consecutivo, i 73 delegati riunitisi questa mattina nella capitale belga. Mauro Moretti, già Presidente del Cer da gennaio 2009, ringraziando l'assemblea generale per la fiducia rinnovata, ha indicato i principali obiettivi del suo mandato da realizzare nei prossimi due anni: il riconoscimento di un ruolo di primo piano alle ferrovie e alle infrastrutture dei trasporti nell'elaborazione della "Strategia UE 2020" e nel prossimo Libro Bianco sul trasporto; la pianificazione di finanziamenti adeguati per la realizzazione di progetti ferroviari comuni (almeno 30 miliardi di euro per le reti TEN-T e Fondi Strutturali); abbattimento delle barriere tra i mercati nazionali e sostegno concreto all'"Area comune di trasporto europea" proposta da Siim Kallas; internalizzazione dei costi esterni alle Imprese e una mobilità efficace e sostenibile. Una integrazione tra le diverse modalità di trasporto privilegiando quelle a minor impatto ambientale sottraendo traffico pesante alla strada. L'obiettivo al 2020 per il trasporto ferroviario è la riduzione del 30% di emissioni di CO2. 
GENOVA - Il giusto mix tra giovani ed esperti ed una guida affidabile, quella di Gian Piero Gasperini: questa è la ricetta di Enrico Preziosi per il Genoa. Il Presidente è soddisfatto alla luce dell'ultima sessione di mercato, che gli ha consentito di mettere altri tasselli importanti per il suo progetto: "Un club come il nostro deve pensare a costruire per il presente conservando un occhio al futuro  -  ha dichiarato il patròn rossoblù  -  per questo abbiamo deciso di investire su giovani di talento e prospettiva. Entro luglio dovrebbe arrivarne un altro, che giudichiamo molto importante". PIU' CHE UN TECNICO - Fondamentale nel progetto Genoa è la figura di Gasperini: "Con lui vogliamo costruire il Genoa che verrà  -  spiega Preziosi  -  anche perché ci lega un rapporto che va al di là dell'aspetto professionale. Solo Prandelli in Serie A vanta una permanenza più lunga sulla stessa panchina, questo è un altro segnale di come la nostra società creda nel proprio percorso, seguendo sempre gli stessi criteri". BOCCHETTI TEME IL CHIEVO - Il futuro immediato del 'Grifonè si chiama Chievo, e del prossimo impegno parla Salvatore Bocchetti: "Non è un avversario facile  -  ammette il difensore partenopeo  -  gioca un calcio muscolare e molto redditizio, concedendo anche qualcosa allo spettacolo. Si vede la mano dell'allenatore ma anche il lavoro di una società che, pur restando piccola, porta avanti il proprio progetto da tanti anni. All'andata giocammo male e lo pagammo caro, ma vogliamo riscattarci e mostrare che la musica è cambiata. Vincere sarà difficile ma vogliamo dare continuità ai buoni risultati ottenuti con Napoli e Atalanta per rilanciarci in classifica". SOKRATIS: MIGLIORARE IN TRASFERTA - Meno preoccupato il compagno di reparto Sokratis Papastathopoulos, fiducioso nel fattore campo: "In casa esprimiamo un buon calcio  -  dichiara il greco  -  dovremo fare le cose per bene per battere un avversario tosto. Dove dobbiamo migliorare di più, però, è nel rendimento esterno. Per fortuna ora non abbiamo impegni ogni tre giorni e potremo recuperare meglio". IL 'PAPA' VUOLE IL SUDAFRICA - Papastathopoulos pensa al Chievo, ma per lui questa è un'altra tappa verso un obiettivo più grande: "Questo per me è un anno importante, voglio giocare tante partite e giocarle bene  -  ammette il difensore ellenico  -  spero di guadagnarmi così un posto ai mondiali. Mi piace giocare sia in difesa, sia a centrocampo, non ho problemi: faccio quello che dice il mister, anche l'attaccante se me lo chiede". Leggi i commenti I commenti dei lettori 
FOGGIA - Ammazzato di botte, o forse spintonato fino a fargli battere la testa, o ancora, forse, colpito con un'ascia. Non è ancora chiara la dinamica di un omicidio compiuto da alcuni malviventi durante una rapina a Borgo Segezia, a circa dodici chilometri da Foggia, dove un anziano agricoltore, Francesco Trivisano, 83 anni, viveva insieme alla moglie. Secondo una prima ricostruzione, due uomini si sarebbero introdotti nell'appartamento in serata. I coniugi erano in casa. I banditi avrebbero costretto la donna a salire al piano superiore, intimandole di restare lì. Solo quando non ha sentito più rumori al piano di sotto, la donna è tornata al piano inferiore e ha trovato il corpo del marito, ormai privo di vita. L'uomo sarebbe stato picchiato a morte. O forse, spintonato, avrebbe battuto la testa a terra. Tuttavia gli investigatori, accanto al cadavere, hanno anche rinvenuto un'ascia. Ad avvertire i carabinieri è stato il nipote della donna, chiamato subito dopo il rinvenimento del corpo di Trivisano. Ma c'è anche un'altra versione dei fatti, resa agli inquirenti da alcuni vicini della coppia. Marito e moglie avrebbero avuto un violento diverbio con alcuni cittadini stranieri. L'abitazione, teatro dell'omicidio, si trova in un comprensorio abitato anche da extracomunitari che lavorano come braccianti. 
GENOVA - "Io voglio bene come un figlio a Cassano ma appoggio totalmente le decisioni di Del Neri". Firmato Riccardo Garrone. Il presidente della Sampdoria tiene il polso fermo in una vicenda che, di certo, non sta facendo bene all'immagine del club e alla squadra blucerchiata. "Con Antonio ho un ottimo rapporto", dice. "Siamo fieri di averlo riportato a giocare in Italia e di aver recuperato un calciatore come lui: credo che se avesse continuato nel Real Madrid o in un'altra grande squadra sarebbe stata la sua fine come calciatore e come uomo. È anche per questo che gli voglio bene. Per me è come un figlio acquisito; è un ragazzo con l'argento vivo addosso, è un impulsivo sia in campo sia fuori e qualche volta mi tocca tirargli le orecchie, proprio come sia fa con un figlio a cui si vuol bene". CAPISCO DEL NERI - Per questo capisce le problematiche che sta affrontando Luigi Del Neri. "Certo che lo capisco. E apprezzo anche il suo lavoro. Credo nella sua esperienza, nelle sue capacità e nella sua onestà intellettuale. Io mantengo la piena fiducia nei suoi confronti e la scelta di non far giocare Cassano la rispetto: sul piano delle questioni tecniche non sono così esperto ma se Del Neri ha deciso così gli dò il mio pieno appoggio. Se così non fosse, va da sè che il nostro rapporto non avrebbe potuto continuare...". Dopo le esclusioni di Cassano, il tecnico blucerchiato ha, però, incassato qualche fischio dal suo pubblico. "Credo che i fischi siano il sintomo d'insoddisfazione da parte degli spettatori e che ci possano stare in un campo di calcio come teatro o in qualsiasi altra manifestazione. È un modo civile per esprimere il malcontento, bisogna rispettarlo senza avere reazioni". CASSANO VIA? IDEA DI BOZZO - Il discorso scivola inevitabilmente sulla vicenda mercato che stava trascinando Cassano verso Firenze. "L'idea di cedere Antonio in prestito alla Fiorentina è stata del suo procuratore, l'avvocato Bozzo. Un'idea che ha riscontrato interesse nel ds viola Corvino, che è stata riferita a Marotta sabato scorso e che sono venuto a sapere immediatamente. Antonio si è detto subito disponibile ad esaminare la cosa. Poi, all'una e mezza di domenica, prima di Sampdoria-Atalanta, vengo a sapere che aveva deciso di rimanere per una serie di argomenti come l'attaccamento ai colori, il rapporto con me e con la società e il riconoscimento verso una squadra che lo ha fatto rivivere come giocatore. Questa è la verità sulla vicenda, siamo lieti che abbia rinunciato al trasferimento e il capitolo può dirsi chiuso". SAMP, TI VOGLIO PIU' IN ALTO - La Samp intanto dopo un momento di appannamento sembra essersi ripresa... "In questo girone di ritorno siamo partiti bene e sono dell'idea che la Samp possa continuare su questa strada. L'obiettivo è quello di finire nella parte sinistra della classifica ma, a mio avviso, possiamo mirare più in alto. E non lo dico solo io visto che, pure a detta degli addetti lavori, questa è la miglior rosa che la società abbia messo insieme da quando sono presidente". IL BASSO PROFILO - Garrone non è uno di quei dirigenti che ama parlare e far parlare di sè, preferisce il basso profilo. "Non mi sento migliore dei miei colleghi che parlano e appaiono quotidianamente, ma mi sento diverso. È una scelta la mia, una scelta politica che ho messo in pratica in passato anche nelle questioni di Lega d'interesse generale per il mondo del calcio. Ero molto timido da giovane, ma ora credo di sapere parlare ed essere chiaro in ciò che voglio esprimere. Come ho potuto riferire a delegazione di tifosi che è venuta trovarmi, capisco che ci sarebbe interesse a vedere di più il presidente ma nel contempo credo che sia meglio apparire il meno possibile. Il che non significa affatto che non mi stia impegnando nel dare il massimo per la Sampdoria, anzi: lavoro ogni giorno per migliorarla in tutti i suoi aspetti". Leggi i commenti I commenti dei lettori 
Un uomo è stato trovato morto in via Tavernola ad Arzano, nell'hinterland napoletano. Il corpo era riverso sulla strada con in testa un casco da motociclista. A un primo esame, è emerso che è stato raggiunto da un colpo di pistola alla testa attraverso il casco e uno alle spalle. La polizia non ha trovato alcun documento. Si attende l'arrivo del magistrato per togliere il casco e procedere a identificazione della vittima sulla base di foto 
ROMA - Nessun 6, e nessun 5+ neanche questa volta. Va a vuoto l'estrazione odierna del Superenalotto, almeno per quanto riguarda i montepremi più alti. Tuttavia, ci sono 26 vincitori con 5 punti che portano a casa, ciscuno, 30.578,07 euro. Questa la combinazione vincente: 11 - 25 - 36 - 49 - 53 - 85 numero jolly: 55 numero Superstar: 49 Continua, dunque, ad aumentare il montepremi: il jackpot per il 6 per il prossimo appuntamento con il concorso sarà di 137.300.000,00 euro. 
WASHINGTON - Gli Stati Uniti hanno confermato oggi ufficialmente che il Dalai Lama sarà ricevuto alla Casa Bianca il 17 o 18 febbraio prossimi. Lo ha reso noto il portavoce della casa bianca Robert Gibbs, senza tuttavia ufficializzare la data dell'incontro. Obama  aveva rinviato un incontro con il Dalai Lama già in ottobre alla vigilia della sua  visita a Pechino, e il fatto aveva provocato indignazione nei gruppi per i  diritti umani. L' incontro  tra il presidente degli Stati Uniti e il Dalai Lama è stata causa di ulteriori tensioni con Pechino che ha commentato duramente la possibile visita del leader tibetano in esilio in India  dal 1959 e che la propaganda cinese dipinge come un pericoloso separatista. Il portavoce del ministero degli Esteri, Ma Zhaoxu,  ha dichiarato: "La Cina si oppone fermamente all'incontro, con qualsiasi pretesto e in qualsiasi forma". "Un incontro di questo genere danneggerebbe seriamente la base  politica delle relazioni tra Cina e Stati Uniti" ha aggiunto Zhu Weiqun,  viceministro dell'organo del Partito Comunista Cinese preposto alle relazioni  con le minoranze etniche. "Se il leader statunitense sceglie di incontrare il  Dalai Lama, questo gesto comprometterebbe la fiducia e la cooperazione tra i  nostri due Paesi - ha detto Zhu- e come potrà tutto questo essere di aiuto  all'America nel superare la crisi economica in corso?". E sull'incontro con il Dalai Lama incalza anche il China Daily , voce  ufficiale del regime di Pechino, che parla di Guerra Fredda e di audacia della  vergogna. "E' patetico vedere come il presidente americano Barack Obama sia  pronto a cedere a questioni di politica interna e incontrare il Dalai Lama"  scrive Huang Xiangyang, columnist del quotidiano. "Questa politica americana di  sostenere pubblicamente il Dalai Lama arriva direttamente dalla mentalità della  Guerra Fredda, che per Washington coincide con l'utilizzo di ogni mezzo per  contenere quelle che ritiene minacce in arrivo dalla Cina comunista. Ma i tempi  sono cambiati (...). Obama è libero di incontrare chi vuole nel suo paese; ma  non ammanti questa farsa di alti propositi morali: noi la chiamiamo,  semplicemente, l'audacia della vergogna". 
