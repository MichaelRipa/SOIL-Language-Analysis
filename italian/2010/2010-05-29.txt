ROMA - Il presidente di Finmeccanica, Piefrancesco Guarguaglini, smentisce le notizie che lo vogliono coinvolto, con la moglie Marina Grossi, amministratore delegato della controllata "Selex Sistemi integrati", nell'inchiesta sui presunti fondi neri del gruppo aerospaziale e della difesa. "Ieri sera - ha detto il top manager in un'intervista al Tg5 - il procuratore di Roma, dottor Ferrara, ha smentito che ci sia un'inchiesta su Finmeccanica per quanto riguarda fondi neri su me e mia moglie. Io avevo già dichiarato precedentemente che Finmeccanica non ha assolutamente fondi neri, né in Italia né all'estero. Quindi confermo oggi quanto comunicato ieri mattina a Finmeccanica". Quanto ai presunti contatti con il faccendiere romano Gennaro Mokbel , in carcere per l'inchiesta sul riciclaggio, Guarguaglini precisa: "Io non l'ho mai visto né conosciuto, e quindi ripeto che Finmeccanica non ha mai avuto a che fare con Mokbel". Guarguaglini inoltre avverte: "Capisco che i giornalisti hanno bisogno di notizie, però vorrei confermare che queste notizie fanno un danno enorme a 42mila famiglie e se uno ci mette accanto a queste anche i fornitori si può parlare di 150 mila famiglie italiane. Credo che prima di dichiarare certe cose bisognerebbe verificare presso le Procure quanto c'è di vero e quanto c'è falso". Il presidente di Finmeccanica spiega infine al Tg5 che "in America abbiamo molte attività. Uno, perché Drs, che è la nostra società controllata al 100% fattura negli Stati Uniti circa 4 miliardi di dollari, quindi ha contratti in continuazione; due, perchè Augusta vinse a suo tempo la gara dell'elicottero presidenziale che è stata annullata. Ora la gara si rifarà, Agusta ci riparteciperà e quindi per noi -conclude - è una gara importantissima". In una successiva intervista al Tg1, il manager Finmeccanica ha smentito inoltre ogni ipotesi di uscita anticipata dall'azienda, prima della scadenza naturale del suo mandato (primavera 2011): "Non ci penso proprio. Io lavoro". 
ROMA - Gli italiani si preparino a dire addio ad alcune prelibatezze che dal mare finiscono nel piatto, soprattutto d'estate. Ovvero seppie, calamaretti e telline, rossetti, bianchetti e latterini, frittura di paranza. Da martedì 1 giugno entra in vigore il Regolamento Mediterraneo: la Commissione europea detta nuove regole per la pesca, con maglie più larghe che rendono impossibile, ad esempio, la cattura dei calamaretti e dei rossetti essendo molto piccoli, e nuove distanze dalla costa a non meno di 1,5 miglia per le reti gettate sotto costa, che diventano 0,3 per le draghe usate per la cattura dei bivalvi, come telline e cannolicchi che vivono e si riproducono a pochi metri dalla costa. Alimenti che godono di una solida tradizione gastronomica italiana ma che si scontrano con l'obiettivo dichiarato dell'Ue di tutelare le specie a rischio e il nutrimento dei pesci adulti, imponendo quindi limiti a metodi e confini dei territori di pesca. Il Regolamento Mediterraneo è penalizzante soprattutto per l'Italia, Paese della piccola pesca a cui si dedica il 5% della flotta. Ora bisogna affrontare una nuova realtà che, a detta delle associazioni di categoria a partire dall'Agci Agrital, deve essere governata, dopo aver giocato a Bruxelles senza successo la carta di deroghe e proroghe. E se non sono mancate le proteste, come quella dell'associazione Marinerie d'Italia davanti al ministero delle Politiche agricole a Roma, ora si pensa ai Piani di gestione da presentare all'Ue, ovvero a deroghe per maglie e distanze dalla costa che permetterebbero la cattura delle specie messe a rischio dalle nuove disposizioni; ma anche a misure economiche in grado di alleviare i pescatori penalizzati. A questo proposito c'è qualche novità per vongole e cannolicchi: una circolare ministeriale infatti, rende noto la Federcoopesca, informa che è in via di perfezionamento la procedura per una deroga. Un rinvio possibile anche per le telline perché, secondo la Lega Pesca, la Commissione europea potrebbe escludere dal Regolamento il divieto dei rastrelli da natante, visto che si tratta di attrezzi non trainati. E se Carlo Petrini, enoghastronomo e fondatore di Slow Food, plaude alle normative ("da anni - dice - con Slow Fish sosteniamo progetti di pesca responsabile e invitiamo il consumatore a dire 'no' a pesci a rischio di estinzione"), da Venezia si leva il grido di dolore di chi della seppia ha fatto un elemento imprescindibile del proprio successo. Arrigo Cipriani, proprietario dell'Harry's Bar, parla "a nome di tutti gli abitanti della laguna veneta": la sua preoccupazione maggiore è per la seppia, "elemento fondamentale della cucina veneta che non possono portarci via". Il patron dell'Harry's (il locale è stato dichiarato nel 2001 dal ministero della Cultura "punto di riferimento nazionale per la sua testimonianza agli eventi di un secolo") elenca i capolavori della cucina locale: risotto di seppie, seppie con la polenta, seppioline, insalata di seppie. "Ma chi fa andare avanti la Ue? Sono tutti esperti senza esserlo - attacca Cipriani - io credo ci sia di mezzo qualche interesse, sicuramente c'è qualche protezione per qualcuno a scapito di altri. E noi chi abbiamo che ci difende all'Agricoltura? Galan? Se sono questi i primi passi di Galan siamo rovinati. Mi appello al Galan pescatore, anche se lui va a tonni con l'amo...". E il ministro per le Politiche agricole e la pesca risponde: l'Italia ha già chiesto una deroga al Regolamento ed è in attesa di una risposta da parte della Commissione europea. "Concordo con le scelte dell'Ue - osserva Galan - in difesa di un principio che deve diventare proprio dei pescatori italiani, quello della gestione del patrimonio ittico: il mare è un bene da tutelare nella sua biodiversità". 
Da Bitetto a Bisceglie ci sono 30 chilometri, un piccolo mondo e poi c'è Fiorello. All'arena della vittoria insieme con 12mila persone e forse qualcuna di piu'. E' cominciato così, lui in accappattoio  paiettato, con un gioco di parole sulla provincia barese ("vorrei andare a Bitritto, Bitetto,  Bitonto  e Binetto")  lo show del re Mida della televisione, un  bizzarro 50enne siciliano (è il primo spettacolo dal vivo che faccio a questa età)  che gioca a fare l'animatore del più grande villaggio  turistico del mondo, l'Italia. Due ore di spettacolo, un varietà dal  vivo, piccoli pezzi di genio regalati a migliaia di sorrisi. Si ride su tutto. Anche sulla Puglia. Saluti alle autorità: "Com'è  che avete un sindaco Emiliano a Bari? Vendola è vero che hai il  motorino blu?" ride Fiorello. Immancabile l'accenno alle escort,  cattiva la battuta su Frisullo: "Lui non se n'era accorto che quelle  erano escort. Pensava andassero con lui perché è bello...". Ce n'è per Vespa e Briatore, gioca con l'accento barese e con il suo  manager trentennale Antonio Germinario, from Canosa. Ci sono Mike  Bongiorno e Raimondo Vianello, si balla e si canta. E chiaramente si  ride, altrimenti non sarebbe Fiorello. 
La solidarietà intesa non come sostegno, accoglienza, cura. In una  parola, il volontariato secondo don Mario Picchi. È morto ieri pomeriggio,  all´età di 80 anni, il fondatore del Ceis, il Centro italiano di solidarietà che  si occupa del recupero dei tossicodipendenti. Nato a Pavia nel 1930 e ordinato  sacerdote nel 1957, don Mario Picchi ha dedicato la sua vita agli altri e, a  Roma - dove arrivò nel 1967, con l'incarico di cappellano del lavoro presso la Pontificia Opera di Assistenza - ha fondato negli anni ‘70 il Ceis, il Centro italiano di solidarietà attivando contemporaneamente, nella  Capitale e nei comuni vicini, una serie di servizi e programmi  educativo-terapeutici per persone tossicodipendenti. Nel 1985 il Ceis è stato riconosciuto come organizzazione non governativa dal Consiglio Economico e Sociale delle Nazioni Unite. Ad occuparsi di questi  centri, i volontari dell´organizzazione di don Picchi, che nella filosofia del  "Progetto uomo" (libro pubblicato nel 1981) fondano la loro visione del  volontariato e dell´aiuto alle persone bisognose di assistenza. Don Picchi è morto all'ospedale Fatebenefratelli all'isola Tiberina, dove era ricoverato da alcuni giorni. Collegate al 'Progetto Uomo' nacquero poi in numerosi Paesi decine di programmi e associazioni. In Italia sono riunite nella Federazione Italiana delle Comunità Terapeutiche, di cui don Mario rimase presidente fino al 1994. Direttore editoriale delle rivista Il delfino , don Picchi scrisse anche numerosi libri, alcuni tradotti in varie lingue. Oltre ai numerosi riconoscimenti conferitigli per la sua opera, è stato anche insignito del titolo di Grande Ufficiale al Merito della Repubblica Italiana. Numerosi i messaggi di cordoglio. "Con la sua scomparsa, la nostra comunità perde un uomo che ha dedicato tutta la sua vita agli altri, soprattutto a quelli che la vita aveva messo in condizioni di gravi difficoltà per via della droga - ha detto il presidente della Provincia di Roma, Nicola Zingaretti - la sua filosofia di lotta alle tossicodipendenze è servita da esempio per molti progetti di recupero anche all'estero e i suoi scritti, come la memoria che continuerà a vivere in ognuno di noi, lasceranno il suo esempio vivo e fruttuoso per il futuro". "Scompare un vero gigante della carità - ha detto il sindaco di Roma, Gianni Alemanno - che mancherà a tutti i romani, soprattutto per la sua capacità infinita di saper abbracciare con amore quanti si sono trovati in difficoltà, soprattutto i giovani". "Perdiamo un campione della solidarietà, umanissima e per questo cristiana" ha dichiarato Francesco Giro, sottosegretario ai Beni culturali. 
GELSENKIRCHEN - Ormai il copione della categoria dei pesi massimi sembra scritto. I fratelli Klitschko conservano la loro fetta di titolo mondiale contro avversari non irresistibili, David Haye è sulla stessa strada, come dimostrato dalla facile vittoria contro il portoricano John Ruiz ormai a fine carriera. Il tutto in attesa dell'incontro di riunificazione che dovrebbe vedere uno dei fratelli ucraini sfidare il britannico in un match dai contorni economici molto molto interessanti. Intanto Vitali mantiene il titolo nella versione Wbc battendo per ko alla decima ripresa il polacco Albert Sosnowski, che si presentava al match forte del titolo di campione d'Europa. Nel complesso, non c'è stata assolutamente storia. Sosnowski non ha sfigurato dal punto di vista del coraggio: non si è contentato di perdere ai punti, ha provato ad uscire dal guscio, ma quando lo ha fatto in maniera troppo baldanzosa è stato duramente punito. Il vero spettacolo, più che sul ring, c'è stato sugli spalti affollatissimi, della Veltins Arena di Gelsenkirchen, che hanno confermato come l'organizzazione tedesca non abbia ormai nulla da invidiare a quella americana, anzi... Musica, ring announcer (il famoso Michael Buffer) importato dagli Usa, coreografia mozzafiato all'entrata dei contendenti: un dragone sputafuoco per il polacco (alias The Dragon), un sinistro rintocco di campana a segnare la sorte degli avversari precedenti e premonitore per quello futuro ad accompagnare Klitschko. Una atmosfera da brivido che però non si riproduce in pieno sul ring. Klitschko sin dal primo gong sfrutta gli 11 cm di altezza in più, che ovviamente si ripercuotono sull'allungo. Jab sinistro in azione costante, tenuto molto basso, quasi a non considerare le capacità offensive dell'avversario. Sei round vinti dall'ucraino, stessa sorte nel settimo dove però Sosnowski piazza un paio di colpi significativi, in particolare un gancio destro. Paradossalmente quei colpi positivi rappresentano l'inizio della fine per il polacco: lui prende coraggio, Klitschko, pungolato, intensifica la propria azione doppiando sempre maggiormente con il destro. Si arriva così al decimo round, quando l'ucraino sgretola con una serie di colpi la resistenza dello sfidante: decisivo un destro quando ormai Sosnowski non ne aveva più. Per il polacco è la terza sconfitta in carriera (la seconda prima del limite) a fronte di 45 vittorie. Klitschko a 38 anni si conferma in ottima forma, cogliendo la quarantesima vittoria in carriera, di cui 38 prima del limite. Leggi i commenti I commenti dei lettori 
Più di tremila iscritti, un successo oltre le previsioni e pettorine esaurite già alla vigilia per il debutto della gara podistica che va sotto il nome di Deejay ten e Deejay five. Due sole occasioni in Italia e la prima è oggi, a Firenze. La corsa non competitiva di dieci e cinque chilometri lanciata da Linus e dal Radio Deejay, parte alle 9,30 da piazza Santa Maria Novella (dalle ore 7,30 alle ore 9 le iscrizioni) e lì arriverà dopo un percorso che si snoda in gran parte del centro storico. Il tragitto più lungo toccherà fra le altre via dei Fossi, ponte alla Carraia, Lungarno Guicciardini, Borgo San Jacopo, Ponte Vecchio, piazza della Signoria e poi Santa Croce, via Verdi, piazza Salvemini, piazza Duomo, via Roma, piazza della Repubblica, via della Vigna, via del Moro, via del Sole e traguardo in piazza Santa Maria Novella. Attenzione quindi alle deviazioni del traffico per far passare i tremila che si sono iscritti a questo evento sportivo che ha i richiami anche se non certo le distanze della Firenze Marathon. «Non sono affatto sorpreso dal successo di questa manifestazione - spiega il vicesindaco Dario Nardella - dimostra che Firenze è una città che sa recepire e condividere le occasioni che le vengono offerte su tanti fronti, dallo sport alla cultura».La prossima tappa della Deejay ten sarà in autunno a Milano, il 3 ottobre. Sul sito www.firenze.repubblica.it ci sarà una fotogallery con le immagini più curiose catturate durante l’appuntamento podistico: la partenza, l’entusiamo, la fatica, quelli che si arrendono e quelli che arriveranno a tagliare il traguardo. 
