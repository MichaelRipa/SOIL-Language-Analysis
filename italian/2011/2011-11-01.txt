L'Itas Diatec Trentino completa e allarga la sua bacheca dei trionfi con la vittoria della prima Supercoppa italiana. I campioni d'Italia superano la Bre Banca Cuneo 3-1 (25-22, 25-20, 18-25, 25-20) nella sfida giocata al PalaRockefeller di Cagliari. Un'ennesima vittoria meritata dalla squadra già in vetta in Europa e nel Mondo. Un gruppo che, nonostante i tanti successi, continua a giocare una grande pallavolo e riesce a non essere mai sazio. La sfida contro Cuneo ribadisce lo strapotere del sestetto diretto in panchina da Radostin Stoytchey. VITTORIA CHE VIENE DA LONTANO - Squadra capace di fare la differenza a partire dalla battuta, e man mano dall'efficacia in attacco (anche con palla sporca), fino ad arrivare al muro. Il regista Raphael deve solo scegliere la soluzione offensiva più idonea: gli attori sono tutte star da Stokr (19 punti, premiato come migliore della finale), Juantorena (14 punti), Kaziyski (12 punti), Djuric (7 punti) e un Birarelli (10 punti) stasera particolarmente ispirato sotto gli occhi del ct della nazionale italiana Mauro Berruto. La caratteristica di Trento, quindi, è quella di mettere sotto pressione l'avversario sin dalle prime battute e con servizio potente e muro fastidioso la strada è in discesa. Per stare dietro a una formazione così compatta bisogna giocare sempre al massimo e con continuità. CUNEO SEMPRE IN SOGGEZIONE - Cuneo, invece, è in affanno e soffre mentalmente la supremazia di Trento. I detentori della Coppa Italia sono costretti sempre a inseguire e inventare qualcosa per risalire. La rinnovata squadra piemontese deve ancora lavorare tanto e l'allenatore Gulinelli fa i conti con la serata storta in attacco e ricezione del giovane talento francese Ngapeth (spedito in panchina). Mentre a far sperare i tifosi l'opposto brasiliano Vissotto (29 punti) che da solo dispensa ace, schiacciate e muri, coadiuvato a tratti da capitan Wijsmans (10 punti) e Mastrangelo (9 punti). La Bre Banca punta su singole invenzioni e spera nel colpo risolutore e non riesce a esprimere un gioco di squadra. PRIMO SET - Il set iniziale è spettacolare. Il primo break della gara è per Trento con un turno al servizio di Osmany Juantorena. Lo strappo viene ricucito dalla Bre Banca grazie a Leandro Vissotto e al muro dell'inossidabile Gigi Mastrangelo. Le squadre chiedono molto al loro servizio e spingono tanto, però commettono anche molti errori (soprattutto Cuneo). Proprio grazie a questo fondamentale Cuneo recupera due break con un paio di battute di Grbic ricevuti male da capitan Kaziyski e Djuric. Cuneo non fa male, come al solito, con il muro e gli schiacciatori di Trento attaccano con percentuali alte. Inevitabile il punto a punto finale e ancora una volta si decide tutto al servizio: Wout Wijsmans e Junatorena fa un ace per il 25-23. SECONDO SET - Nel secondo set Trento parte avanti e non si fa più raggiungere. E' il momento peggiore di Cuneo. Il parziale comincia all'insegna di Juantorena, davvero efficace, che sfodera tutti i colpi migliori del suo repertorio: battuta, attacco centrale da seconda linea e schiacciata contro il muro a tre. Poi si passa alla furia Kaziyski con muro e palle a terra: Trento tiene in mano la situazione e Cuneo, con Nagpeth mai entrato in partita, arranca. Una fatica fisica e mentale che costa alla squadra di Gulinelli un enorme sforzo. La squadra di Stoytchev difende tanto e per la Bre Banca diventa complicato far sbattere il pallone nella metà campo avversaria. Vissotto prova a tenere a galla Cuneo e coach Gulinelli cambia il centrale Fortunato con Rosso e Ngapeth con Patriarca per dare una scossa alla squadra. Non cambia, però, l'esito finale 25-20 per i campioni d'Italia. TERZO SET - Nel terzo set reazione di Cuneo e naturale calo di Trento. Partono bene i piemontesi con Mastrangelo e Vissotto con un paio di muri granitici. La fuga dura poco. Dal quattro a zero per i vincitori della Coppa Italia al cinque pari. Poi la squadra allenata da Gulinelli, pur sempre in affanno, si scrolla di dosso la tensione e migliora le percentuali al servizio. A questo punto si esalta l'opposto brasiliano che trascina la squadra alla conquista del set (25-18). ULTIMO SET - Nel set di chiusura, dopo una partenza equilibrata, Trento ritrova la cosiddetta "retta via" e va avanti. Cresce il muro dolomitico, mentre dall'altra parte il regista Nikola Grbic non ha molte scelte a sua disposizione e chiama in causa spesso l'incontenibile Vissotto. I campioni d'Europa e del Mondo salutano l'avversario e scavano una diga (25-20). La Supercoppa cambia padrone: passa dalle Alpi alle Dolomiti. I prossimi appuntamenti della stagione sono fissati a febbraio con le final four di Coppa Italia a Roma, valide anche per un posto in Champions league, e il VDay, finale scudetto, a Milano. STOYTCHEV: "CI MANCAVA SOLO QUESTO TROFEO" - "Siamo davvero felicissimi perchè abbiamo finalmente conquistato l'unico trofeo che ancora ci mancava". E' raggiante il coach dell'Itas Diatec Trentino, Radostin Stoytchev, dopo il 3-1 sulla Bre Banca Lannutti Cuneo. "Non era facile ottenerlo dovendo fare i conti con un calendario così fitto e complesso - continua - siamo arrivati a questa partita con alle spalle pochissimo riposo e scarse energie. A maggior ragione quindi questo è un successo del gruppo prima di qualsiasi altro aspetto". ITAS DIATEC-BRE BANCA LANNUTTI 3-1 ITAS DIATEC TRENTINO: Kaziyski 12, Birarelli 10, Della Lunga, Juantorena 14, Zygadlo, Vieira De Oliveira 4, Lanza, Sokolov, Djuric 7, Colaci (L), Stokr 19, Bari (L), Burgsthaler ne. Allenatore: Stoytchev. BRE BANCA LANNUTTI CUNEO: Mastrangelo 9, Henno (L), Ngapeth 4, Fortunato 3, Van Lankvelt, Wijsmans 10, Vissotto Neves 29, Grbic 7, Caceres, Patriarca 4, Rossi, Pieri (L), Baranowicz. Allenatore: Gulinelli. ARBITRI: Rapisarda e Sampaolo. NOTE: spettatori 3900, incasso 37000 euro. Parziali: 25-22, 25-20, 18-25, 25-20. Durata set: 28', 28', 25', 26' per un totale di un'ora e 47 minuti. Leggi i commenti I commenti dei lettori 
TRAPANI - Maurizio Palermo, 23 anni, di Salemi, è morto in un incidente stradale sulla statale 115 nel tratto che collega Marsala e Trapani. La vittima viaggiava su una Volkswagen Golf assieme a tre amici, tra i 19 e i 20 anni, anche loro di Salemi, tutti ricoverati con prognosi riservata sulla vita all'ospedale San Antonio Abate di Trapani. Il grave incidente è avvenuto all'altezza di contrada Dara, vicino Marsala. L'auto sulla quale erano i quattro ragazzi è sbandata, forse per l'eccessiva velocità, ribaltandosi e andando a schiantarsi contro un palo della luce.  I carabinieri, che stanno cercando di ricostruire la dinamica dell'incidente, non escludono che un'altra auto abbia potuto causare l'uscita di strada della Golf e che sia poi fuggita. 

Libri PREMIO NAPOLI Per il Premio Napoli: dalle 17 a Villa di Donato, piazza sant'Eframo Vecchio, "Lucciole o lanterne - Le immagini possono esplodere?", un dialogo tra lo scrittore e regista Ruggero Cappuccio, autore del romanzo "Fuoco su Napoli" (Feltrinelli), e il filosofo e storico dell'arte Georges Didi-Huberman, autore di "Come le lucciole. Una politica della sopravvivenza" (Bollati e Boringhieri). Tema del confronto, introdotto da Generoso Picone, l' imprevedibilità della natura e i metodi di sopravvivenza messi in piedi dagli uomini. Musica FNAC Dalle 18 nel forum della Fnac del Vomero, via Luca Giordano 59, proiezione di "Inni", di Vincent Morisset, film presentato all'ultima Mostra del Cinema di Venezia, secondo movie-live dei Sigur Ros, in uscita l'8 novembre, con un bianco e nero che lega una sequenza di immagini granulose. Info 081 220 1000. Teatro MERCADANTE Dalle 21 al  Mercadante, piazza Municipio, Lina Sastri in "La casa di Bernarda Alba", di Federico García Lorca, con la regia Lluís Pasqual, il Coro Vocalia diretto da Luigi Grima. Lo spettacolo narra l'inquietante vicenda di Bernarda Alba, madre per sua scelta reclusa in casa insieme alle cinque figlie per tenerle "al riparo dei pericoli delle passioni, dell'amore e del mondo", nel periodo della Spagna franchista. Info 081 551 3396. Agenda STAZIONE MARITTIMA Dalle 10 alle 20 alla Galleria del Mare, Stazione marittima, Molo Angioino, "Cioccoland", appuntamento mostra-mercato dedicato al cioccolato che darà spazio alla dolcezza e alla creatività. Inoltre mostra permanente Champions League in cioccolato a grandezza naturale. Dalle 12 "Corso Abc del Cioccolato - Le decorazioni". Dalle 18 corso audio-visivo sul cioccolato. Dalle 19 taglio e distribuzione Stazione Marittima in cioccolato. Info 081 245 1740. TEGGIANO Nel convento della Santissima Pietà di Teggiano (Salerno) si conclude "Teggiano Antiquaria", mostra mercato dell'antiquariato e del collezionismo: una scultura dico del 1940 dei fratelli Jan e Joel Martel, una coppia di lampadari veneziani della fine anni Sessanta di Luciano Vistosi, la storia dell'orologio dal 1400 ad oggi, una collezione di pipe da fumo e altri oggetti. Info 0975 752 96. 
LOS ANGELES - Hugh Grant è papà per la prima volta, di una bimba nata nei giorni scorsi. Il nome della madre non è stato rivelato. Si sa solo - come comunicato dal portavoce dell'attore - che "lui e la madre hanno avuto una breve relazione, che la gravidanza non era stata programmata ma tutti i dettagli della faccenda sono stati definiti e ora Grant non potrebbe essere più felice". La notizia era circolata nelle ultime ore sui media britannici e americani, ma senza finora alcuna conferma ufficiale. Il 51enne protagonista di "Notting Hill" e de "Il diario di Bridget Jones", nella sua vita sentimentale, ha avuto relazioni durature, tra cui una con Elizabeth Hurley e un'altra con Jemina Kahn da cui si è separato nel 2007. Nel passato dell'attore, anche un episodio burrascoso: nel 2005 è stato arrestato a Hollywood per rapporti sessuali in auto con una prostituta. Hugh Grant non si è mai sposato. Qualche mese fa si diceva che fosse legato all'attrice cinese Tinglan Hong. 
ROMA  - Se il Milan lascia due punti a Minsk contro il Bate Borisov, non altrettanto fa il Barcellona. I campioni in carica calano un poker vincente a Praga sul campo del Viktoria Plzen e si assicurano il passaggio matematico agli ottavi di Champions League con due gare di anticipo (grazie a questo risultato nel girone H sono qualificati anche i rossoneri, a +6 punti sui bielorussi contro cui sono in vantaggio negli scontri diretti). BARCELLONA, 200 GOL MESSI E RECORD VALDES - Grande protagonista della serata nella capitale ceca, ancora una volta, Lionel Messi. La stella argentina sblocca il match su rigore al 24' (fallo su di lui di ? išovský, anche espulso), realizzando così il suo gol numero 200 con la maglia blaugrana. A soli 24 anni Messi è il secondo giocatore nella storia della squadra catalana ad aver raggiunto tale traguardo (il miglior marcatore di sempre del Barcellona resta Cesar Rodriguez, con 235 reti), poi superato visto che la 'pulcè firma il raddoppio di sinistro nel recupero del primo tempo e il definitivo 4-0 allo scadere della gara, dopo che Fabregas di testa aveva siglato il 3-0. Sempre in questo incontro il portiere spagnolo Victor Valdes ha battuto il record di imbattibilità per la sua squadra. Oltrepassando gli 825 minuti senza subire gol, ha strappato il primato a Miguel Reina, padre del portiere del Liverpool Pepe, risalente alla stagione 1972/73. ARSENAL E MARSIGLIA IN BIANCO, OK BORUSSIA - Deve rimandare invece i festeggiamenti per l'accesso alla seconda fase l'Arsenal, bloccato sullo 0-0 in casa dall'Olympique Marsiglia, risultato probabilmente giusto per quanto visto in campo e che lascia invariate le posizioni in classifica delle due squadre: i Gunners, imbattuti, restano primi nel Gruppo F con 8 punti, i francesi inseguono con 7. Sale invece il Borussia Dortmund, che centra la prima affermazione sconfiggendo di misura l'Olympiacos (decide la rete di Grosskreutz, che al 7' con un potente destro da fuori area sorprende il portiere Megyeri) e scavalcandolo al terzo posto. CHELSEA SPRECONE, SOLO PARI - Ha di che recriminare il Chelsea, che deve accontentarsi di un 1-1 sul campo del Genk fanalino di coda del Gruppo E. La squadra di Villas Boas, avanti al 26' con Ramires, fallisce infatti il colpo del ko prima dell'intervallo quando David Luiz si fa parare un calcio di rigore da Köteles. E al quarto d'ora della ripresa arriva il pari dei belgi con Vossen. IL VALENCIA TORNA IN CORSA - Buone notizie per i Blues, in vetta a quota 8, arrivano però da Valencia, dove la formazione di casa centra la prima sospirata vittoria battendo 3-1 il Bayer Leverkusen (secondo con 6 punti) e tenendo accesa la speranza. Spagnoli in vantaggio dopo soli 12 secondi grazie a Jonas, che sfrutta un rinvio sbagliato di Leno e supera il portiere avversario con un preciso sinistro rasoterra. Pareggio tedesco alla mezz'ora di Kiessling, che sfrutta un cross dalla sinistra di Ballack e insacca di testa, ma nella ripresa il Valencia mette di nuovo la freccia grazie alle segnature di Soldado (20' st) e Rami (29' st). SPALLETTI VINCE MA IN VETTA C'E L'APOEL NICOSIA - Passo avanti verso gli ottavi anche dello Zenit di Luciano Spalletti: i russi hanno piegato 1-0 lo Shakhtar Donetsk con gol vittoria firmato da Lombaerts al 46' del primo tempo. Il club di San Pietroburgo sale a quota 7 in classifica nel girone G, a sorpresa guidato dall'Apoel Nicosia (8), imbattuto dopo 4 gare e capace di imporsi 2-1 sul Porto: ciprioti in vantaggio al 42' con un rigore di Ailton, che con un destro rasoterra spiazza Helton, poi sempre dagli 11 metri la risposta di Hulk al 44' st per i lusitani, beffati allo scadere però da Manduca. E fra tre settimane c'è uno Zenit-Apoel che vuol dire tantissimo. I risultati di martedì Gruppo E: Valencia-Bayer Leverkusen 3-1, Racing Genk-Chelsea 1-1; Gruppo F: Arsenal-Olympique Marsiglia 0-0, Borussia Dortmund-Olympiakos Pireo 1-0; Gruppo G: Zenit San Pietroburgo-Shakhtar Donetsk 1-0, Apoel Nicosia-Porto     2-1; Gruppo H: Bate Borisov-Milan 1-1, Viktoria Plzen-Barcellona 0-4. Le partite di mercoledì Gruppo A: Bayern Monaco-Napoli, Villarreal-Manchester City; Gruppo B: Trabzonspor-Cska Mosca, Inter-Lilla; Gruppo C: Manchester United-Galati, Benfica-Basilea; Gruppo D: Lione-Real Madrid, Ajax-Dinamo Zagabria. Leggi i commenti I commenti dei lettori 
ROMA  - Non è stata una passeggiata di salute, ma alla fine il rientro nel circuito di Novak Djokovic è coinciso con un successo. Il tennista serbo numero 1 del mondo, dopo quasi un mese e mezzo di stop in seguito all'infortunio ai muscoli intercostali rimediato a Belgrado nella semifinale di Coppa Davis persa contro l'Argentina, ha superato il primo turno dello "Swiss Indoors Basel", torneo Atp da 1.838.100 euro di montepremi in corso sul veloce indoor di Basilea: mostrando di dover ancora ritrovare la forma migliore, Nole ha comunque ceduto un set al belga Xavier Malisse (n.47 del ranking), prima di imporsi con il punteggio di 6-2 4-6 7-5 dopo 2 ore e 12 minuti. PER 'NOLE' 65 MATCH VINTI SU 68 NEL 2011 - Djokovic nel 2011 ha vinto 65 dei 68 match disputati, che si sono tradotti in dieci titoli (tra cui Australian Open, Wimbledon e Us Open): nella città svizzera ha già trionfato nel 2009 (superando Federer in finale) ed è stato finalista lo scorso anno (battuto sempre dall'elvetico padrone di casa). SEPPI AL SECONDO TURNO: ORA NISHIKORI - In un tabellone stellare, paragonabile a un Masters 1000 con la presenza di tre dei "fabolous four" (manca solo Rafa Nadal, tornato a Manacor per ricaricare le batterie) e cinque top ten, ha esordito positivamente anche Andreas Seppi. L'altoatesino, n.50 della classifica Atp, ha battuto al primo turno il lussemburghese Gilles Muller per 7-6 (4) 6-7 (5) 6-2 in due ore e 22 minuti. Al secondo turno Seppi affronterà il il giapponese Kei Nishikori, che ha sgambettato a sorpresa il ceco Tomas Berdych (n.4 del seeding), imponendosi in rimonta per 3-6 6-3 6-2. Nulla da fare invece per Potito Starace: il trentenne di Cervinara, reduce dai quarti a San Pietroburgo, ha ceduto lunedì a Roger Federer (terza testa di serie) per 7-6 (3) 6-4. FOGNINI PASSA A VALENCIA E TROVA MONACO - Buona la prima anche per Fabio Fognini impegnato in contemporanea nel "Valencia Open 2011", torneo Atp 500 dotato di un montepremi di 2.019.000 euro in corso sul veloce indoor della città spagnola. Il 24enne ligure, primo italiano in classifica mondiale con la sua 44/a posizione, ha battuto all'esordio per 6-4 6-3, in un'ora e dieci minuti di gioco, la wild card spagnola Daniel Gimeno-Traver. Prossimo avversario per l'azzurro la wild card argentina Juan Monaco, che ha regalato uno scossone al tabellone (e un dispiacere agli appassionati locali) eliminando lo spagnolo Nicolas Almagro, quarta testa di serie, con il punteggio di 6-4 3-6 6-4. Il numero uno del torneo è lo spagnolo David Ferrer, campione in carica e all'esordio vincitore nel derby con Verdasco, il numero due il francese Jo-Wilfried Tsonga, reduce dal successo di Vienna. Leggi i commenti I commenti dei lettori 
