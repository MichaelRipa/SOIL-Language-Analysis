ROMA - E' sempre bene ricordasi che sono italiani tanto quelli che parlano la lingua di Dante con accento tedesco a Bolzano, quanto quelli che, a Trapani, organizzano il festival per il miglior cous cous del Mediterraneo. Ciò che permette di distinguere gli uni dagli altri è l'accento che solo gli esperti sanno distinguere, ma che è un elemento assai eloquente sulla formazione del pensiero di un qualunque italiano che formuli un giudizio o una valutazione. Come si spiega il ritiro delle milizie. La premessa è determinante per comprendere il repentino abbandono di Mogadiscio da parte degli Al Shabaab. Nella notte di venerdì della scorsa settimana, gli Al Shabaab di Mogadiscio sono saliti, armi, bagagli e famiglie, sui camion e sono andati a sistemarsi fuori dalla capitale. Per questo risultato non vi è stato nessuno spiegamento di forze maggiore delle altre volte, da parte delle truppe del governo provvisorio federale (TFG: Transitional Federal Gouvernement ); nessun battaglione di Ragazzi del '99 impiegati lungo un Piave nei dintorni di Mogadiscio per redimere la vergogna di una Caporetto del Corno d'Africa, in una battaglia campale. Niente: ".. resti di quello che fu uno dei più potenti eserciti del mondo..." che: "risalgono in disordine e senza speranza le valli che avevano disceso con orgogliosa sicurezza". Le lotte intestine tra Al Shabaab. E' stato invece semplicemente l'abbandono di una postazione sin qui tenuta saldamente, nonostante le aggressioni delle esigue (e ambigue) truppe del TFG e quelle un po' più robuste, ma solo sotto il governo del Primo Ministro Mohamed Abdullahi Mohamed, della missione AMISOM dell'Unione Africana, limitatasi per la maggior parte del tempo a fare la guardia del corpo ai due Sceicchi a capo della Repubblica e del Parlamento di transizione. I primi analisti hanno ritenuto che l'uscita volontaria da Mogadiscio di Al Shabaab trovi spiegazioni nelle lotte intestine circa gli obiettivi della lotta jihadista in Somalia. Un'ipotesi niente affatto convincente quando permette agli esponenti delle Istituzioni Federali di Transizione (TFI) di cantare vittoria. "Erano anni che attendevano questo risultato", ha detto l'attuale Primo Ministro Abdiweli Mohamed Ali. "E' tempo di raccogliere i frutti della pace", gli ha fatto eco il Presidente Sharif Sheikh Ahmed. Quell'accento ascoltato alla radio. Il portavoce degli Shabaab, Ali Mohamud Rage, ha fornito la sua spiegazione. Alle radio Andulus e Quran (voci degli islamisti) ha detto che si è trattato di un "mutamento di tattica", cui seguiranno attacchi più violenti e "lezioni indimenticabili" per le truppe del governo di transizione, sostenute da quelle di AMISOM. Ma ha anche affermato che l'abbandono di Mogadiscio vuole contribuire a salvare le vite travagliate dei residenti. Se non ché, ad ascoltare direttamente le sue parole alle radio islamiste, si scopre che l'accento della sua regione di provenienza è lo stesso di Sheikh Sharif Ahmed, il Presidente della Repubblica somala. Approfondendo lo spunto, si arriva al sito shabelle.net dove i saggi della Regione si attribuiscono il risultato dell'abbandono di Mogadiscio da parte di Al Shabaab a seguito di un dialogo mediatico condotto in modo serrato. I saggi si rallegrano . Sono soddisfatti del risultato ed invitano le truppe del TFG a non inseguire gli islamisti per sterminarli casa per casa. Se i saggi di Shabelle non verranno smentiti, la spiegazione potrebbe essere proprio nell'attenzione internazionale che la carestia ha concentrato sulla Somalia rendendo finalmente intollerabili per la coscienza collettiva i 22 anni trascorsi invano per la stabilità del paese, dalla caduta di Siad Barre, senza una soluzione né una spiegazione accettabili. Ora che la comunità internazionale ha bisogno di fare sul serio per appagare la mala coscienza per la morte dei somali, di fame e sete, aumentano anche le truppe AMISON di 3000 ugandesi. La guerra può farsi più aspra e sanguinosa, se possibile, e tanti giovani, gli Shabaab, rischiamo di morire. Una saggia tregua si consiglia, almeno fino alla fine della siccità, quando i riflettori del mondo si spegneranno e l'ombra dell'oblio ricomincerà ad espandersi permettendo anche l'espansione di quei traffici per i quali la Somalia è tristemente famosa. I due Sheikh. Del resto, l'attuale Presidente somalo di transizione Sheikh Sharif Ahmed e lo speaker del Parlamento transitorio Sheikh Sharif Aden, erano tra i massimi esponenti di quelle Corti islamiche che poi si scissero tra i moderati che, come loro, hanno fatto carriera nelle istituzioni di transizione e i gruppi fondamentalisti dei quali il più importante è Al Shabaab. Sheikh Sharif Ahmed è nato nel Medio Shabelle. A sua volta, Ali Mohamud Rage (il portavoce di Al Shabaab) viene dalla stessa regione, come denuncia il suo accento nelle dichiarazioni radiofoniche e, dalla sua biografia, si apprende che è stato determinante nella creazione delle prime Corti islamiche a Mogadiscio nel 1996, là dove si sono formati anche i vertici delle attuali istituzioni di transizione. Le contiguità tra milizie e istituzioni. Vi sono dunque intime contiguità e continuità tra le istituzioni di transizione somale ed il terrorismo fondamentalista che insanguina la Somalia e impedisce che gli aiuti internazionali arrivino alle popolazioni stremate dalla carestia. Una contiguità che ha dato vita ad un patto di non belligeranza che l'ex Primo Ministro Mohamed Abdullahi Mohamed ha reso manifesto finendo licenziato. Si tratta di inquietanti adiacenze di cui si discute anche sui siti di informazione somala da cui trapela che lo speaker del Parlamento di transizione Sharif Sheikh Hassan è in stretti rapporti politici con Robow Abu Mansur, capo degli Al Shabaab delle vaste regioni meridionali di Juba, Bay e Bakol. I due eviterebbero di parlarsi al telefono, ma si scambierebbero "pizzini" tramite messaggeri. La siccità e certe brutte prossimità. Queste allarmanti prossimità convergono su un dato obbiettivo: la siccità si è manifestata innanzi tutto proprio nelle regioni di Bay e Bakol da cui proviene lo speaker del Parlamento di transizione Sheikh Sharif Hassan. Proprio in questi giorni, l'emergenza è stata estesa alle regioni di Mogadiscio Barandir e Medio Shabelle, le zone da cui proviene il Presidente Sheikh Sharif Ahmed. La siccità è stata aiutata in queste aree che non l'avevano quasi mai conosciuta dalle negligenze politiche delle istituzioni di transizione e dalle violenze di Al Shabaab che hanno impoverito la popolazione. Queste contiguità devono essere spezzate se si vuole dare credibilità alle istituzioni di transizione, nel momento in cui gli aiuti internazionali hanno finalmente la possibilità di dispiegarsi sul martoriato territorio della Somalia ed è argomento su cui la comunità internazionale si deve interrogare parallelamente all'erogazione degli aiuti umanitari. * Shukri Said è fondatrice dell'Associazione Migrare 
A un paio d’ore dalla chiusura l’indice Dow Jones perde il 4,73%, ma peggio ancora fa l’S&P500, più rappresentativo perché – come dice la sigla – composto da 500 società quotate, che scende di oltre il 6%. Se non siamo al “panic selling”, vendite da panico, ci manca poco. Un disastro targato Standard & Poor’s? Niente affatto. C’è un preciso segnale che gli investitori o se ne infischiano di quello che pensa l’agenzia di rating, o l’avevano già dato per scontato. Mentre infatti le azioni scendono a capofitto, i prezzi del titoli del Tesoro Usa sono in rally, e segnano il massimo dall’ottobre scorso. I rendimenti di conseguenza sono ancora scesi e il decennale offre circa il 2,3%, mentre il bond a due anni è crollato allo 0,23%, addirittura sotto il massimo del range a cui la Fed finanzia il sistema, che come si ricorderà è tra zero e 0,25%. A cosa è dovuto dunque il crollo di Wall Street? Non è difficile trovare una risposta: all’economia che non si riprende, anzi, mostra segni preoccupanti di rallentamento, e stavolta non può certo ricevere stimoli dal bilancio pubblico, dove al contrario sono in corso tagli. Considerando poi che fino a pochi giorni fa gli indici erano ancora vicini ai massimi dal 2008, è facile concludere che molti investitori hanno guadagni da realizzare e si sono convinti che è qrrivato il momento di farlo, prima che sia troppo tardi. La grande paura adesso è che gli States cadano nella tanto temuta “double dip”, cioè di nuovo in recessione: e per giunta senza più munizioni per contrastarla. E con la disoccupazione già oggi oltre il 9%, non ci sarà di sicuro da stare allegri. 
LAVEZZI, un nome due storie. Gira in superficie quella del nottambulo irriducibile, che tira l'alba nei locali più famosi e kitsch della Costa Smeralda. Lui che sbarca nell'aeroporto di Olbia che sembra un'astronave, mano nella mano con la bionda Yanina. Lui, che rialza la tensione tra presidente e allenatore proprio sulle sue vacanze, e rischia di essere ceduto. Lui che beve e balla, lontano dai compagni sbucciati dalla fatica sotto il sole di Castel Volturno, poi sviliti da risse e sconfitta con il Siviglia. L'altra storia è stata nascosta. È tenera, peccato. Un padre che torna da un'estate disperata nel freddo australe di Rosario. Separato, in lite astiosa con la moglie Deborah, gli è stato negato di vedere Thomas, magari per un minuto. Thomas è il suo bambino. Storia vera, penosamente diffusa, quanti come Lavezzi? La verità spunta a Porto Cervo, la confida Lavezzi ad un amico incontrato al Billionaire, locale di lusso eccessivo che apre le porte ai petrolieri russi, talvolta anche al cattivo gusto, veline e aspiranti veline, personaggi del Grande Fratello. Una struttura a tre livelli sospesa tra le rocce e il golfo del Pevero. Qui Lavezzi incrocia il giro del "Giannino", ristorante di Milano, e del "Fresco", locale napoletano di tendenza a due passi dal Duomo. È scortato da Paolo Chiparo, erede di Lele Mora, nella suo "Star management" da Antonio Zequila a Valerio Merola, da Catrina Davis a Eva Henger a Jennifer Rodriguez, altre stelline in cerca di notorietà. Chiparo lo accompagna. Concede solo due foto: con "Fefè del Grande Fratello", Fabiano Reffe, a Frosinone turbato da un fastidioso rinvio a giudizio, sfruttamento della prostituzione. La seconda ad un imprenditore della zona vesuviana in Sardegna, Carmine Esposito, "My Love". È pronto a giurare che "Lavezzi era lucido, educato, felice di ballare in maniera composta con la ragazza bionda e beveva analcolici". Dimentica solo di riferire che con Yanina Screpante sgranava il rosario. Quando si dice, un amico. Il Napoli, filtrando la verità, ha creato un caso. Non aveva informato bene neanche De Laurentiis che il 4 agosto esplode in tv. Lavezzi era arrivato la mattina. Gela l'inviato di Sky. "Doveva venire con noi, con la squadra primavera in Trentino per allenarsi. Dove ci sono tutti i nostri a sua disposizione. Invece". Invece? "Va con il preparatore a Portorotondo". Una pausa. "A Portorotondo? E io, io li ho mandati a cagare". Sembra un no invalicabile. L'indomani si legge qualche titolo a tutta pagina. "Per Lavezzi tensioni tra De Laurentiis e Mazzarri". Seguono silenzi imbarazzati, poi due notizie. Il viaggio di Lavezzi a Porto Cervo, in palese contrasto con la diversa destinazione indicata dal presidente. Quindi le notizie di "Libero" sulla "notte brava di Lavezzi tra gin tonic e ballerine adoranti sui divanetti del Billionaire". Ma com'era andata? Il 4 agosto Lavezzi torna dall'Argentina. A Castel Volturno si allena. È asciutto, in peso forma. Strano ricordando le spiate della bilancia nelle scorse estati. Lavezzi dopo la doccia parla con Mazzarri, sono presenti il direttore generale Marco Fassone, il collaboratore più fidato di Mazzarri, il direttore sportivo Riccardo Bigon, un'altra persona. È Lavezzi che chiede aiuto. Viene da una estate terribile, dice, ha sofferto in Coppa America come calciatore ma anche come uomo. La moglie non gli ha dato pace. "Non ho potuto vedere Thomas, mai". È stressato. Ha dovuto dividere le ferie, ma quali ferie? Dal 22 maggio con la Juve, ultima gara in Italia, all'8 giugno. In Argentina è ormai inverno. Giugno e luglio sono i due mesi più freddi, tra 10 e 15 gradi a Rosario, 300 km a Nord di Buenos Aires, con un porto investito dai venti umidi del fiume Paranà. A Castel Volturno si è allenato nel caldo, 34 gradi. Brusco impatto. "Vorrei andare in un posto di mare a riposarmi, ma anche lavorare. Datemi un preparatore, lo pago io, uno che mi controlli e mi aiuti, due allenamenti al giorno, ma voglio rimettere anche la testa a posto". A Mazzarri sembra molto teso, provato. Gli dice sì. Lavezzi, riferiscono gli amici a Porto Cervo custodi del suo segreto, giura a Mazzarri che non dimenticherà questo favore, che a Barcellona ci sarà, e sarà già in forma. "Ho solo bisogno di respirare". D'accordo, Lavezzi e Mazzarri si salutano con un abbraccio. L'allenatore in questi casi dice: "Lavezzi va gestito così, bisogna capirlo". Un patto leale tra uomini. C'è tutto questo, soltanto questo, dietro una vicenda che ha scatenato l'ira del presidente, l'imbarazzo di Mazzarri, lo sconcerto dei nuovi compagni, lo sdegno di alcuni tifosi, la difesa eccitata di altri, i rischi di cessione per Lavezzi. Ma non si poteva dire tutto e subito? Gran teatro Napoli: se non ci sono drammi, tacendo li crea. 
"Tutti mi chiedono del governo politico, ma il problema non è cambiare un assessore tecnico con uno politico. Anzi mi chiedo a che serva un governo politico se non sono chiare le alleanze per il prossimo anno in vista delle amministrative in Sicilia". A dirlo è Giuseppe Lupo, a margine dell'esecutivo regionale del Pd siciliano che si è riunito a Palermo per "discutere delle amministrative future e naturalmente per sentire i territori". Ma sul referendum nulla di fatto.  Tutto è spostato a settembre quando dovrebbe riunirsi la direzione del partito e decidere. "Non era previsto nell'agenda", dicono i segretari provinciali accorsi. E tra i segretari provinciali, (non tutti presenti) c'è chi come il neoeletto presidente dell'Anci Sicilia nonché sindaco di Alcamo, Giacomo Scala, nutre timori: "Qui c'è il rischio che ci scappi il Terzo Polo". E se Scala lo sussurra prima di fuggire anzitempo, tra i democratici è più che un monito: "L'alleanza con il Terzo Polo è ciò che conta", si sente dalla sala riunioni. Non lo nasconde neppure il segretario che continua (come rivela a i suoi), "l'incessante lavoro di tessitura", ovvero gli incontri con le anime del Terzo Polo e che ribadisce la "necessità di un'alleanza solida". Ad auspicare un'azione più incisiva è invece Luca Spataro, segretario provinciale del Pd Catania che dice: "Bisogna uscire con forza a Settembre. Sta passando l'idea che il taglio ai costi della politica fosse tutta opera di Lombardo, mentre è stata da sempre una nostra bandiera. Se riusciamo a portare a casa risultati veri, il problema dell'alleanza con il governo Lombardo non si porrà. I militanti capiranno". Caustico il commento del senatore Enzo Bianco, uno dei promotori del referendum sull'alleanza con Lombardo: "Purtroppo dobbiamo constatare che invece di agire il Partito siciliano congela l'azione e prende ancora tempo. Durante la riunione non sono stati presi in considerazione i punti votati all'unanimità dall'assemblea di giugno e non è stata fissata la data del referendum da svolgersi entro settembre. Non c'è una prospettiva chiara". 
ROMA - Il 18 agosto s'avvicina. A 10 giorni del preliminare d'andata di Europa League contro il Rabotnicki, Mauri avverte: "La Lazio sta crescendo, tra poco saremo pronti". All'indomani del 2-0 inflitto ai greci dell'Aris Salonicco e dopo due giorni dal 4-1 rifilato all'U. Cluj, il centrocampista biancoceleste si mostra ottimista: "Il bilancio delle ultime due amichevoli è positivo  -  dice Stefano sul proprio blog - e, anche se si è trattato di due partite d'agosto, vincere non è mai semplice. Era importante. Stiamo cominciando a smaltire i carichi di lavoro e l'equilibrio della squadra in campo migliora giorno dopo giorno". Il "vecchio" 4-2-3-1 funziona e favorisce le caratteristiche del brianzolo. A destra, a sinistra e persino al centro come vice-Hernanes, Mauri non ha preferenze. Vuole solo essere protagonista dell'assalto all'Europa League: "Tra poco cominceranno le sfide che contano e dobbiamo arrivarci pronti e concentrati. Siamo sulla strada giusta". Anche Reja ha ritrovato il sorriso e la serenità. Da domani pomeriggio alle 17.30 a Formello ( oggi giorno di svago per la squadra), comincerà a lavorare sulla formazione che scenderà in campo all'Olimpico per il primo impegno ufficiale della stagione. Tra l'altro, da domani alle 16.00 partirà la vendita dei tagliandi per Lazio-Rabotnicki, in programma giovedì 18 agosto alle ore 21.00. Alle 17 è stata consegnata alla Uefa la lista dei 25 biancocelesti, abili e arruolabili per il doppio-confronto. Fuori due nuovi acquisti dell'ultima campagna biancoceleste: Konko e Stankevicius, alle prese con i rispettivi infortuni. Reja ha deciso d'inserire Zauri e non Garrido. Kozak fra le punte, resta escluso Floccari, per non pregiudicare la cessione a un eventuale club acquirente, che disputi competizioni europee. Ecco la lista completa. PORTIERI :1 Bizzarri, 16 Berardi, 83 Marchetti. DIFENSORI : 3 Dias, 5 Scaloni, 19 Lulic, 20 Biava, 21 Diakitè, 26 Radu, 40 Crescenzi, 78 Zauri. CENTROCAMPISTI : 6 Mauri, 8 Hernanes, 11 Matuzalem, 24 Ledesma, 27 Cana, 32 Brocchi, 41 Zampa. ATTACCANTI : 7 Sculli, 9 Rocchi, 10 Zarate, 18 Kozak, 25 Klose, 92 Ceccarelli, 99 Cisse. Leggi i commenti I commenti dei lettori 
E' calato leggermente, tra il 2009 e il 2010 il numero delle interruzioni volontarie di granvidanza in Emilia-Romagna. E' quanto emerge dal Rapporto 2011 sullo stato di applicazione della legge 194 (quella che nel 1978 ha regolamentato l'aborto) presentato dal ministero della Salute. Lo scorso anno, nella nostra Regione, gli interventi sono stati 10.772, contro i 10.827 dell'anno precedente: un calo, su base annua, dello 0,5 per cento. A livello nazionale, tuttavia, il calo è stato molto più marcato: meno 2,7 per cento, da 118.579 a 115.372. Scende, dell'1,3 per cento, anche il cosiddetto tasso di abortività per numero di donne in età fertile (il calcolo è fatto considerando l'intera popolazione femminile compresa tra i 14 e i 49 anni di età): dall'11,1 all'11 per mille. Anche in questo caso, il dato nazionale è più marcato: dall'8,5 all'8,2 per mille, pari a una riduzione del 2,5 per cento. Unico dato in controtendenza è invece il tasso di abortività per numero di bimbi nati vivi, a dimostrazione che il numero delle nascite, nel 2010, si è sensibilmente ridotto: in Emilia-Romagna, infatti, sono state praticate 258,8 interruzioni di gravidanza ogni 1.000 nascite, contro le 256,3 del 2009. L'aumento è pari all'1 per cento, contro un calo dell'1,3 a livello nazionale. Il Rapporto del ministero ha inoltre aggiornato i dati relativi all'obiezione di coscienza da parte del personale sanitario delle strutture che fanno interruzioni di gravidanza. In Emilia, rifiutano di praticare aborti il 52,4% dei ginecologi, il 33,9% degli anestesisti e il 25,3% del personale non medico. 
WASHINGTON - “Sono tempi duri, ma questa è l’America, una nazione da tripla A. Il  downgrading non è un giudizio sulla nostra economia ma sul nostro sistema  politico, è necessario ritrovare lo spirito di unità nazionale di una  volta”. Sono le 13.45 a Washington, a mercati aperti Barack Obama fa una  breve dichiarazione dopo il downgrading del debito pubblico americano deciso  venerdì sera da Standard&Poor’s. “Non è in dubbio – dice il presidente –  la nostra capacità di ripagare i debiti. I mercati continuano a giudicare  solida la nostra solvibilità finanziaria”. Gli dà ragione, proprio mentre  lui parla, l’andamento dei buoni del tesoro Usa: in una seduta in cui  crollano le Borse, i Treasury Bonds sono ricercatissimi, il loro valore  aumenta. “Warren Buffett ha detto che se ci fosse una quadrupla A lui ce la  darebbe” commenta Obama citando il più celebre finanziere americano. Il  problema, ribadisce Obama, è un sistema politico bloccato che ha  affrontato con grave ritardo il debito pubblico. “La buona notizia è che  questo problema si può risolvere, attraverso una riforma fiscale equa e  degli aggiustamenti alla sanità. Le idee ci sono, bisogna superare la  mancanza di volontà politica”. Poi Obama affronta la questione più grave,  quella che domina davvero l’attenzione dei cittadini così come l’ansia dei  mercati: il rischio di una ricaduta in recessione. “La preoccupazione più  immediata – dice il presidente – è la lentezza della ripresa, la mancanza di  posti di lavoro. La buona notizia è che grazie all’accordo sul debito  possiamo ottenere più spazio di manovra per politiche di sostegno. Primo: va  rinnovato lo sgravio fiscale sulle ritenute alla fonte nelle buste paga dei  lavoratori dipendenti. Secondo: va prorogata l’indennità di  disoccupazione in scadenza. Terzo, bisogna accelerare sugli investimenti  in infrastrutture. Voglio che il Congresso se ne occupi appena torna dalle  vacanze”. Purtroppo non sono idee nuove. Né ci sono elementi per sperare che  i repubblicani continuino ad opporsi a manovre di sostegno all’occupazione.  Appena il presidente ha finito di parlare, Wall Street accentua le  perdite e chiude in forte calo. Il Dow Jones perde il 5,49% a 10.816,36 punti, il Nasdaq cede il 6,90% a 2.357,69 punti mentre lo S&P 500 lascia sul terreno il 6,63% a 1.119,87 punti. 
