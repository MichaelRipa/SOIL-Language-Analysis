CI SONO persone per le quali un aspirapolvere acceso è l'incubo peggiore. Basta il suono di un clacson o il trillo di un telefono cellulare per entrare nel panico. Persone che amano la musica ma non possono ascoltare neanche una canzone. I più forti fanno una vita normale e silenziosa, protetti dai tappi per le orecchie. I più sensibili si seppelliscono in casa, nei casi peggiori impazziscono. Di iperacusia, l'abnorme sensibilità ai suoni detta anche "allergia al rumore", in Italia soffrono circa 60mila persone. E' un disturbo che spesso va di pari passo con l'acufene, il "rumore immaginario" che riempie la testa del 10% degli italiani. Nel 4% dei casi gli acufeni sono talmente fastidiosi da diventare disabilitanti e il 30% di coloro che soffre di forti disturbi manifesta anche l'iperacusia. Secondo i dati raccolti in 15 anni di studi dal Centro Acufeni del Policlinico Umberto I di Roma , in collaborazione con l' Airs , Associazione Italiana per la Ricerca sulla Sordità, il fenomeno nel nostro Paese è in aumento. "Ci sono segnali in questo senso anche se non abbiamo dati specifici e certi - spiega il professor Giancarlo Cianfrone, professore ordinario di Audiologia presso La Sapienza e primario di audiologia presso l'Umberto I, nonché direttore del Centro Acufeni - certamente il nostro Paese, come tutti quelli del Mediterraneo, è molto rumoroso: parliamo l'uno sull'altro, spesso urliamo, teniamo la tv ad alto volume e così via. Il contesto non aiuta". Di iperacusia, ipoacusia e altri problemi dell'udito si è parlato il 6 marzo, Giornata Europea della Logopedia. Il prossimo appuntamento di rilievo sarà la Giornata Nazionale Airs per la Sordità, a novembre. Poche occasioni di approfondimento per un fenomeno che interessa molti italiani e che è quanto mai sfaccettato, sia nelle cause che nelle conseguenze. Non sono molte infatti le patologie in cui il confine fra disturbo fisico e degenerazione psichiatrica è così labile. L'iperacusia può essere ereditaria e nascere da un'iperattività del sistema nervoso centrale (amigdala in particolare) che provoca esasperazioni sensoriali e ipersensibilità ai rumori. Non è sempre facile individuarla nei bambini; spesso ne soffrono i piccoli autistici, e la cosa si complica. Ma il disturbo può anche sorgere in un secondo momento, come causa di un acufene o disturbo dell'ansia. In tutti questi casi la terapia esiste, sempre che il disturbo venga preso per tempo. "Altrimenti - spiega Cianfrone - può degenerare in misofonia, una fortissima intolleranza ai rumori in cui sfociano circa il 50% delle iperacusie più marcate, o in fonofobia, che è una patologia psichiatrica". Per fortuna in Italia, dal Federico II di Napoli all'Umberto I di Roma, dal Policlinico di Padova all' ospedale G. da Saliceto di Piacenza , i centri di cura per chi soffre di "tinnitus" e disturbi correlati ci sono, e sono validi. "Chi convive con queste patologie - spiega il dottor Domenico Cuda, direttore UO Otorinolaringoiatria dell'Ospedale G. da Saliceto di Piacenza - non deve però andare in giro con i tappi né evitare i segnali di allarme. Il cervello deve essere ricalibrato, allenato a poco a poco a ricostruire la scala dei suoni e a sopportarli, uno ad uno". La strada che porta a questo risultato non è impossibile da percorrere. Si comincia col "counseling", attività di supporto medico che consiste nel dare spiegazioni al paziente e fargli ascoltare segnali acustici, incrementando il volume ogni volta, da zero fino alle tonalità più alte. "Il concetto è lo stesso dell'allergia - spiega Cuda - bisogna aumentare pian piano le dosi, riabituando l'organismo". Dopo il counseling, arriva la "sound therapy", da non confondere con la musicoterapia. "La terapia del suono è un trattamento medico - precisa Cuda - e non utilizza farmaci. Per questo genere di disturbi, così connessi con gli equilibri della psiche, pillole e pasticche non servono. Bisogna agire sul cervello. A meno che di mezzo non ci sia una patologia psichiatrica a sé stante, come una grave depressione". Il primo a parlare in modo approfondito di "loudness", o intensità soggettiva ai suoni, fu l'americano Jastreoff, che stabilì che una delle classi di acufeni è l'iperacusia. Grazie ai suoi studi di neurofisiologia oggi sappiamo che nel cervello esiste un meccanismo che per ognuno di noi crea una scala di "loudness" dei suoni interni, e che talvolta questo sistema si "stara". Può succedere dopo una sordità improvvisa o dopo anni trascorsi in fabbrica tra rumori assordanti, può accadere per mille motivi. "La buona notizia - conclude Cuda - è che la terapia di guarigione esiste. Basta non chiudersi in se stessi e non aver paura di affrontare, a poco a poco, i suoni". 

INTERVENTO rinviato, mancano i posti letto. Succede di prima mattina al Regina Margherita quando i genitori della piccola E.F., 18 mesi, si presentano per un intervento programmato. La bambina deve essere operata per asportare un neuroblastoma nell’addome. Alle 8,30 il chirurgo arriva allargando le braccia: «La rianimazione non ha più posti letto disponibili, non possiamo operare». Il neuroblastoma, una delle forme tumorali più diffuse nei bambini, esige tempi di intervento piuttosto rapidi. E infatti tutta la struttura dell’ospedale infantile si era mossa per arrivare presto all’intervento da quando, a metà febbraio, i medici avevano scoperto che E.F. aveva la grave malattia. Tutto era filato liscio fino a ieri mattina. «Purtroppo — commenta il direttore sanitario Giuseppe De Intinis — si è verificata una di quelle situazioni particolari che impediscono di svolgere interventi. Nella mattinata infatti tutti i posti di rianimazione erano occupati. Si è trattato di un’emergenza limitata a poche ore. Nel pomeriggio si erano già liberati tre posti. Così abbiamo potuto rinviare l’intervento di sole ventiquattrore». Questa mattina dunque E.F. dovrebbe entrare in sala operatoria. Ma com’è possibile che tutto si blocchi senza che si verifichino eventi eccezionali? Il Regina Margherita è l’ospedale infantile di riferimento di tutto il Piemonte. La rianimazione è divisa in due parti: c’è quella riservata ai bambini che subiscono interventi cardiaci e trapianti, con quattro posti letto e due infermiere per turno. E c’è quella destinata a tutti gli altri casi con sei posti letto (più uno di isolamento) e tre infermiere per turno. In tutto, compreso l’isolamento, 11 posti letto che ieri mattina risultavano occupati. Tanto che sarebbe stato rinviato anche un secondo intervento previsto su un bambino di circa un anno. La disponibilità di posti letto è direttamente legata al numero di infermieri utilizzati: di regola due infermieri per ogni paziente. Si è deciso di tagliare in questo delicato settore? «Da quando io sono tornato a ricoprire l’incarico di direttore sanitario, cioè dal 16 settembre scorso, non c’è stato alcun taglio di organico e di posti letto in quel settore», risponde De Intinis. E’ un fatto però che i posti letto scarseggiano al punto da essere costretti a rinviare gli interventi. «Un caso che si è verificato ieri per la prima volta», replica il direttore sanitario, anche se fonti dell’ospedale parlano di una situazione analoga che nei giorni scorsi avrebbe già portato al rinvio di un’operazione. In tutto, stando a queste fonti, le operazioni rinviate sarebbero tre in poco tempo. In ogni caso una situazione che dovrebbe essere attentamente monitorata. Al Gaslini di Genova, l’ospedale infantile che rappresenta l’eccellenza in Italia, i posti in rianimazione sono 24. E’ possibile che all’ospedale torinese sia necessario aumentare i letti di rianimazione proprio per evitare il congestionamento che ieri ha causato il blocco della sala operatoria in un ospedale che serve tutta la regione. 
Nelle ore decisive per la candidatura al Comune di Gianni Lettieri, ex presidente degli industriali di Napoli, come aspirante sindaco del Pdl, esce allo scoperto il suo più acceso rivale, Antonio D’Amato, già leader di Confindustria, con una dichiarazione inequivocabile: «Lettieri sindaco? Napoli non merita anche questo». «La nostra città  prosegue D’Amato  per la grave emergenza che sta vivendo sul piano sociale, economico e civile ha bisogno di una guida autorevole, con provate capacità amministrative, di alto profilo morale e soprattutto al di fuori di ogni possibile conflitto d'interessi. Per queste ragioni  afferma D'Amato  non ritengo Gianni Lettieri non solo capace, ma neanche idoneo a concorrere alla sindacatura di Napoli». Una stroncatura in piena regola. «Il fatto che la politica guardi alla società civile per individuare candidati capaci e qualificati  argomenta l’ex leader degli industriali  dimostra il profondo stato di crisi in cui versa ogni schieramento politico. Ma se un candidato della società civile ha da essere  conclude l'imprenditore campano  che sia scelto davvero tra coloro i quali per storia personale e professionale siano in grado di servire e non di servirsi delle istituzioni. A Napoli non mancano, né nel mondo delle professioni, né nel mondo dell'impresa, né nel mondo universitario uomini di prestigio, di rigore, con il necessario senso dello Stato». Anche Lettieri sta giocando tutte le sue carte. La principale è l’appoggio del braccio destro di Silvio Berlusconi, Gianni Letta. Non appare casuale l’intervista rilasciata ieri al Tg 1 delle 13.30 sull’Atitech, la società che Lettieri ha rilevato e che controlla attraverso la società Meridie. Inoltre l’imprenditore ha incassato il sostegno di Antonio Martusciello, ex deputato ed ex leader di Forza Italia a Napoli e fratello di Fulvio, il supervotato consigliere regionale. A tarda sera, nei palazzi romani del centrodestra, si dava per scontata la candidatura di Lettieri con il definitivo via libera di Berlusconi. 
ROMA - Mercoledì in chiaroscuro per le squadre italiane impegnate nelle finali europee di volley. Male in coppa Cev la Sisley Treviso, sconfitta al tie break dai polacchi dello Zaksa Kedzierzyn Kozle. Sorride la Lube Macerata in Challenge cup che piega nettamente i turchi dell'Arkas Izmir. Nella finale di coppa Cev, quindi, la Sisley Treviso crolla la tie break 2-3 ( 25-17, 22-25, 25-18, 22-25, 11-15) e si complica la vita in vista di gara due. Il ritorno in Polonia è in programma sabato alle 16.30. La squadra allenata da Roberto Piazza gioca a corrente alternata fino al crollo finale nel quinto set dove i veneti sono stati davvero in difficoltà. In avvio di gara, però, il sestetto orogranata fa vedere le migliori cose con, nel primo set, addirittura un ottimo 64 per cento in attacco. I problemi cominciano nella seconda parte di gioco quando la Sisley paga una serie di errori in ricezione. A tenere a galla Treviso ci prova il solito Fei, che alla fine confeziona 21 punti e un dignitoso 76 per cento in attacco, ma non basta. Ora serve un sabato da leoni per tornare a casa con la coppa. Nella Challenge Cup la Lube Macerata fa il suo dovere nella gara di andata contro i turchi dell'Arkas Izmir e porta a casa la partita con un netto 3-0 (25-18, 41-39, 25-23). Il match di ritorno, che assegna il trofeo, domenica alle 16 a Smirne. Una partita combattuta che, dopo una prima frazione piuttosto agevole da parte dei padroni di casa, praticamente si decide nell'interminabile seconda fase di gioco. Un set da guinness dei primati chiuso al quarantunesimo punto dalla Lube al termine di un lungo testa a testa. Un successo che psicologicamente lancia capitan Omrcen (23 punti migliore dei marchigiani) e soci alla conquista del terzo e decisivo set. Micidiale nei nove metri Cristian Savani con 16 punti e sei battute vincenti. Nella squadra turca un occhio di riguardo, per il match di ritorno, all'opposto colombiano Agamez verso trascinatore con 19 palloni messi a terra. Invece ci sarà un'atmosfera infuocata, nonostante il clima freddo, all'interno della sport hall Dinamo di Mosca dove giovedì alle ore 19 (17 ora italiana, diretta Sportitalia 2) la Bre Banca Cuneo tenterà l'impresa di ribaltare la sconfitta interna subita contro russi della Dinamo Mosca. Compito arduo perché Mastrangelo e soci dovranno vincere la partita, con qualsiasi risultato, e poi il conseguente golden set per accedere alle final four di Champions league del 26 e 27 a Bolzano. Un quarto di finale tutto in salita, dopo l'inatteso esito della sfida di andata, che però carica il sestetto piemontese: "Non dobbiamo aspettarci che Mosca giochi peggio rispetto alla gara di andata - avverte l'allenatore Alberto Giuliani - del resto a Cuneo son stati perfetti. Ma noi dobbiamo essere più perfetti di loro. E vi garantisco che questa squadra può farlo". Durante il match di una settimana fa i campioni d'Italia hanno sofferto tanto (primo set escluso), per colpa di qualche problema nella fase muro-difesa, al ritmo battuta e per le troppe incertezze nella ricezione. Per superare lo squadrone di casa è necessario migliorare il contrattacco e sbagliare davvero poco. Leggi i commenti I commenti dei lettori 
ABIDJAN - Ai gruppi combattenti l' UNHCR - l'Alto Commissariato delle Nazioni Unite per i Rifugiati - chiede un impegno a sostenere le attività umanitarie  e ad evitare di mettere in pericolo la popolazione civile. Le stime parlavano, oltre che di 200-300mila sfollati ad Abidjan, anche di altri 70mila nelle regioni occidentali del paese. In entrambi i casi si tratta di persone costrette alla fuga a causa di scontri recenti o ancora in corso. Le necessità umanitarie e di protezione crescono rapidamente. Migliaia di persone ammassate. Ad Abidjan migliaia di persone cercano rifugio nei centri pubblici, in condizioni inadeguate e nell'impossibilità di veder considerate le proprie necessità di protezione. Nel distretto di Abobo sessanta famiglie sono ancora intrappolate in una chiesa. Dalle informazioni a disposizione, si presume che i combattenti impediscano loro di muoversi. Nell'ovest del paese l'insicurezza continua a limitare seriamente la possibilità di portare assistenza umanitaria alle persone che ne hanno bisogno. Migliaia di sfollati quindi non stanno ricevendo quasi alcun aiuto. Tutti sono a rischio. Crescono poi i rischi per i civili, anche per le persone che rientrano nel mandato dell'UNHCR. Secondo informazioni provenienti da varie fonti, mercenari liberiani vengono arruolati per prendere parte ai combattimenti in Costa d'Avorio. Questo alimenta ulteriormente la sfiducia da parte della popolazione. Oltre ad accrescere i rischi per i 24mila rifugiati liberiani che si trovano nel paese. In fuga verso la Liberia. È aumentato sensibilmente anche il numero di ivoriani che cerca rifugio nell'est della Liberia. Finora i rifugiati registrati dall'UNHCR sono circa 75mila, la metà dei quali arrivati dallo scorso 24 febbraio. Fonti governative e agenzie partner riferiscono di ulteriori settemila arrivi. Il flusso si è verificato in maniera improvvisa e sta ponendo notevole pressione sulle comunità locali, oltre che sulle capacità delle agenzie umanitarie di prestare assistenza. A Buutuo, città della Liberia orientale, la disponibilità di acqua e le condizioni igieniche hanno raggiunto livelli critici. Registrati casi di diarrea e malaria. Scarseggia anche il cibo. L'UNHCR e le agenzie partner stanno cercando di ripristinare i collegamenti - ponti e strade - per facilitare l'accesso. Quando è possibile l'Agenzia fornisce assistenza diretta ai rifugiati e alle comunità che li accolgono. Per sostenere la campagna . E' possibile donare con la carta di credito o bonifico bancario chiamando il numero verde 800 298 000 , sul sito www. unhcr. it, oppure tramite conto corrente postale: N° 298 000 intestato a UNHCR. Specificare la causale: EMERGENZA COSTA D'AVORIO. 
NEW YORK - Più 'paperoni' in Cina che in Europa. Per la prima volta in più di un decennio in Asia ci sono più miliardari (332, più dei 248 dell'anno scorso e i 130 del 2009 per un totale di 996 miliardi) che in Europa (solo 300, più dei 248 dell'anno scorso e tuttavia con un patrimonio complessivo di 1.300 miliardi di dollari). A rivelarlo è l'annuale classifica stilata dal quindicinale Forbes , arrivata all'edizione numero 25. Il messicano Carlos Slim re dei miliardari. Per il secondo anno consecutivo conquista il primato di uomo più ricco del mondo il miliardario messicano Carlos Slim, patron del settore telecomunicazioni. Al secondo posto si colloca il patron di Microsoft Bill Gates e al terzo l'oracolo di Omaha, il finanziere Warren Buffet. Crescono Russia e Cina . Cina e Russia contano oltre cento ricchissimi ognuna (rispettivamente 115 e 101, di cui 79 solo a Mosca, la città con la maggiore concentrazione di miliardari al mondo; a New York, la città americana con più miliardari, ce ne sono 58, contro i 18 di Los Angeles). Gli Stati Uniti hanno visto crescere ulteriormente il proprio numero di super-ricchi a 413, dieci in più dell'anno scorso (con un patrimonio complessivo di 1.500 miliardi di dollari); Mark Zuckerberg, il fondatore di Facebook, è l'americano che ha incrementato maggiormente il proprio patrimonio (+238% a 13,5 miliardi), portandosi alla posizione 52 della classifica generale. È il patron di lvmh il più ricco d'Europa. In Europa, per il secondo anno consecutivo, l'uomo più ricco è Bernard Arnault, patron di lvmh, quarto nella classifica generale, che ha visto crescere il proprio patrimonio di 24,5 miliardi di dollari in due anni. Nel Vecchio continente i nuovi miliardari sono 50, tra i quali debutta Reinold Geiger, che ha tratto vantaggio dalla quotazione di l'Occitane sull'Hong Kong Stock Exchange. Ferrero è il primo degli italiani, Berlusconi scende al 118mo posto. Fuori dalle prime trenta posizioni gli italiani. Al 32simo posto c'è la famiglia Ferrero; segue il patron di Luxottica Leonardo Del Vecchio, 71esimo, e il presidente del Consiglio Silvio Berlusconi, che scende al 118mo posto. Nella classifica del mensile da registrare anche l'ingresso dei fratelli Della Valle: Diego, patron della Tod's, in 938ma posizione e il fratello Andrea in 993ma. 
GELSENKIRCHEN - Lo Schalke capitalizza al meglio l'1-1 dell'andata col Valencia. A Gelsenkirchen piega i rivali in rimonta per 3-1 e vola ai quarti di Champions League. Un risultato storico per la squadra di Magath che, così, eguaglia il suo miglior risultato nella storia della competizione, i quarti 2007-08. Il Valencia può comunque recriminare. Per non aver gestito al meglio l'immediato vantaggio di Ricardo Costa e per aver fallito almeno 4 ghiotte palle gol davanti a Neuer sul 2-1. FARFAN REPLICA A RICARDO COSTA - Costretti a recuperare, gli spagnoli partono forte e, dopo un sinistro di Mathieu di poco a lato, passano al 16' con Ricardo Costa che si fa trovare pronto al colpo di testa vincente da due passi su un cross dalla sinistra di Topal. Lo Schalke accusa il colpo, rischia lo 0-2 su un destro di Mata ma, al 40', raddrizza la situazione grazie a Farfan che indirizza sotto l'incrocio con un gran destro a giro una punizione dal limite. GAVRANOVIC, ESORDIO D'ORO - Il gol galvanizza i tedeschi che in avvio di ripresa, al 52', ribaltano il risultato con l'esordiente Gavranovic che riprende una corta respinta di Guita su tiro di Garfan e infila la porta di sinistro in scivolata. Il Valencia non ci sta ma sciupa davvero l'incredibile: per due volte Aduriz e poi Tino Costa falliscono il 2-2 a tu per tu con Neuer. Non fa meglio Gavranovic che all'80' colpisce il palo esterno in contropiede solo davanti a Guaita. All'85' ad aumentare i rimpianti degli iberici ci pensa Mathieu che da due passi calcia addosso a Neuer. DOPPIO PALO DELLO SVIZZERO, FARFAN-GOL - Negli ultimi minuti il Valencia si riversa in forze in avanti alla ricerca disperata del pari e, inevitabilmente, apre praterie ai padroni di casa. Così, dopo essere stato graziato ancora da Gavranovic, capace di colpire la traversa al 91' con un altro contropiede, incassa il 3-1 al 94' da Farfan che, involatosi tutto solo nella metà campo rivale, batte comodamente Guaita in uscita con un pallonetto. Leggi i commenti I commenti dei lettori 
L'inverno ormai è agli sgoccioli; non ce lo dice solo il calendario, ma anche il tempo atmosferico che nel fine settimana ci concederà un primo anticipo di primavera, quella torinese però, ovvero la stagione delle grandi piogge. Così, chi sperava che il bel sole di questi giorni e le temperature nuovamente miti, perlomeno nelle ore diurne, lasciassero presagire un imminente ritorno della bella stagione, dovrà rassegnarsi: le correnti fredde dalla Russia verranno sostituite da masse d'aria più mite, ma decisamente umida, con una perturbazione accompagnata da venti di scirocco che tra sabato e domenica porterà piogge anche abbondanti e nevicate in montagna oltre gli 800-1000 metri, solo temporaneamente a quote più basse soprattutto sul Cuneese. E anche la prossima settimana, sebbene non sia ancora possibile emettere una previsione attendibile e di dettaglio, sembrerebbe condizionata dalla presenza di una vasta area depressionaria sull'Europa occidentale con occasione per altri peggioramenti piovosi. Questo non deve certo stupire, dal momento che i tre mesi primaverili  -  marzo, aprile e maggio- sono complessivamente i più bagnati dell'anno e in cui in media piove un giorno su quattro. Una primavera soleggiata e asciutta, come avvenne nel 2003 e nel 2007, sarebbe quindi un'eccezione, ma le previsioni stagionali al momento non lasciano molte speranze, visto che tra marzo e aprile le piogge potrebbero essere persino un po' più abbondanti del normale per poi ritornare in media nel mese di maggio. Per consolarci mentre mettiamo via maglioni e giacche a vento e prepariamo impermeabile e ombrello, pensiamo che le precipitazioni primaverili, ancora nevose ad alta quota, sono provvidenziali per la salute dei ghiacciai alpini e per scongiurare devastanti siccità estive. La terribile ondata di calore dell'estate 2003, infatti, fu anche causata dalla scarsità delle piogge dei mesi precedenti, che lasciarono i suoli troppo asciutti e quindi non più in grado di limitare almeno in parte l'aumento della temperatura tramite l'evaporazione. 
