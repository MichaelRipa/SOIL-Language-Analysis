ROMA - Come in Champions, anche in Europa League l'andata dei quarti si tramuta in uno show delle tre grandi favorite per la vittoria finale, Villarreal, Porto e Benfica, che travolgono, rispettivamente, Twente (5-1), Spartak Mosca (5-1) e PSV Eindhoven (4-1). Mette un piede in semifinale anche il Braga che strappa un preziosissimo 1-1 a Kiev con la Dinamo. ROSSI, GOL E ASSIST - Nel trionfo del Villarreal c'è anche lo zampino di Rossi che firma il 4° dei 5 gol dei "Submarinos". A sbloccare il risultato pensa al 22' Marchena con un colpo di testa su angolo di Borja Valero. Lo stesso ex centrocampista del Maiorca si toglie la soddisfazione di raddoppiare al 43' in contropiede su assist di Santi Cazorla. Il Twente accusa il colpo e prima dell'intervallo incassa anche il 3-0 per colpa di Wisgerhof che, nel tentativo di servire il proprio portiere Mihaylov da rimessa laterale, innesca involontariamente Nilmar consentendogli di siglare il più semplice dei gol. Lo stesso Nilmar completa la trionfale serata con una doppietta fissando il punteggio sul 5-0 su assist di Rossi. SUPER FALCAO, IL PORTO VOLA - Ancora meglio di Nilmar fa Falcao che realizza una tripletta nel 5-1 del Porto allo Spartak. Il primo gol lo sigla al 37' in tuffo di testa su cross di Alvaro Pereira, il secondo, all'84' con un bel tocco al volo su assist di Cristian Rodriguez, il terzo di nuovo di testa su punizione-cross di Belluschi. Come se non bastasse, il colombiano mette lo zampino anche sul 2-0 consentendo al 65' a Varela di battere Dykan. Gli altri gol: il 3-0 è di Maicon di testa su angolo di Moutinho, il momentaneo 3-1 di Kirill Kombarov, su assist di Dzyuba. IL BENFICA CALA IL POKER - Anche il Benfica ipoteca la qualificazione piegando a sorpresa con un poker il PSV. La gara si decide nel finale di primo tempo: apre al 37' Aimar, raddoppia al 45' Salvio che, in avvio di ripresa, al 52', si toglie la soddisfazione di realizzare una doppietta. Il PSV sogna all'80' di riaprire la sfida con un gol del giovane 18enne marocchino Zakaria Labyad, appena entrato, ma a spegnere definitivamente i sogni pensa al 94' Saviola in contropiede. SHEVCHENKO ROVINA LA DINAMO KIEV - Ha concrete possibilità di raggiungere le due connazionali in semifinale anche il Braga che blocca sull'1-1 a Kiev la Dinamo. Gli ucraini sbloccano subito (6') il risultato con un colpo di testa di Yarmolenko su cross di Gusev ma subito dopo (13') pasticciano consentendo agli ospiti di raggiungerli: l'1-1 lo sigla lo stesso Gusev con un tocco maldestro nella propria porta sugli sviluppi di un angolo di Hugo Viana. Semin tenta il tutto per tutto lanciando nella ripresa nella mischia Shevchenko ma il milanista gli rovina la serata facendosi espellere al 61' per due gialli rimediati in appena 9'. Il Braga ringrazia e conduce così in porto senza affanni il prezioso pari. Leggi i commenti I commenti dei lettori 
Lo spostamento di una notevole massa di persone, che entrano  -  per un periodo di tempo abbastanza lungo  -  in un territorio diverso da quello d'origine. Si differenzia dall'invasione perché gli immigrati non sono mossi da un intento politico di conquista, né sono guidati da un disegno strategico collettivo, ma sono soltanto un vasto insieme di individui. Le cause dell'immigrazione sono molteplici (economiche, politiche, demografiche, belliche); in ogni caso, gli immigrati sono spinti dal bisogno (di sicurezza, di libertà, di prosperità) e dalla speranza di soddisfarlo in una terra nella quale sono, in prima battuta, stranieri. L'immigrazione suscita molti problemi, che si possono comprendere a partire da  due coppie di antitesi politiche fondamentali: quella fra movimento e stabilità, e quella fra esterno e interno. La prima spiega perché gli Stati (la cui essenza è appunto la stabilità) vedano nell'immigrazione una minaccia al loro potere di controllo sui confini: quel movimento non può essere accettato come un fenomeno naturale ma  -   attraverso norme, permessi, quote, che istituiscono la differenza fra legale e illegale  -  va ricondotto a logiche statali. La seconda spiega perché coloro che risiedono all'interno di uno spazio politico, e godono dei diritti di cittadinanza, percepiscano come 'diversì coloro che provengono dall'esterno, per quanto questi possano essere utili, ad esempio come fornitori di forza-lavoro: l'immigrazione rende evidenti omogeneità e disomogeneità (di lingua, religione, cultura, costumi, status giuridico) e costruisce (o rafforza) la differenza fra 'noi ' e 'loro'. Molte sono quindi le possibili opzioni politiche per gestire l'immigrazione: dalla paura, dal rifiuto e dalla chiusura, all'ospitalità e all'integrazione; dalla segregazione all'assimilazione; dall'inclusione subalterna all'accettazione della realtà  multiculturale che l'immigrazione produce. 
Tutto secondo pronostico nella seconda giornata dei quarti di finale dei playoff di volley. In gara uno l'Itas Diatec Trentino supera 3-0 (25-22, 25-17, 25-21) San Giustino e la Bre Banca Cuneo piega la Marmi Lanza Verona con lo stesso punteggio di 3-0 (25-19, 25-20, 25-18). I campioni d'Europa partono senza distrazioni e domano gli umbri in un'ora e diciannove minuti di gioco. I trascinatori della serata sono Stokr (71 per cento in attacco) e Kaziyski (17 punti e un altro 71 per cento in attacco). A fare la differenza la battuta un po' spinta e un attacco preciso. A San Giustino non basta un eccezionale Dias autore di 17 punti per fermare la voglia dei campioni d'Europa e del Mondo in carica di arrivare in fretta alla finale scudetto di Roma. Troppe le titubanze della squadra guidata in panchina da Zanini soprattutto nei muri. Trento in alcuni tratti della sfida appare sofferente, ma nei momenti fondamentali non lascia per strada nessuna palla. Il coach bulgaro dell'Itas Diatec non ha dubbi: "L'importante era ottenere un risultato positivo all'esordio della serie  -  dice Stoytchev  -  Il nostro gioco però non è stato sui livelli di qualità che mi attendevo. Ora sarà determinante gara due". Dall'altra parte Zanini ammette: "Non abbiamo giocato male ma per restare in scia con Trento dovevamo fare di più dopo aver raggiunto i venti punti: La speranza è che con il cuore riusciamo a fare una partita migliore". Invece l'allenatore di Cuneo Giuliani per conquistare il primo punto all'esordio nei playoff è costretto a mescolare le carte per colpa degli infortuni di Simone Parodi (ginocchio sinistro) e di Wout Wijsmans ancora in fase di recupero dopo la distorsione alla caviglia. La novità nel sestetto di partenza è senza dubbio lo spostamento di Mastrangelo dal centro in banda, un ruolo insolito per l'esperto giocatore di Mottola che però alla fine risulta tra i migliori in campo. Dal punto di vista tattico i campioni d'Italia fanno del servizio la loro arma vincente con la bellezza di dodici ace. E proprio nei primi due parziali la squadra di casa piazza i break decisivi grazie ai turni di battuta di Nikolov e Mastrangelo. La terza frazione è tutta di marca Bre Banca che gioca sul cosiddetto velluto e porta a casa il match. Alla fine l'allenatore dei piemontesi Giuliani ringrazia la squadra: "I ragazzi si sono messi a disposizione al duecento per cento. Per tutta la settimana abbiamo provato le alternative possibili per vedere quale fosse la migliore e sopperire a questa fase di emergenza. Ottimo l'atteggiamento del gruppo. Restano però ancora delle lacune". Il coach di Verona Bagnoli guarda al futuro: " Gara due sarà un'altra cosa. Abbiamo le armi per mettere in difficoltà Cuneo". ITAS DIATEC TRENTINO - RPA-LUIGIBACCHI. IT SAN GIUSTINO 3-0 (25-22, 25-17, 25-21) - ITAS DIATEC TRENTINO: Kaziyski 17, Birarelli 6, Della Lunga 1, Juantorena 9, Vieira De Oliveira 1, Sala 6, Sokolov 5, Colaci (L), Stokr 12, Bari (L). Non entrati Leonardi, Zygadlo, Bratoev. All. Stoytchev. RPA-LUIGIBACCHI. IT SAN GIUSTINO: Zhukouski, Van Den Dries, Schwarz 9, Dias 17, Giovi (L), Finazzi 4, Nikic 6, Braga, Maric 2, Cester 8, Steuerwald 1. Non entrati Bartoletti, Lo Bianco. All. Zanini. ARBITRI: Puecher, Perri. NOTE - Spettatori 1900, incasso 25000, durata set: 27', 26', 26'; tot: 79'. BRE BANCA LANNUTTI CUNEO - MARMI LANZA VERONA 3-0 (25-19, 25-20, 25-18) - BRE BANCA LANNUTTI CUNEO: Mastrangelo 11, Henno (L), Fortunato 5, Grbic 5, Nikolov 19, Patriarca 8, Volkov 10. Non entrati Galic, Montagna, Wijsmans, Carletti, Peda. All. Giuliani. MARMI LANZA VERONA: Latelli, Pajenk 7, Brunner 6, Meoni 1, Lasko 9, Smerilli (L), Lotman 9, Zingel, Cala Gerardo 7, Herpe. Non entrati Kosmina, Sterzi. All. Bagnoli. ARBITRI: Rapisarda, Zucca. NOTE - Spettatori 2100, incasso 11000, durata set: 23', 25', 24'; tot: 72'. Il programma di gara 2. Sabato ore 16 (diretta RaiSport  1) Casa Modena-Acqua Paradiso Monza (0-1). Domenica ore 18: San  Giustino-Itas Diatec Trentino (0-1), Marmi Lanza Verona-Bre Banca Cuneo  (0-1) (diretta RaiSport 1), Sisley Treviso-Lube Macerata (0-1). Leggi i commenti I commenti dei lettori 
Lettere di patronage e plusvalenze patrimoniali. Sono questi i due punti su cui la Corte dei Conti ha mosso rilievi al Comune di Parma in merito al bilancio preventivo redatto nel 2009 per il 2010. L'attesa pronuncia è arrivata giovedì, dopo che a gennaio la Corte avevo chiesto chiarimenti alla Giunta. Nonostante le irregolarità riscontrate, il giudizio dell'assessore al Bilancio Gianluca Broglia è positivo: "Nessuna forma di indebitamento indiretto nei confronti di società partecipate, né elusione del Patto di stabilità, nessun danno erariale. Nulla di illegittimo. Anche sulle lettere di patronage e l'uso delle entrate straordinarie, dove la Corte dei Conti ha rilevato irregolarità rispetto ai principi di una 'sana gestione finanziaria', l'Amministrazione ha già adottato le misure correttive suggerite. Sono stati azzoppati i cavalli di battaglia dell'opposizione degli ultimi mesi". I RILIEVI DELLA CORTE PUNTO PER PUNTO Prestito alla Stu Authority - Dopo i chiarimenti dati dal Comune di Parma e dopo attenta analisi della documentazione prodotta, la Corte dei conti prende atto che non c'è stata alcuna elusione del patto di stabilità circa il prestito alla Stu Authority, in quanto la Corte stessa ha confermato che il prestito non è stato erogato. Allo stesso modo "la legge di stabilità 2011 ha escluso che vengano considerati rilevanti ai fini del patto di stabilità le spese sostenute dal Comune di Parma per la realizzazione degli interventi" legati all'Agenzia europea per la sicurezza alimentare. LEGGI La denuncia dell'opposizione Plusvalenze patrimoniali -  E' uno dei due rilievi mossi dalla Corte dei conti che vengono definiti una "grave irregolarità contabile contrastante con il principio della sana gestione finanziaria". In pratica la Corte dei conti, pur confermando la legittimità dell'utilizzo delle stesse nel limite del pagamento delle rate di ammortamento dei mutui, ritiene però che questo utilizzo non debba essere reiterato e mantenuto. Perciò male ha fatto il Comune di Parma ad applicarlo dal 2006. Tuttavia nel contempo la Corte prende atto che il Comune di Parma ha programmato una forte riduzione di questo utilizzo attestandosi a zero nel biennio 2012-2013, oltre ad essere già stata ridotta di due terzi nel bilancio previsionale 2011. "La Corte dei Conti  -  spiega Broglia  -  ci richiama sull'utilizzo da parte sia della precedente che dell'attuale Amministrazione di entrate straordinarie per sostenere la spesa corrente. Atto consentito dalla Legge, ma considerato inopportuno. Un fatto di cui siamo ben consapevoli e che abbiamo sempre dichiarato, anche in Consiglio Comunale, essere la vera criticità del bilancio del Comune. Una pratica che l'Amministrazione ha utilizzato, in attesa del federalismo fiscale per sostenere l'alto livello di servizi a fronte di una tassazione locale tra le più basse in Emilia. Una situazione che però, come auspicato dalla Corte, stiamo già normalizzando dal momento che è stata ridotta a un terzo nel bilancio 2011 per essere azzerata, al più tardi, in quello del 2013". Indebitamento indiretto delle società partecipate - "Per quanto riguarda il terzo punto, sulle forme di indebitamento indiretto delle società partecipate, nella pronuncia arrivata non viene fatto alcun rilievo dopo i chiarimenti forniti dal Comune di Parma", afferma l'assessore al Bilancio, Gianluca Broglia. Lettere di patronage - Qui la Corte di conti richiama un atteggiamento correttivo del Comune di Parma su due delle 18 lettere, cosiddette di patronage: una rilasciata dal precedente sindaco dell'8 settembre del 2006, a favore di Parma Infrastrutture, la seconda dall'attuale primo cittadino, nel dicembre 2009, a favore di It. City. Secondo la Corte dei conti tale lettere avrebbero dovuto avere una rilevazione contabile all'interno del bilancio poiché potrebbero "alterare l'esposizione debitoria dell'ente rispetto a quella contabilmente rilevata". "La Corte - prosegue Broglia  -  le considera alla stregua di vere e proprie fideiussioni e ne ritiene necessaria la messa a bilancio. Ne avevamo dato un'interpretazione differente, ma dal momento che la Corte stessa le considera "gravi irregolarità contabili" rispetto ai principi della "sana gestione finanziaria", recepiamo questa raccomandazione già dal rendiconto di Bilancio 2010, che approveremo entro aprile, senza in alcun modo sforare il limite di indebitamento previsto dalla Legge". 
Rispetto rigoroso delle norme antifumo, cellulare sì ma solo senza suoneria, uso del computer sì ma solo per esigenze irrimandabili, divieto di mangiare in aula durante le sedute, nemmeno  prodotti confezionati, niente conciliaboli coi giornalisti in aula, inizio in  orario, giacca e cravatta per i consiglieri e abbigliamento consono per le donne. E' il decalogo di regole nuove che il presidente del consiglio comunale Eugenio Giani ha proposto oggi ai consiglieri nella conferenza dei capigruppo. Un modo per rilanciare il consiglio comunale finito al centro delle polemiche dopo il caso del consigliere del Pdl che mangiava una merendina, contro cui ha subito puntato il dito un'ex collega di partito del Fli. "Prendiamoci 15 giorni per parlarne: il consiglio comunale non è un organo alla deriva come si può pensare ma è vero che si pone un tema di rilancio delle istituzioni per evitare l'antipolitica", dice Giani. Basteranno giacche e cravatte e il divieto di parlare coi giornalisti in aula (solo fuori) per rilanciare il ruolo dei consiglieri? "Da una parte la legislazione nazionale che ci ha privato di poteri e dall'altra la giunta che non ci trasmette delibere rendono meno attivo il nostro ruolo. Ma non si può dare l'immagine di un consiglio inutile o fannullone. Ora la sfida vera è approvare il piano generale del traffico urbano, materia che spetta al consiglio e che chiederò all'assessore Mattei di portare in aula entro l'estate", conclude Giani. 

Un presidio sotto la sede della Pizzarotti, per chiedere il ritiro dell'azienda edile dalla costruzione della ferrovia israeliana ad alta velocità riservata solo ai pendolari israeliani. E' l'iniziativa organizzata sabato dalla campagna nazionale di mobilitazione 'Stop that train', che finora ha raccolto l'adesione di oltre 60 associazioni, tra organizzazioni nazionali e internazionali, comprese alcune israeliane. Come si legge in una nota di 'Stop the train', si tratta del "più grande progetto infrastrutturale che il governo israeliano abbia mai intrapreso negli ultimi dieci anni e per ben 6,5 km taglia i Territori palestinesi occupati, comportando un'ulteriore confisca di terra e mettendo a rischio almeno tre comunità". Da qui l'appello all'azienda emiliana a ritirarsi dal progetto che "rappresenta una palese violazione della legalità internazionale, contravvenendo alla normativa internazionale sui diritti umani, tra cui la IV Convenzione di Ginevra, che vieta lo sfruttamento delle terre da parte della potenza occupante". Nell'incontro che gli attivisti hanno avuto con i responsabili dell'azienda, la Pizzarotti - affermano - ha ribadito che "non ha svolto, nè svolge tuttora, alcun ruolo decisionale in merito alla pianificazione e alla progettazione della linea ferroviaria", e che si trova coinvolta solo nella realizzazione di un tunnel per il tratto che "è integralmente situato all'interno del confine segnato dalla Green line". Ma secondo 'Stop the train', l'azienda ha comunque "l'obbligo di convalidare i progetti nei quali è coinvolta in conformità con i diritti umani e il diritto internazionale e ciò è particolarmente vero in aree di conflitto come Israele e Palestina". 
ROMA - "Gli Stati Uniti hanno ritirato dalle operazioni in Libia quasi 100 aerei: qualcuno dovrà sostituirli, altrimenti questa guerra si perde di sicuro". Un militare coinvolto nella pianificazione della guerra in Libia parla con freddezza del bilancio di queste prime settimane di operazioni aeree della Nato: e soprattutto conferma che dall'altro ieri SHAPE, il comando militare supremo della Nato, ha chiesto a tutti i paesi dell'Alleanza di offrire più risorse per fermare l'avanzata delle truppe di terra di Gheddafi verso la Cirenaica e verso Bengasi. "Ci hanno chiesto di mettere a disposizione capacità "air to ground", la forza di attacco dei Tornado, degli Amx, degli AV-8B a decollo verticale della Marina Militare", dice un diplomatico, confermando che il governo in queste ore ha riunito i capi militari per capire cosa sia possibile fare. "Il vero problema però è politico", dice un'altra fonte coinvolta nella valutazione: "Ieri sera il segretario generale della Nato in una telefonata con Frattini ha fatto formalmente la richiesta politica, ma nel governo ci sono pareri diversi, ancora molte incertezze". Il ministro della Difesa Ignazio La Russa ha paura di passare per il "ministro delle bombe" in caso di errore, di un bombardamento italiano che finisca fuori bersaglio colpendo dei civili, trasformando di fatto il ministro stesso in un capro espiatorio politico per l'errore degli aerei. Berlusconi prova a tenersi distante da ogni decisione militare, mentre la Lega continua a diffidare di una guerra che non voleva e che adesso potrebbe impantanarsi. In ogni caso fra Tornado, Amx e AV-8B l'Italia potrebbe mettere a disposizione anche 40 velivoli, che non sono poca cosa visti i numeri della coalizione. Al ministero della Difesa ma soprattutto al ministero degli Esteri tutti sono convinti che non ci si possa tirare indietro. Alla Difesa il primo è il capo di stato maggiore, il generale Biagio Abrate, mentre il capo dell'Aeronautica Pino Bernardis ha confermato che la sua forza armata è pronta ad eseguire le missioni decise dal governo. Dice un generale che "non si tratta di aderire semplicemente a una richiesta della Nato, ma di agire con chiarezza. Vista la posizione politica presa dal governo bisogna impegnarsi a fondo perché le operazioni abbiano successo al più presto, durino il meno possibile, evitino che Gheddafi di fatto rimanga padrone della Tripolitania e quindi capace di rilanciare terrore e terrorismo in Libia e nel Mediterraneo". La presa di posizione è condivisa anche dalla Farnesina: ieri l'inviato speciale italiano a Bengasi, Guido de Sanctis, è stato convocato assieme ai colleghi francese e britannico dal "ministro degli Esteri" dei ribelli, Al Issawi. "Chiediamo a Italia, Francia e Gran Bretagna di premere sulla Nato per fermare con forza gli attacchi di Gheddafi, sono tornati a minacciare Bengasi, sono tornati pericolosi", ha detto il ministro. In effetti alcuni giornalisti ieri pomeriggio hanno segnalato che centinaia di civili e di ribelli sono tornati a fuggire dalla zona di Agedabia, mentre attorno a Brega un aereo Nato avrebbe colpito ancora una volta per errore un gruppo di ribelli, facendo 5 morti. Sul fronte politico una conferma dell'apertura italiana ai ribelli è la visita che lunedì prossimo il capo del Cnt di Bengasi, Mustafà Abdel Jalil, terrà a Roma: non vedrà soltanto Silvio Berlusconi e il ministro Frattini, ma anche il capo dello stato Giorgio Napolitano, che è politicamente in prima linea nel difendere l'applicazione della risoluzione Onu che chiede di fermare gli attacchi di Gheddafi. 
a cura di Greenreport Ieri il New York Times ha pubblicato in prima pagina un articolo (" US Sees Array of New Threats at Japan's Nuclear Plant ") che svela i contenuti di un rapporto confidenziale, ancora inedito, della Nuclear regulatory commission (Nrc) per il governo Usa sulla situazione nella centrale nucleare giapponese di Fukushima Daiichi. L' assesment sostiene che il quadro "rimane estremamente grave", e afferma che alcune delle misure prese dalla Tepco e dal governo di Tokyo "hanno causato ripercussioni impreviste e nuovi problemi", in particolare per quanto riguarda gli interventi effettuati nei "contenimenti" dei reattori che "mettono in dubbio la loro capacità di resistere alle scosse di terremoto di assestamento del terremoto". 
VORREI evitare di innescare corse emulative, perché non è il tipo di gioco a cui chiunque possa partecipare, ma mi pare che qualcosa di nuovo sul rapporto tra umorismo e uso del doppio senso si possa trovare, in questi omaggi che il lettore Bob Otti ha dedicato alle classiche Tragedie in due battute di Achille Campanile. Non tutti gli esempi che mi ha mandato mi sono sembrati ugualmente convincenti, ma senz'altro mi aveva impressionato il primo, che avevo letto su Facebook . "Processo a Raffaello. Personaggi : Raffaello, L'avvocato G. Scena . Un'aula di tribunale. Sullo sfondo, a lato della corte, un grande dipinto con un Cristo. Al banco degli imputati, il pittore sta confabulando col suo difensore. L'avvocato : Dobbiamo cambiare strategia. Raffaello : Ma quella deposizione è mia, l'ho pure firmata. L'avvocato : Sì, ma ora ho in mente un altro disegno. Raffaello : Cosa mi consiglia di fare? L'avvocato : Ritratti. Buio, sipario". Un'altra buona si intitola Soluzioni . "Personaggi: Un matematico; Un fisico. Scena. Un ambulatorio, la sala d'attesa. Sullo sfondo due porte. Sulla prima, a sinistra, c'è la scritta Odontoiatria. Sull'altra, a destra, è affisso un cartello con la dicitura Nefrologia. I due aspettano pazientemente il loro turno. Sembrano entrambi sofferenti e concentrati . Il Fisico : Come risolverà? Il Matematico : È una sciocchezza, un'estrazione di radice. Pausa Il Matematico: E lei? Il Fisico: Oh, piccoli calcoli da niente. Buio, sipario". Un terzo si intitola Eurozona . Personaggi : Orfeo; Tremonti. Scena. Una sala d'aspetto. Tremonti legge il Sole24, l'altro guarda la parete che gli sta di fronte, senza abbassare mai le palpebre. Dopo qualche secondo, T. appoggia il giornale sul tavolino che li separa. Orfeo rimane immobile. Silenzio. Tremonti : Con la Lira era meglio. Orfeo : Già. (pausa) Tremonti : Tuttavia non bisogna guardare indietro. Orfeo : Già. Buio, Sipario". 
