Una legge per impedire agli insegnanti delle scuole elementari e medie di affrontare, in classe, il tema dell'omosessualità, in ogni modo e forma. Il primo sì a quella che è stata ribattezzata la legge "Don't say gay" (ovvero "Non citare la parola gay"), è arrivato ieri dal Senato del Tennessee, che l'ha approvata con venti voti a favore e dieci contrari. E questo tra le polemiche delle associazioni che si battono per i diritti dei gay ma anche di quelle studentesche, preoccupate del fatto che, introducendo questo divieto, si discriminino i giovani figli di genitori omosessuali (che non potrebbero parlare della loro famiglia) e si favoriscano episodi di bullismo omofobico. Il testo viene difeso dai soli repubblicani: "A quell'età gli studenti sono impressionabili, e possono facilmente essere confusi". Se la norma dovesse essere approvata anche dalla Camera dei rappresentanti, il Tennessee diventerebbe il primo Stato americano a licenziare una misura del genere. Sponsor e anima del "Bill SB49" è il senatore repubblicano Stacey Campfield, già noto alle cronache per alcune proposte choc: dal rilascio di un certificato di morte per ogni feto abortito, all'obbligo per le donne incinte di visionare, prima di un aborto, le immagini del loro feto, ma anche per aver voluto permettere agli studenti dei college di andare a scuola armati. Il provvedimento, che Campfield aveva già tentato di far approvare nei sei anni in cui era membro della Camera dei rappresentanti, ha suscitato la presa di posizione contraria dei democratici ma anche dei movimenti di difesa delle libertà civili, che hanno lanciato una petizione on-line (cinquemila le firme già raccolte) e il sito "We say gay" . Il voto del Senato è arrivato dopo una serie di rinvii, e numerosi contrasti all'interno dello stesso partito repubblicano. La prima versione della legge, infatti, era assai più esplicita: "Nessuna scuola elementare o media dovrà insegnare o fornire materiale nel quale si parli di un orientamento sessuale diverso da quello eterosessuale". Una terminologia che, a detta di Campfield, avrebbe messo in imbarazzo alcuni suoi colleghi di partito. Alla fine, con un emendamento, il testo ha specificato che l'insegnamento deve essere "limitato esclusivamente alla scienza della naturale riproduzione umana". Per il proponente repubblicano, la sostanza non cambia: "Ho ottenuto ciò che volevo. In ogni caso gli omosessuali non possono riprodursi naturalmente e andava fatta chiarezza. Non esistono, a livello statale, divieti specifici, relativamente agli argomenti che possono essere affrontati in classe e da quel che mi risulta, alcuni insegnanti hanno parlato di omosessualità". Il rischio, per chi si batte contro il "don't say gay", è che, oltre a limitare la libertà dei docenti, si danneggino gli studenti. "Così si fa del male ai ragazzi che hanno genitori dello stesso sesso - ha spiegato uno dei giovani delle 13 scuole superiori che hanno manifestato ieri fuori dalla sede del Senato - perché mentre i loro compagni possono parlare di mamma e papà, loro non potrebbero fare lo stesso". "E' incredibile che si debba parlare di una misura del genere nel XXI secolo", attacca un'altra studentessa che ha protestato in piazza. Al fianco del movimento d'opinione "we say gay" è sceso anche George Takei, l'attore che interpretava il ruolo di Sulu, in Star Trek : "Questa legge si basa sul principio sbagliato che non parlando degli omosessuali, questi possano scomparire". Takei, in un messaggio diffuso su Youtube ha anche lanciato una provocazione: "Cari insegnanti, ogni volta che dovrete parlare di gay, e questo non vi sarà permesso, potete tranquillamente usare il mio cognome, 'Takei'". I democratici, da parte loro, hanno fatto notare che l'educazione sessuale è vietata fino alle scuole superiori, e, quindi, non ci sarebbe alcun bisogno di introdurre questo disposizione. La parola passa ora alla Camera dei rappresentanti del Tennessee, che però dovrebbe votare la legge non prima del 2012. Nell'ipotesi in cui questo veto dovesse raccogliere abbastanza voti, questo Stato diverrebbe il primo, a livello nazionale, a introdurre questa sorta di censura preventiva sugli insegnamenti nelle scuole elementari e medie. Nel 2003, fanno notare i media americani, Washington aveva bocciato una proposta analoga; nel 2005 e nel 2006 era stata la volta della California. L'unica misura restrittiva approvata, in materia, è una legge della Louisiana che si limita a vietare di mostrare durante i corsi di educazione sessuale materiale sessualmente esplicito che riguardi gli omosessuali. "E' la prima volta - ha detto John Knight, avvocato dell'American Civil Liberties Union - che si punta ad impedire qualsiasi tipo di discussione dell'omosessualità. L'assurdità di questo provvedimento è nel fatto che non si potrà neanche parlare del tema della tolleranza nei confronti degli studenti omosessuali. Ovviamente, a fronte di numerosi casi di bullismo e violenze omofobe, non migliorerebbe certo la loro condizione". 
Cinema e tavolo verde, questa volta però non si tratta di una sceneggiatura buona per Pupi Avati, ma della realtà di Saint Vincent. Protagonista infatti della prima tappa della nuova stagione del Poker Grand Prix (circuito tra i più celebri del nostro paese, organizzato da GD Poker) è Claudio Santamaria. Il protagonista romano dell'"Ultimo bacio" e di "Romanzo Criminale", è riuscito infatti a giocare alla pari con i migliori giocatori del Texas Hold'em italiano e internazionale, superando agevolmente la prima giornata di sfide (38° con 57.600 chips), ritrovandosi tra i migliori 78 giocatori in corsa per un primo premio da 101.000 euro. Solo una mano decisamente sfortunata non gli ha permesso, nel day 2, di proseguire nel Torneo (ha chiuso al 54° posto). Fuori nella seconda giornata anche Alessandro Speranza del GDTeam e Cristiano "crisbus" Guerra. Ancora in gara invece due habitué del Poker Grand Prix già vincitori del main event: Fabio Segreto e Claudio Piceci. A premio anche Salvatore "Calnothon" Sproviero, giocatore del GDTeam online. Affluenza da record anche per il Torneo Rounder (buy in 550 euro) che dopo l'apertura di una waiting list ha ha visto la partecipazione di 199 giocatori per un montepremi di 96.515 euro. Rimandato al prossimo appuntamento (in programma a Nova Gorica dal 21 al 24 luglio) il successo di una delle ragazze del GDteam: eliminate infatti Carla Solinas e Irene baroni. Il torneo ha avuto particolare successo, portando a Saint Vincent ben 267 giocatori. Un numero impressionante, considerando soprattutto la prossima apertura dei Mondiali di Las Vegas dove infatti si sta già preparando Massimiliano Pescatori, unico giocatore italiano nella storia, capace di vincere due titoli. Leggi i commenti I commenti dei lettori 
ROMA - Current Tv non ci sta, e controreplica ai documenti con cui Sky dichiarava di aver tentato un rinnovo contrattuale con il canale di Al Gore. "Current non mente al suo pubblico e conferma: Sky ha deciso unilateralmente di cancellare il canale, senza nessun preavviso e senza nessuna ragione imputabile alle performance del canale", dice una nota diffusa dal canale. E a supporto dell'affermazione allega due documenti: un fax inviato il 22 aprile a firma Tom Mockridge e una lettera del 13 maggio di Sky Italia. I documenti. Secondo Current, "con il fax viene comunicata a Current la cancellazione senza alcuna possibilità di negoziazione e senza alcuna offerta di rinnovo. Una decisione tanto perentoria da essere accompagnata soltanto dalle necessarie note relative al licenziamento dell'intero staff italiano". Per protestare contro tale decisione, spiega il canale, "il top management di Current compresi i fondatori Al Gore e Joel Hyatt sono riusciti a incontrare personalmente James Murdoch, figlio del presidente di News Corp. Rupert Murdoch solo il 10 maggio a Los Angeles. Il 13 maggio poi, la beffa: per coprire le reali intenzioni, Sky Italia invia la prima e unica offerta mai ricevuta da Current, pari a meno di 1/3 dell'attuale contratto in scadenza: 1 milione di 'license fee', la stessa cifra con cui avrebbero chiuso il canale". Una cifra secondo Current, "così bassa da non concedere alcuna possibilità di sopravvivenza e da rappresentare un insulto deliberato. Ecco perchè il Ceo Tom Mockridge ieri ha cancellato le cifre dalla lettera del 13 maggio. Noi alleghiamo la stessa lettera ma con le cifre leggibili." Gli introiti di Current. La nota prosegue con un'ultima precisazione rispetto al milione all'anno di pubblicità contenuto nell'offerta: "Current realizza già grazie al proprio lavoro ben oltre 1 milione d'introiti pubblicitari che guarda caso contribuiscono anche alle casse della concessionaria Sky Pubblicità. Carte alla mano, qualcuno ha ancora dubbi sulla natura politica o commerciale di questa chiusura improvvisa di Current?" Il canale ringrazia poi il pubblico e lo invita ad incalzare Sky: "Certi di poter contare su un ulteriore sforzo, invitiamo il pubblico a contattare il call-center di Sky e a disdire l'abbonamento satellitare, qualora Sky non si decida ad avanzare una proposta economica accettabile per mantenere il canale e il suo staff in vita". 
Finisce che il tempo passa, si scavalca la cattedra e piano piano ci si dimentica degli studi matti e disperatissimi e delle notti insonni prima degli esami. Vero rettore? «In effetti sono passati un bel po’ di anni e la memoria torna indietro con qualche lacuna...» scherza Alberto Tesi. Dove ha studiato? «Alla facoltà di Ingegneria dell’università di Firenze». Ed è mai stato bocciato a un esame? «No, mai. Se non ero preparato non mi presentavo». Quali erano gli esami impossibili, o meglio gli scogli per gli studenti di Ingegneria di allora? «Erano difficili gli esami del primo anno perché c’era da capire il metodo di studio e penso che anche oggi si concentrino lì le difficoltà per gli studenti. Il passaggio dagli insegnamenti delle medie superiori all’università contempla un cambiamento e un approfondimento che va compreso anche nel linguaggio». Quindi se dovesse dare un consiglio a chi affronta quegli esami cosa direbbe? «Intanto direi agli studenti di vivere in pieno l’università e di sfruttare al massimo il dialogo con i docenti. E poi un altro consiglio: studiare le varie discipline giorno dopo giorno, ricordando che non ci sono esami impossibili, ma soltanto esami più complessi o estesi. Mi ricordo che materie come Fisica o Matematica si cominciavano a studiare a ottobre e si finiva a maggio. La cosa importante è pensare che si sta costruendo giorno dopo giorno un patrimonio di conoscenze che sarà utile nel futuro». Professore, lei che media aveva sul libretto? Il rettore ci pensa un attimo su: «29 e mezzo...». I consigli dell'esperto Torna allo speciale 
Inibizione, mortificazione, impotenza. Sono le reazioni più comuni di fronte agli esami «impossibili». Ne parliamo con lo psichiatra Gustavo Pietropolli Charmet. Perché certi esami sono visti come scogli insormontabili? «In certi casi la difficoltà sta nel comportamento crudele del docente: l’esame diventa quasi un rito iniziatico. E subentra il desiderio di abbandonare tutto di fronte a un adulto che esercita il potere in modo sadico. Più spesso però il problema è la disciplina in sé: se è molto vasta e complicata servono mesi per farla propria. Bisogna superare le proprie inibizioni di fronte, ad esempio, al ragionamento astratto della matematica, o allo sforzo mnemonico per acquisire un’enorme mole di norme e leggi. Ma nessuna disciplina è impossibile: se si perdono autostima e fiducia nelle proprie capacità tutto è più difficile». Esiste una soluzione? «Credo che gli esami più grossi vadano “sminuzzati”, in modo da non costringere lo studente a sfidare una mole paurosa di nozioni. Far precedere l’orale da una serie di verifiche preliminari scritte permette di constatare a che punto è la propria preparazione, e inoltre in questo modo accede all’orale soltanto chi almeno il libro di testo l’ha letto». Cosa succede quando si boccia due, tre, quattro volte? «Subentra un senso di impotenza, sentimento fra i più frequenti nella carriera universitaria. Bisogna superare l’idea che “non si passa”, tenere duro. E studiare con qualche collega: dalla solitudine spesso derivano mortificazione e una depressione narcisistica». I consigli del rettore Torna allo speciale 
