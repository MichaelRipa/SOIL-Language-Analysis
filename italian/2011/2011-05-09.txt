C'è anche la basilica di San Nicola tra gli obiettivi che l'antiterrorismo ha indicato come sensibili dopo l'uccisione di Bin Laden. Il monumento è storicamente indicato come potenzialmente a rischio per gli attentati e gli è stato ora impresso - seppure al momento la Questura di Bari non ha ricevuto alcuna comunicazione ufficiale - un nuovo bollino rosso, insieme con un'altra trentina di siti in Italia, dagli esperti di intelligence italiana. A fare salire l'allarme, così come nel resto d'Europa, una possibile reazione degli integralisti all'uccisione del capo di Al Qaeda. La scelta di Bari non è casuale ma è dettata - spiega una fonte dei servizi - "da una serie di indicazioni che l'analisi degli eventi ci ha dato negli ultimi anni nel capoluogo pugliese". Il problema principale arriva dal porto. Così come hanno testimoniato una serie di indagini della Procura, le rotte storicamente utilizzate dalla criminalità organizzata prima per il traffico di sigarette e poi quello di sostanze stupefacenti, vengono ora usate dai trafficanti di uomini. E sfruttate dai terroristi per introdurre illegalmente cellule terroristiche nel territorio europeo. E' questo il fulcro dell'indagine, per esempio, condotta dal sostituto procuratore Francesca Pirrelli sui due presunti terroristi Bassam Ayachi, imam del Belgio di origine siriana, e Raphael Gendron, 36enne francese. I due - nei database dalle polizie europee - erano stati fermati l'11 novembre del 2008 a Bari mentre sbarcavano a bordo di un camper. A bordo avevano materiale, cartaceo e informatico, che inneggiava alla Jhad. Inoltre è stata intercettata una conversazione, all'interno del carcere, tra i due nel quale secondo i periti della procura parlavano di un possibile attentato all'aeroporto Charles de Gaulle. I due hanno contestato la trascrizione di quelle intercettazioni ma nell'ultima udienza sono spuntate le dichiarazioni di un "pentito" di matrice islamica, Amadi Aziri, che ha raccontato dei contatti con terroristi che frequentavano il centro di Bruxelles gestito da Ayachi e collaboravano al sito "ribat. org" di cui Gendron era titolare. Il pentito ha inoltre riferito di un documento scritto da Gendron sul "combattente modello", che non ha bisogno solo di fucili ma anche di ingegneri e preparatori spirituali, ritrovato sul sito "ribat. org" e firmato da uno pseudonimo di Gendron. All'interno del camper fu ritrovata anche una lettera in arabo e francese inviata da un terrorista, condannato a 10 anni per aver programmato un attentato contro l'ambasciata americana a Parigi. Nella missiva il terrorista si congratulava con Gendron per i documenti antisemiti pubblicati sul sito internet "ribat. org". Accanto a questa indagine c'è poi un'inchiesta riservatissima proprio sul terrorismo internazionale che da mesi stanno conducendo i carabinieri del Ros - il Reparto operativo speciale - e che potrebbe chiudersi nelle prossime settimane. 
ROMA - L'Alto Commissariato delle Nazioni Unite per i Rifugiati ( UNHCR ) e Prosolidar (Fondo nazionale per progetti di solidarietà del Settore del Credito e dell'ABI) hanno firmato oggi un accordo per il finanziamento del progetto " Light Years Ahead ". L'accordo prevede una donazione di 480.000 euro che fa di Prosolidar il principale donatore dell'UNHCR nel 2011. Il finanziamento permetterà di installare 97 lampioni solari nei campi di Shagarab e Kilo 26 nel Sudan orientale e fornire 5.823 lanterne domestiche ad energia solare e altrettante pentole a basso consumo (1 per nucleo familiare). Per 29 mila persone nei campi profughi. "Prosolidar sostiene con grande convinzione l'azione dell'UNHCR e ne condivide in pieno i valori e la missione. Siamo convinti dell'importanza di contribuire a proteggere i rifugiati migliorandone la vita nei campi dove vengono accolti salvaguardando al tempo stesso l'ambiente", ha dichiarato Edgardo Maria Iozia, Presidente di Prosolidar. Più di 29.000 rifugiati eritrei, somali ed etiopi ospitati nei due campi avranno accesso a tecnologie semplici, innovative ed eco-sostenibili in grado di migliorare la loro condizione di vita e, nel contempo, incidere in misura minore sui delicati equilibri ambientali ed ecologici delle zone di accoglienza. L'illuminazione nelle tendopoli. Avere un'adeguata illuminazione all'interno dei campi significa garantire maggiore protezione alle donne, normalmente incaricate della raccolta della legna e quindi esposte al rischio di subire violenze sessuali nei lunghi tragitti in aree spesso isolate. Ma vuol dire anche dare ai ragazzi e ai bambini la possibilità di studiare in orari serali e quindi favorire percorsi di istruzione. Con l'introduzione di una nuova modalità per la cottura del cibo, come la pentola a basso consumo, le singole famiglie potranno rendersi autonome e al tempo stesso ridurre fino all'80% il consumo di legname (salvando 34.000 tonnellate di legna solo nel 2011), diminuendo quindi le emissioni derivanti dalla combustione della legna. Più di un milione di sfollati. "Il principio su cui si basa Prosolidar è semplice ma molto efficace: dipendenti del settore e banche uniscono le forze per una causa umanitaria", ha evidenziato Laura Boldrini, Portavoce UNHCR. "Una tale sinergia è tanto più importante in un momento in cui, a causa della crisi, molti governi riducono i loro contributi con gravi conseguenze per le persone bisognose." Il progetto Light Years Ahead , oltre al Sudan, verrà realizzato anche in Chad, Djibouti, Etiopia, Uganda, Rwanda, Kenya all'interno di 12 campi gestiti dall'UNHCR, a sostegno di 450mila rifugiati. Il Sudan è un paese in cui negli ultimi 20 anni si sono sviluppate gravi crisi umanitarie (Sud Sudan e Darfur) che hanno causato la fuga di oltre 368mila rifugiati* e più di 1 milione di sfollati interni. Allo stesso tempo in Sudan hanno trovato rifugio oltre 186mila rifugiati provenienti da Eritrea, Etiopia, Chad. 
C'è un Paese che in tempi non sospetti, quando neppure il ministro Tremonti aveva previsto il deflagrare della crisi economica, si è dato e quindi ha raggiunto obiettivi che gli hanno permesso non solo di parare il colpo, ma di trainare la crescita europea come una locomotiva. Le ricette ? Un rigido tetto alla spesa pubblica fissato a livello costituzionale per azzerare il debito entro il 2015 e un patto d'acciao tra aziende e sindacati in base al quale gli operai si impegnano, all'insegna della competitività, a lavorare di più allo stesso salario in cambio dello stop a delocalizzazioni e licenziamenti. Una risposta alla fabbrica cinese partorita nel cuore dell'Europa. Un modello che ha permesso alla Germania di mantenere la pace sociale entro i propri confini e conquistare con i suoi campioni nazionali (Volkswagen-Audi e Siemens per fare solo due esempi) i mercati asiatici. L'esempio da seguire, nei primi anni Duemila, era dunque a portata di mano per l'Italia, che tuttavia ha perseverato, allora e più tardi, nel suo atavico vizio: utilizzare la spesa pubblica per coltivare il consenso. E' così che l'economista Oscar Giannino, formatosi a Chicago, la città di Milton Friedman, guru del liberismo, ha decantato le riforme della socialdemocrazia teutonica guidata dall'ex cancelliere Gerhard Schröder. Lo ha fatto nel corso di un affollato incontro organizzato da Parma Civica all'hotel Stendhal. Sul banco degli imputati, tornando allo Stivale, è finita al solito la politica, incapace di riformarsi (vedi alla voce liste elettorali bloccate) e di fare le riforme ("Gli elettori di centro destra aspettano da 17 anni che Berlusconi intervenga sul fisco"), ricorda il conduttore di un seguito programma di Radio 24. Pane per i denti del sindaco Pietro Vignali, padrone di casa dell'iniziativa civica. "La politica è lontana dai cittadini e non sa dare risposte ai problemi reali", dice il primo cittadino. Giannino si è detto convinto sostenitore della forma civica che governa Parma: "Sono tifoso della vostra esperienza politica che spero si diffonda anche in altre città. Iniziative come il quoziente familiare meritano pieno supporto". Identica sintonia tra i due  anche sul ruolo cardine della sussidiarietà. "Meno Stato più società" è uno dei cavalli di battaglia del sindaco. "E regole fiscali - rilancia l'altro - che vadano a premiare il terzo settore, il volontariato, perché l'ambito pubblico non è più in grado di rispondere da solo a bisogni sociali crescenti". DICONO DI NOI GUARDA IL VIDEO Minor feeling invece sul federalismo. Il primo cittadino lo auspica, forte di stime che danno a Parma trasferimenti aggiuntivi per circa 30 milioni di euro. Giannino obietta che, così come è concepito dai decreti attuativi, il federalismo non servirà a premiare gli enti pubblici che dovrebbero offrire servizi migliori a un costo minore per i cittadini. Ma cosa ha evitato che la crisi portasse al default, dopo le banche, intere nazioni ? In tre settimane, tra l'aprile e il maggio 2009, la Cina ha salvato il mondo. In che modo ? Accordandosi con i Governi dei Paesi limitrofi, quali Vietnam e Corea del Nord, per trasferire lì parte della manifattura e "scappando" in tal modo dal meccanismo perverso a stelle e strisce basato su una Cina che produce a basso costo e gli Stati Uniti che comprano a debito. "In questo caso la rapidità d'azione e l'efficienza dell'armata di popolo cinese ha cambiato le sorti dell'economia mondale". E se lo dice chi ha studiato a casa di Friedman. ( francesco nani ) 
Un requisito è quello dell'"eleganza non verbale di tipo alto". Il secondo della "bassa tensione alla decisione". Per diventare direttore generale di un'Asl pugliese i candidati devono avere anche queste caratteristiche. I criteri per ambire all'incarico di manager delle aziende sanitarie pugliesi sono stati individuati dai tre componenti della commissione nominata per giudicare i candidati. E ora sono finiti sotto accusa. Sergio Martina, direttore generale della Provincia nella prima giunta di Lorenzo Ria (all'epoca in forza al centrosinistra), una tessera del Pd, ha preso carta e penna e ha scritto al segretario generale Sergio Blasi. Lo ha fatto dopo aver presentato un ricorso al Tar. Lui è tra i candidati all'incarico di direttore generale dell'Asl che non sono stati ammessi nella rosa finale dei 33. E che nella lunga missiva cita alcuni dei criteri di valutazione che non condivide. Al futuro direttore generale viene richiesto "un governo di delega", "l'alta propensione all'ascolto, media alta propensione all'elaborazione, bassa tensione alla decisione". Ed ancora "un'alta attitudine sistemica e bassa attitudine analitica". Sergio Martina pone una domanda nella lettera a Blasi: "E' sicura la Commissione che tali qualità siano indicate per un direttore generale e non, invece, per un filosofo, per un consulente o, nel peggiore dei casi, per un mero esecutore? ". Ma sul requisito della "bassa tensione alla decisione" la risposta degli addetti ai lavori è chiara: si tratta di una caratteristica, tipica dei manager, che evidenza la capacità del dirigente a decidere senza vivere il momento della scelta con una forte pressione emotiva. Le perplessità di Martina e di altri candidati esclusi, tra i quali ex manager delle Asl, nominati dalle giunte di centrodestra, sono finite anche in alcuni ricorsi al Tar. Il ricorso di Martina è stato ritenuto inammissibile dal Tribunale amministrativo per difetto di giurisdizione, e ora la partita si sposta al Consiglio di Stato. Nelle carte ufficiali, la lettera ed i ricorsi, non si parla di un altro requisito che pure i candidati non ammessi contestano: "l'eleganza non verbale di tipo alto". Come dire: il manager deve saper ascoltare, avere un forte spirito di collaborazione, decidere con naturalezza e poi avere anche un modo di porsi rassicurante, affidabile o, in una parola, elegante. 
UDINE - I gioielli non si toccano, anzi. Il patron dell'Udinese, Giampaolo Pozzo, pensa al futuro, spera che la  sua squadra, attualmente al quarto posto a due giornate dal termine del  campionato, possa confermare questa posizione che vuol dire preliminari  di Champions League il prossimo anno. E avverte le concorrenti che tentano i suoi big: "La volontà, se riusciamo a centrare il quarto posto e a superare poi i preliminari, è quella di mantenere e rafforzare questa squadra, anche se la volontà finale dipende dai giocatori". "GUADAGNERANNO DI PIU'" - E avverte le sue stelle: "Se i giocatori vedono che c'è l'Europa che conta e se ci sono soldi in più, possono avere maggiori soddisfazioni anche economiche. Anche se oggi la vecchia Coppa Uefa rimane sempre un buon traguardo, io penso che noi faremo tutto il possibile per andare oltre. Anche io voglio rivincere -aggiunge il numero uno dei friulani a Radio Anch'Io Sport-, ma dobbiamo anche tenere conto che siamo una provinciale, le risorse sono limitate e l'ambizione dei grandi giocatori è di andare in grandi club. Il Parma di Tanzi, nonostante risorse illimitate, ha avuto dei giocatori che hanno fatto delle scelte precise e sono andati in altri grandi club, come Buffon alla Juve, nonostante guadagnassero benissimo. Dopo 25 anni vorrei togliermi comunque qualche soddisfazione". SANCHEZ PUNTO FERMO - Uno dei nomi calci è quello del cileno Sanchez. "Spero di trattenerlo, ha 22 anni, è ancora giovane, e sarebbe utile anche per lui fare ancora un anno a Udine. Potrebbe divertirsi -aggiunge Pozzo- e provare le sensazioni di un calcio internazionale di alto livello. Poi vogliamo fare lo stadio nuovo e potrebbe esserci un fermento per tutti. Faremo tutti i sacrifici che il bilancio ci permette, sono ottimista. Noi comunque abbiamo anche i ricambi e le prospettive di mercato. L'importante è che rimangano i giocatori fondamentali per giocarci le nostre carte anche a livello internazionale". Leggi i commenti I commenti dei lettori 

TORINO  - E' una Juve diabolica, ma per il suo perseverare negli errori. Ancora una volta infatti la squadra di Gigi Delneri si fa rimontare due reti da una 'piccola' (era già accaduto a Cesena e in casa con il Catania) e deve salutare anche l'ultimo treno per la Champions: finisce dunque 2-2 con il Chievo il posticipo dei posticipi all'Olimpico di Torino (slittato per via del raduno degli alpini in città), dove in centoventi secondi di follia pura i bianconeri gettano al vento la possibilità di portarsi in scia a Roma e Lazio e a tre lunghezze dall'Udinese (al momento quarta), rendendo inutili le marcature di Del Piero e Matri. E alla fine, negli spogliatoi, il digì Marotta - se ne riferisce in un altro servizio - fa capire che Delneri la chiuderà qui... PER IL CHIEVO SALVEZZA MATEMATICA - E così alla fine a festeggiare è solo la formazione veronese, che dimostrando tenacia, voglia di non mollare e anche una buona condizione atletica a tre turni dalla fine, conquista matematicamente una salvezza già ipotecata nelle precedenti giornate. SBLOCCA DEL PIERO DAL DISCHETTO - Nemmeno un quarto d'ora e la Juve è in vantaggio: Gervasoni vede lo strattone di Sardo in area su Pepe e indica il dischetto, da dove capitan Del Piero non sbaglia nonostante i tentativi di Sorrentino di deconcentrarlo. Eppure anche se in vantaggio non decolla il gioco dei padroni di casa, la manovra è poco fluida e con il passare dei minuti sono i gialloblù a crescere, facendo valere organizzazione e dinamismo. Così a metà tempo Buffon deve mettere in angolo sul tiro da fuori di Constant, uno dei più rapidi. MATRI RADDOPPIA PER LA JUVE - In avvio di ripresa, poi, tutto sembra mettersi per il meglio per la Vecchia Signora. Su assist di Del Piero, infatti, Matri brucia sul tempo Cesar e Sorrentino e infila in rasoterra il 2-0. DUE MINUTI DI FOLLIA BIANCONERA - Ma ancora una volta si spegne improvvisamente la luce in casa bianconera. E nel giro di due soli minuti il Chievo piazza un uno-due micidiale quanto inatteso, con la complicità di avversari in bambola. Prima accorcia Rigoni ribadendo in rete dopo un palo di Mantovani e subito dopo è Sardo a gelare l'Olimpico, con un rasoterra chirurgico a porta sguarnita dopo un altro legno colpito da Pellissier. TONI E CHIELLINI, PALI CLAMOROSI - E nel marasma generale i veneti sfiorano addirittura il 3-2, divorato da Uribe che consegna palla a Marchisio sulla linea. Con il cuore la Juve si getta all'arrembaggio, ma le speranze si infrangono sui pali colpiti da Toni e da Chiellini, che da due passi di petto non trova il modo di metterla dentro. EUROPA ADDIO, DELNERI COSI' SALDO? - Ora la Vecchia Signora rischia di restare fuori dall'Europa, non solo quella principale. E le facce dei dirigenti a fine gara sono molto eloquenti. Dopo stasera anche Delneri si sente un po' meno l'allenatore bianconero del prossimo anno, molto meno, dopo le parole di Marotta... Juventus  -  Chievo 2-2 (1-0) JUVENTUS (4-4-2): Buffon 6; Motta 6, Barzagli 5.5, Chiellini 5.5, Grosso 6; Krasic 5 (35' st Toni sv), Aquilani 5.5, Marchisio 5.5, Pepe 6; Matri 6, Del Piero 6. (30 Storari, 43 Sorensen, 19 Bonucci, 17 Traorè, 36 Giandonato, 7 Salihamidzic). All.: Delneri 5. CHIEVO (5-3-2): Sorrentino 6; Sardo 6, Andreolli 6, Cesar 6, Mantovani 6, Jokic 6.5 (33' st Mandelli sv); Fernandes 5.5, Rigoni 6.5, Constant 6 (19' st Uribe 5.5); Thereau 6 (40' pt Bogliacino 6.5), Pellissier 6. (18 Squizzi, 21 Frey, 7 Marcolini, 14 Guana). All.: Pioli 6.5. Arbitro: Gervasoni di Mantova 5.5. Reti: nel pt 13' Del Piero (J) rig., nel st 10' Matri (J), 23' Rigoni (C), 25' Sardo (C). Ammoniti: Rigoni (C), Marchisio (J) e Aquilani (J) per gioco falloso, Andreolli (C) per proteste, Krasic (J) per comportamento non regolamentare. Angoli: 8-6 per la Juventus. Recupero: 3' e 3'. Spettatori: 23.740; incasso: 496.225 euro. Leggi i commenti I commenti dei lettori 
In molti casi il punto di partenza è stato il nome di una via, visto e rivisto mille volte ma mai, prima di questo centocinquantesimo, veramente capito. O un ricordo d'infanzia, una storia conosciuta per caso, il frutto di un'inchiesta condotta negli Archivi storici della propria città. Ognuno a modo suo, sono stati quasi quattrocento gli studenti delle scuole medie e superiori che hanno raccolto l'invito lanciato da Repubblica@Scuola con lo storico Guido Crainz : raccontare gli eroi locali del Risorgimento, riscoprendone le scelte, le emozioni e i sentimenti. Definire affascinante il mosaico che ne è venuto fuori è poco: i racconti degli studenti-reporter coprono tutto lo Stivale, in un arco di tempo che va dalla Repubblica Partenopea del 1799 all'annessione delle terre irredente dopo la prima guerra mondiale. C'è chi ha parlato di stragi dimenticate e pagine di storia ancora da scrivere; chi ha voluto dar voce a personaggi di cui su internet c'è poco o nulla; chi è andato a intervistare i pronipoti di un eroe dimenticato. Buona parte dei racconti è dedicata alle donne, da Rosa Donato, combattente siciliana, a Enrichetta Caracciolo, la monaca di Napoli che si batté per la libertà di scelta di tutte le donne. Originali nella forma e profondi nella sostanza, studenti e studentesse si sono calati nel ruolo di inviati nel Risorgimento con la sensibilità di chi sa di star parlando a nome di ragazzi e ragazze quasi coetanei, spinti da una ribellione nata dal pensiero. Ecco, allora, qualche assaggio di questo viaggio per cui dobbiamo ringraziare studenti e studentesse, insegnanti e genitori. TUTTI GLI ARTICOLI DALLE SCUOLE 1 - 2 MAPPA INTERATTIVA REGIONE PER REGIONE LE FOTO DI ALCUNI LUOGHI DELLA MEMORIA Eroi sconosciuti, da Canicattini Bagni a Varenna. Dopo aver ascoltato la nonna di lorenzoce (studente delle superiori) cantare "Fratelli d'Italia" tra un mestolo e una pentola, siamo pronti a partire per il nostro giro. Iniziamo da matisse (superiori), che ha scelto di raccontare le gesta di un gruppetto di sconosciuti dell'ala liberale del paesino di Canicattini Bagni (in provincia di Siracusa), fucilati nel 1837 per aver cercato di organizzare una sommossa contro il marchese del Carretto, esponente locale del potere borbonico. "Quattro di loro  - Salvatore Bonajuto, Giuseppe Covato, Luciano e Salvatore Pantano -  furono uccisi dopo un processo sommario a Siracusa", ci spiega matisse. "I loro piani fallirono, è vero, ma il loro sacrificio non fu inutile perché contribuì al movimento rivoluzionario del 1848". In maniera simile vanni92 (medie superiori) è partita da un monumento della sua città, Cosenza, per dare voce a quattro patrioti caduti durante il moto rivoluzionario del 1844: Francesco Salfi, Michele Musacchio, Francesco Coscarella e Giuseppe De Filippis. A stregare impera (alunno delle scuole superiori) è stata la storia di Andrea Brenta , oste e fornaio originario di Varenna (provincia di Lecco), eroe della prima guerra d'indipendenza e protagonista della liberazione di Como, della Valtellina e della Val d'Intelvi. L'orgoglio capitolino di deddy , invece, si è acceso di fronte al coraggio di Ulisse Seni , "un eroe romano di soli diciannove anni che perse la vita in difesa della Repubblica romana del 1849". Alcuni studenti hanno ricostruito le vicende patriottiche della propria città ispirandosi a una ballata, una targa, un modo di dire. É il caso di santupix98 (medie inferiori), che racconta di come il patriota milanese Amatore Sciesa abbia risposto "tiremm innanz" ("andiamo avanti") ai gendarmi austriaci che, per indurlo a rivelare i nomi dei suoi complici in cambio della libertà, lo condussero sotto casa sua nel tragitto verso il patibolo. A volte, poi, lo studente si identifica a tal punto con il "suo" eroe da scrivere per lui la lettera forse più importante, quella per la propria madre. Così, ad esempio, ragazzastecchino (scuole medie) diventa Andrea Bagnus , martire risorgimentale di Racconigi ucciso durante la battaglia di San Martino del 1859: "Cara mamma, ho deciso di andare in guerra. Lo so, ti sembrerà molto strano che un calzolaio come me vada a combattere, ma ho preso la decisione, per me molto importante, di andare a lottare per la mia patria". Giovani reporter dal Risorgimento. In più occasioni il "tema" per Repubblica@Scuola si è trasformato in un autentico lavoro d'indagine. "Siamo orgogliosi di aver scoperto che le nostre terre hanno dato i natali a giovani sconosciuti che hanno contribuito all'Unità d'Italia", afferma butthead93 delle medie superiori, facendosi portavoce di tutta la classe. Il primo era Pietro Paolo Seu , originario di Pattada, in provincia di Sassari. "All'età di diciotto anni ha partecipato alla spedizione dei Mille", spiega butthead93. "Purtroppo non sappiamo dove perché la sua medaglia al valore e la sua uniforme garibaldina sono andate perdute". L'altro si chiamava Pietro Molinu ed era figlio di un mezzadro di Ozieri, sempre nella provincia sassarese. "I suoi pronipoti  -  scrivono gli studenti - ci hanno raccontato che ha preso parte alla battaglia di Custoza". C'è chi, come piri (medie inferiori), ha scelto di raccontare le gesta di un antenato garibaldino (il genovese Domenico Pinasco ) ma anche chi si è appassionato alla storia familiare di un amico. "Parlando di anniversari, celebrazioni e patrioti ho scoperto l'esistenza di Nicola Gaiter , nonno della nonna di un mio caro amico", racconta ad esempio rms92 , studente delle superiori. Elogiato da Garibaldi in persona, Gaiter combatté sia nella seconda che nella terza guerra d'indipendenza: "Se gente come lui, invece di combattere, fosse rimasta a dormire serenamente nel proprio letto, oggi si parlerebbe ancora di Italie", commenta orgogliosamente il nostro. A Wikileaks si sono ispirati elfer e i suoi compagni delle medie, che sono andati a ficcare il naso in documenti inediti dell'Archivio storico di Chieri (provincia di Torino) per riportare alla luce la storia di Matteo Masera , "un eroe per il quale non esiste nessuna lapide o targa, nonostante all'epoca avesse abbandonato una posizione tranquilla e un lavoro sicuro per seguire i suoi ideali". Gli studenti, infatti, hanno scoperto che Masera fu denunciato dal sindaco di Chieri per aver "manifestato con propositi pubblici la propria aderenza ai principi rivoluzionari"; fu costretto a fuggire in Spagna e dal 1828 anche la sua famiglia sparì misteriosamente dai registri del quartiere del Vairo. Dal Piemonte si passa alla Puglia, dove un gruppo di ragazzi di Putignano (provincia di Bari) è andato in missione al Museo del Territorio di Palagianello per raccogliere informazioni sui "loro" eroi, Caterina e Giuseppe Tateo. "Mamma Caterina  -  racconta mazza1998 -  ospitò Garibaldi nella sua masseria Baroneggio: fu lei a regalargli il famoso cavallo bianco di razza murgese". Suo figlio Giuseppe, invece, fu costretto ad andare in esilio a causa del suo sostegno alle idee mazziniane. "Si imbarcò dal porto di Bari all'interno di una cassa", precisa mazza1998, che ce lo fa anche immaginare riportando la descrizione che ne fece la Sottointendenza di Taranto: "Statura bassa, corporatura snella, delicato; occhi grigi e vivaci, capelli biondi e quasi ricci, irsuti e lungi; barba e mustacchi all'italiana; colorito pallido; cappello e vestimenti modesti ma puliti". Vi sembra di vederlo, con la morte nel cuore, mentre salpa verso l'ignoto? Beh, dite grazie a questi studenti. Madri, combattenti e infermiere. Buona parte dei contributi è dedicata a loro, le donne che hanno fatto la storia d'Italia. Iniziamo con due combattenti siciliane, Rosa Donato e Peppa 'a cannunera . La prima è stata "adottata" da eris1592 , studentessa delle scuole superiori: "Allo scoppio dei moti messinesi  -  ci racconta eris  -  Rosa scese in strada e, una volta impossessatasi di un piccolo cannone sottratto ai soldati borbonici, ingaggiò una furiosa lotta per la libertà". Dopo aver combattuto anche a Palermo, la nostra eroina conobbe la prigione, per poi vivere di elemosina, "che chiedeva solo agli studenti universitari, nei quali vedeva la speranza del futuro". Lo stesso gesto eroico è stato riconosciuto a Peppa 'a Cannunera, al secolo Giuseppina Bolognani, originaria di Barcellona Pozzo di Gotto e postina a Catania nel 1860. Tra le sue "madrine" ci sono aeis98 e gigia-97 . "Leggendo la sua targa di marmo, a Catania, qualcuno potrebbe immaginarla come una popolana grassoccia e impacciata. In realtà, passò alla storia per il suo coraggio durante i moti risorgimentali", scrive gigia. Infatti, continua aeis, "si mise a capo dei patrioti liberali e, preso il controllo di un cannone lasciato incustodito dai borboni, li guidò all'attacco della cavalleria nemica". Dagli scritti degli studenti non potevano certo mancare figure leggendarie come Rose Montmasson , l'unica donna a essersi imbarcata assieme ai Mille, e Anita Garibaldi . Di quest'ultima sama (superiori) ci dà una versione poetica degli ultimi istanti di vita sulla spiaggia di Magnavacca, nel Ravennate: "Era una notte senza stelle e il mare era grosso. Anita Ribeyras fissava il mare e ripensava al Sudamerica. Il rombo dei cannoni lacerò l'aria e nella sua mente il ricordo della guerra si confuse con quello della realtà. Si destò e si accorse che era sulla riva. Si sentì sollevare e perse di nuovo i sensi". La stessa determinazione di Anita la ritroviamo in J essie White Mario , protagonista di vari racconti tra cui quelli di judejam (superiori) e perladilabuan (medie). Jessie, giornalista di origini inglesi, si appassionò a tal punto alla causa italiana da "partecipare, come infermiera, a diverse imprese condotte da Garibaldi, dalla spedizione dei Mille alla campagna del 1870", spiega judejam. "Una volta affermatasi come infermiera garibaldina, divenne presto popolare e ben voluta tra le truppe per la sua resistenza fisica e il suo ottimismo, tanto da essere soprannominata Miss Uragano". Talvolta, ad affascinare i nostri reporter è stato il coraggio delle mamme del Risorgimento, che grazie ai loro insegnamenti hanno fatto sì che i figli diventassero degli eroi. É il caso, ad esempio, della milanese Adelaide Bono Cairoli . "Adelaide  -  ci spiega deddy -  indirizzò i suoi otto figli verso l'amore per la società e i sentimenti patriottici. Ne perse cinque, due dei quali per le ferite riportate in battaglia, ma non smise mai di appoggiare la lotta patriottica affermando che il dolore di una famiglia era poco in confronto all'ideale della patria". Garibaldi, che era sua amico e la stimava immensamente, la descrisse così in una lettera: "L'amore di una madre per i figli non può nemmeno essere compreso dagli uomini... Con donne simili una nazione non può morire". Ancora donne, tra eroismo, lettere e arguzia. Facendo un passo indietro nel tempo, incontriamo più volte Donna Lionora, protagonista della breve ma intensa esperienza rivoluzionaria che diede vita, nel 1799, alla Repubblica Partenopea. Enro (medie superiori) ci ricorda l'ultima frase che Eleonora Pimentel Fonseca (questo il suo vero nome) pronunciò prima di salire al patibolo, il 20 agosto 1799: "Anche tutto questo un giorno gioverà ricordare". Sempre da Napoli arrivano le storie di Laura Beatrice Oliva , "poetessa delle sventure e della libertà d'Italia", e di Enrichetta Caracciolo , patriota e scrittrice meglio conosciuta come la monaca di Napoli. "Alla morte del padre, Enrichetta venne rinchiusa, giovanissima, nel Monastero delle Suore Benedettine di San Gregorio Armeno", raccontano dargur e lunaserena . "Nel 1840, dopo aver tentato la fuga, fu costretta a prendere i voti solenni che tuttavia non placarono i suoi sogni indipendentistici". Il 7 settembre 1860, nella Cattedrale di Napoli, Garibaldi assisteva al Te Deum di ringraziamento per la fuga di Francesco II di Borbone: "Nel mezzo della celebrazione  -  scrive dargur  -  una monaca, Enrichetta, avvolta nei suoi abiti neri, attraversò da sola a testa alta tutta la navata. Una volta arrivata all'altare, si spogliò e vi depose i veli; poi si girò verso Garibaldi e gli gridò con orgoglio: "La mia storia finisce in questo giorno, che per l'Italia è giorno di nuova creazione". Per questo suo gesto memorabile, il popolo dei vicoli napoletani la scelse come eroina di ballate e cantastorie". Magnoliadicera (scuole superiori) paragona la vita di " Sarah Margaret Fuller , giornalista dai natali statunitensi ma a tutti gli effetti patriota del Risorgimento italiano, a quella della mitica Lady Oscar. In particolare, la studentessa si sofferma sul periodo in cui la Fuller divenne "pendolare" tra L'Aquila e Roma "per fare la madre e la corrispondente insieme, perché noi  -  dice magnolia  -  la pluralità d'azione ce l'abbiano nel sangue". Sarà anche per questo se nell'affresco risorgimentale che è diventata questa pagina di Repubblica@Scuola le donne emergono come protagoniste delineate al pari  -  se non più  -  degli uomini: da Cristina Trivulzio Belgiojoso a Clara Maffei, passando per Maria Teresa Serego Alighieri, Antonietta De Pace, Bianca Milesi, Elena Casati, Costanza D'Azeglio , Anna De Cadilhac , Costanza Trotti Arconati Visconti e molte altre ancora. Tra loro c'è chi si è fatta portavoce delle idee rivoluzionarie, chi si è battuta per un'educazione più giusta, chi ha fatto rete con altre donne e chi ha aiutato gli esuli e i feriti di guerra. Oppure chi, come Virginia Oldoini, contessa di Castiglione, ha servito la causa dell'unificazione con un mix esplosivo di intelligenza, bellezza e arti seduttive. "Fu lei  -  scrive stefy94  -  a convincere Napoleone III a invitare Cavour al Congresso di Parigi del 1856": scusate se è poco. Tra un'intervista e una lezione immaginaria. A dimostrare la partecipazione con cui molti studenti si sono calati nel ruolo di inviati speciali è la creatività che caratterizza i loro racconti. Rosaluxemburg, ad esempio, ha deciso di dare voce a Nicola Rinaldi , padre di Francesco e Tommaso , due giovani liberali vittime della strage di Pontelandolfo. "L'11 agosto del 1861 quaranta soldati piemontesi furono uccisi da una banda di briganti", spiega milly94 . "Per vendicare i suoi uomini, il colonnello Negri ordinò una rappresaglia indiscriminata ai danni dei cittadini di questo paesino della provincia di Benevento: per ogni soldato ucciso sarebbero morti cento paesani". Francesco e Tommaso, da sempre liberali e sostenitori dell'Italia unita, scesero in strada implorando il colonnello di fermare l'eccidio, ma questi non volle sentire ragioni e li fece trucidare. Ecco allora  rosaluxemburg: "Immagino... immagino di trovare in una vecchia soffitta un piccolo taccuino impolverato appartenente a un uomo, Nicola Rinaldi. Lo apro e subito vengo risucchiata nel vortice di quelle pagine annerite dall'inchiostro". "Com'ero felice un anno fa, di questi tempi!", fa dire a Nicola. "Tommaso aveva finalmente completato i suoi tanto amati studi di diritto e l'attività commerciale di Francesco procedeva bene. Sono sempre stato fiero dei miei figli e delle loro scelte, ma io avevo visto ciò che loro, per la loro giovane età, non potevano vedere...". Alcuni hanno scelto la formula dell'intervista immaginaria per far parlare i loro eroi, magari incalzandoli di domande. È il caso di simonettacattaneo (medie superiori), che nel suo scritto chiede a Carlo Poerio cosa significò potersi finalmente definire "italiano". Alec , invece, chiede un parere a Raffaele Conforti , il grande avvocato del Risorgimento: "Gli italiani devono imparare che la loro eterogeneità di costumi e tradizioni è una forza che unisce e non divide", risponde facendo vibrare i suoi baffi imponenti. C'è poi chi, come ciopi93 , immagina di esser seduto in un'aula dell'Università di Napoli nel 1861 a farsi raccontare l'Unità da un professore molto speciale, Luigi Settembrini . "Un lampo gli attraversò gli occhi. Il ricordo di quei giorni riaccese in lui quel sentimento di libertà e unione che tanto lo aveva animato in gioventù. Una mano si alzò in fondo alla sala: anche i ragazzi fremevano di quello stesso spirito patriottico. Professore, cosa accadde dopo?". Dalla storia all'attualità . In più di un contributo i fatti risorgimentali diventano una lente attraverso cui osservare il mondo contemporaneo e le sue dinamiche, dalla politica internazionale a quella nazionale. Questo, ad esempio, il pensiero di vgdidi (scuole superiori): "La cosa che più mi colpisce del Risorgimento è che sia stato delineato da un mondo di giovani, ventenni, audaci e caparbi, tanto maturi da capire che potevano cambiare la storia... Le idee di libertà, unità, indipendenza nate nelle menti di questi uomini furono ispirate da ciò che avveniva in quegli anni in Europa; convinti dei loro ideali, si sono fatti avanti senza alcuna paura, coscienti di poter "cambiare per ottenere". Se osservo i miei coetanei  -  continua vgdidi  -  percepisco che il mondo è cambiato e che un ventenne di oggi non somiglia a un Mazzini o a un Garibaldi dell'Ottocento. Eppure, anche nel nostro secolo c'è chi combatte per la libertà contro i dittatori, come i giovani che stanno lottando oggi in Libia, in Tunisia, in Egitto. Se da un lato è terribile pensare alla guerra e alle sue distruzioni, non possiamo non guardare con ammirazione e rispetto a chi decide di dedicare la vita alla causa della libertà del suo Paese". Un altro racconto molto toccante è quello di enocria (medie superiori), che lega i fatti libici alla "strage dei 114 servi di pena" del 25 gennaio 1848 a Porto Empedocle , nella Torre di Carlo V. Il maggiore spagnolo Sarzana fece trucidare i galeotti disarmati, per poi nascondere i cadaveri in una fossa comune sulla spiaggia di contrada Kaos. "Oggi, grazie ai media moderni, il mondo sa che nelle spiagge di Tripoli sono e saranno sepolti centinaia di uomini e donne che avranno dato la vita per garantire un futuro migliore ai propri figli", scrive enocria. "Mai, invece, venne posta una targa per i carcerati del Molo e per tutti quei coraggiosi sconosciuti che hanno permesso, con i loro piccoli gesti, di poter festeggiare questi 150 anni. Possa il mio scritto essere per tutti loro il ringraziamento mai ricevuto". Da buoni osservatori, i ragazzi non risparmiano certo le critiche al nostro Paese. Come Irene95 , che descrive l'Italia come "una nazione piena di contraddizioni: subito pronta a sbandierare il tricolore quando si parla di calcio e a lesinare i drappi durante il centocinquantesimo". O ancora Bonnie (medie superiori), che scrive: "L'immagine offerta dall'Italia in questi giorni è quella di un Paese disunito, polemico, con un governo litigioso che dà il peggio di sé nella difesa di privilegi e particolarismi". "Quale ruolo spetta, allora, a noi giovani?", si chiedono in molti. Una possibile risposta la dà leonessa , medie inferiori. "Dovremmo sentire anche noi, come obbligo morale, l'impegno a una cittadinanza attiva, il bisogno di curare le doti che ciascuno di noi possiede, la capacità di dire NO ad alta voce a ciò che ci sembra ingiusto e soprattutto di dire NO all'indifferenza nei confronti di ciò che accade intorno a noi. Non significherà essere eroi o personaggi menzionati sui testi di storia o sui documenti cittadini, ma ci farà sentire attori protagonisti e non soggetti che subiscono un sistema del quale non si fa altro che lamentarsi". Di una cosa non c'è dubbio: gli eroi di cui sopra annuirebbero soddisfatti. Post Scriptum: Ci scusiamo con gli inviati che non abbiamo potuto citare, ma li ringraziamo uno ad uno per tutto ciò che le hanno ricordato e insegnato. Leggi i commenti I commenti dei lettori 
