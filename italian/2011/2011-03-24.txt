PRETORIA - Miracolo vicino: il sogno di Oscar Pistorius, l'atleta che al posto delle gambe ha due protesi al carbonio s'avvicina: Pistorius spera di poter partecipare alle Olimpiadi di Londra. L'atleta più volte campione olimpico e mondiale in gare paralimpiche, e che per anni si è battuto per avere il diritto di gareggiare anche contro atleti normodotati, ha infatti corso in 45"61 i 400 metri dei campionati della provincia di Pretoria, ottenendo quindi il minimo B valido per poter garegiare alle Olimpiadi. Nell'occasione Pistorius, csi è dimostrato più veloce di chi corre utilizzaando i propri arti, ed ora vede molto più vicino il sogno olimpico. "E' una delle notti più belle della mia vita - ha commentato su Twitter secondo quanto riferisce il sito sudafricano 'Sport 24' -. L'obiettivo olimpico è più vicino, e sono felice che il mio record personale di 45"61, un tempo che sentivo di poter ottenere, sia dentro il minimo B di qualificazione olimpica. Dio è buono". "Ora - ha aggiunto - il mio obiettivo è di prendere parte ai Mondiali di fine agosto a Daegu. A Londra 2012 manca ancora un anno mezzo, e per quell'obiettivo devo ancora concentrami a dovere". Quello raggiunto da Pistorius è il minimo B di qualificazione, necessario quando non ci sono atleti che hanno raggiunto quello A e a decidere sulla partecipazione è la federazione nazionale di riferimento. Per i Mondiali il minimo A è di 45"25 e quello B di 45"70. Valgono anche per Londra 2012, quindi il tempo ottenuto a Pretoria potrebbe bastare a Pistorius per gareggiare a Londra non solo alle Paralimpiadi ma anche contro avversari normodotati. Leggi i commenti I commenti dei lettori 
LA PRIMA volta che lo annunciò fece scalpore ma non convinse. Era la fine di febbraio del 2010 e Urbano Cairo tentò il bluff: "Non voglio rimanere in paradiso a dispetto dei santi. Lo dico a malincuore, ma ho deciso di mettere in vendita il Toro". Fu una mossa che ottenne l’intento sperato: il presidente spostò l’attenzione dal campo alla scrivania, tolse pressione alla squadra impegnata nella rimonta verso i playoff e verso una promozione sfumata sul più bello, contro il Brescia. In realtà a vendere Cairo non ci pensava proprio. Tutt’altra aria si respira invece adesso: stavolta Cairo non bluffa, stavolta fa sul serio. "A fine anno lascio il Toro" è l’annuncio del presidente. Stavolta non si tratta di una mossa da partita di scacchi, e nemmeno di una strategia per distogliere l’attenzione dal campo. L’obiettivo del presidente è palese: disfarsi del Torino ma rimanere nel mondo del calcio, acquistando il primo amore, quella Pro Sesto in cui l’editore alessandrino ha anche giocato. Nei mesi scorsi, d’altra parte, i tifosi lombardi avevano lanciato un appello allo stesso Cairo: "Se lasci il Toro compra noi e festeggiamo assieme il centenario del 2013". E proprio la Pro Sesto potrebbe diventare la catapulta cairota per riabilitarsi nei confronti di un mondo del calcio in cui — finora — Cairo ha fallito. Pro Sesto a parte, il presidente è risoluto: "Dopo sei anni è giusto lasciare, anche se ho investito 50 milioni e se per il Toro ho dato l’anima. Ma mi chiedo: chi me lo fa fare, visto che vengo contestato a prescindere? Niente da fare, stavolta lascio in ogni caso, anche se dovessimo salire in serie A; e lo dico anche se per il momento non ho ricevuto alcuna proposta". E qui, probabilmente, il presidente non la racconta giusta: possibile che un imprenditore scaltro come lui annunci di voler vendere prima ancora di aver avuto almeno un abboccamento di una certa sostanza? Perché il raccontare urbi et orbi di volersi disfare della società comporta in automatico una riduzione del prezzo d’acquisto. Non solo: Cairo ha fissato anche un termine temporale ben preciso, "a fine stagione", come ha detto lui stesso. Come fa a sapere di passare la mano a giugno se una trattativa non è ancora iniziata e se un successore non si è ancora fatto avanti? Attorno al Toro, intanto, le acque iniziano ad agitarsi: Cairo detta le regole ("A chi si fa avanti sui giornali non rispondo nemmeno") e il vicepresidente della Commissione Vigilanza Rai Giorgio Merlo stimola "una risposta forte della città, serve un sussulto di responsabilità: è venuto il momento di intervenire", chiedendo: "Se non ora, quando?". Tralasciando le piste internazionali, il Toro potrebbe però avere un futuro cuneese, magari non dolciario ma manifatturiero. La pista Ferrero rimane blindata (Pietro Ferrero vive ad Alba ma è appassionato di ciclismo, il fratello Giovanni abita in Belgio e non ha particolari passioni sportive), proprio come la strada che porta ai torinesi Lavazza. Ma a Cuneo ci sono altri colossi come ad esempio la Stroppiana: si tratta di due famiglie di cugini che si occupano — attraverso due società separate — di costruzioni (la Stroppiana Calcestruzzi) e di sport (il Gruppo Mondo). Oltre all’interesse per la vicenda stadi (Filadelfia ma anche Olimpico), stuzzica quella passione per il Toro mai negata ed alimentata dall’amicizia di Dario Stroppiana con quel vecchio cuore granata di Emiliano Mondonico. 
ROMA - "L'albero della lontananza", "l'albero dell'amore", "l'albero della paura" e quello "delle ciliege nere". Alberi, quindi radici, come vite "staccate" da Bangladesh, India, Afghanistan, Eritrea ed altri Paesi più o meno lontani, vite che in Italia provano a "rinascere" attraverso una scuola d'italiano e, poi, grazie a un laboratorio di serigrafia che diventa un progetto, una possibilità di lavoro e, adesso, anche un libro. GUARDA LE IMMAGINI Un libro sottile (una ventina di pagine), ma con tanto lavoro dentro. Si chiama "Radici" ed è anche un'opera d'arte, o, come minimo, di fine artigianato. Perché a scriverlo, dipingerlo, stamparlo e cucirlo (tutto rigorosamente a mano) sono stati diciassette migranti, diciassette persone, la maggior parte donne, venute da tanti Paesi (anche Ciad, Palestina, Algeria, Romania) che hanno voluto raccontare l'albero che ciascuno si portava dentro dalla sua casa, dalla sua terra lontana. Dal progetto, dunque, è nato un laboratorio di serigrafia che ha sede a Roma in via Demetriade tra la Tuscolana e l'Appia ed è nata anche una casa editrice che si chiama "Else" (Edizioni Libri Serigrafici e Altro). "Altro" saranno di certo altri libri (magari, dopo gli alberi, serigraferanno anche i "loro" animali), ma anche oggetti (scatole, sciarpe, magliette, lampade, tutto quello, insomma che si può serigrafare) prodotti per conto terzi in modo che questa esperienza possa diventare, almeno per alcuni di loro, un lavoro vero. Il libro è stato presentato ieri nella Biblioteca Europea di via Savoia a Roma (si tratta della terza edizione per un totale di quasi mille copie già stampate) e parteciperà nei prossimi giorni alla Fiera del libro di Bologna. Dietro all'operazione (profondamente sociale e culturale insieme) ci sono: un editore (" Orecchio acerbo ") e due Onlus: "Cemea del Mezzogiorno" e "Asinitas ". Tra gli altri, hanno dato una grossa mano quelli del mensile "Lo Straniero" diretto da un vecchio saggio della "buona"politica come Goffredo Fofi e tanti operatori tra cui il "maestro" serigrafo Claudio Tosi. La storia, ormai (il loro italiano con i corsi di "Asinitas" è molto migliorato) Kiran Sahan (indiana), Mohamed Ibrahim (Eritrea), Jesmin Akter (del Bangladesh) la raccontano da soli. Leggono le loro poesie o i loro testi nella lingua madre, ma sanno ripeterli anche in italiano. Testi che parlano di case, di famiglie, di fratelli e sorelle, di oggetti, giochi e struggenti ricordi. Come i nostri (di noi italiani) se ci toccasse di andarcene da casa. E ti scopri a pensare che solo i suoni delle parole sono diversi. I pensieri, i dolori, gli amori, quelli sono uguali dappertutto. Loro sono (erano) maestri, professori, ingegneri, soldati, casalinghe. Qui in Italia sono "rinati" serigrafi e vogliono provare a continuare la loro esperienza. Un'esperienza nata, hanno detto, in questa scuola Asinitas dove i migranti frequentano i corsi italiani necessari per una corretta integrazione. Corsi che, per insegnare una nuova lingua partono da un percorso di ricordi per trasferirlo, a poco a poco, nei nuovi suoni e nelle nuove parole da imparare. Il progetto è stato finanziato dalla Provincia di Roma e i tirocinanti serigrafi vengono pagati per il tempo che dedicano al laboratorio. Ma restano ancora trecento ore retribuite, poi dovranno camminare con le loro gambe. Per questo, oltre al grande risultato del libro e degli oggetti, c'è un "dopo" non semplice da conquistare: fatto anche di conti, di bilanci ma, si spera, anche di altre belle storie. 
di VITTORIA PULEDDA MILANO - Autogrill ha rinnovato con due anni di anticipo, fino al 2020, ed esteso il contratto in esclusiva per gestire i punti vendita Starbucks in aeroporti e autostrade Usa. L'intesa porterà all'apertura in Nord America di 120 nuovi Starbucks, gestiti in licenza da Autogrill, in aggiunta agli oltre 360 che quest'ultimo già gestisce nel mondo e che nel 2010 hanno generato ricavi complessivi per oltre 450 milioni di dollari (pari a oltre 340 milioni di euro). I due gruppi svilupperanno insieme formati specifici, attraverso punti vendita in cui testare nuove formule e servizi dedicati ai viaggiatori. "Il rapporto tra Starbucks e Autogrill si basa su uno spirito condiviso di creatività e innovazione" ha commentato Gianmario Tondato Da Ruos, amministratore delegato di Autogrill. Che ha aggiunto: "Con la prospettiva di altri dieci anni di collaborazione in Nord America avremo la possibilità di esplorare insieme nuove opportunità di sviluppo". Nel presentare i risultati 2010, il gruppo aveva spiegato che l'anno passato ha registrato la crescita dei ricavi negli aeroporti "resto del mondo" (in particolare il Canada) pari all'11%; più in generale, l'anno scorso è stato contraddistinto dalla ripresa del traffico nel canale aeroportuale, che ha registrato una crescita più rapida rispetto a quello autostradale. Ora l'accordo con Starbucks, focalizzato sulla ristorazione per viaggiatori. Oggi il titolo ha reagito positivamente all'accordo, salendo del 3,5%, dopo aver perso altrettanto in un mese. Alla presentazione dei dati di bilancio, molto positivi, il gruppo aveva fatto professione di realismo nel prospettare i possibili risultati 2011: "Non vendiamo sogni", avevano detto, parlando di due possibili scenari, di conseguenza al difficile scenario economico internazionale e alla crescita del prezzo del petrolio (che incide soprattutto sui viaggi aerei) prevedendo ricavi consolidati compresi tra 5.800 e 5.900 milioni e un Ebitda tra 610 e 640 milioni. A botta calda il titolo aveva perso parecchio terreno, che ora ha quasi totalmente recuperato anche a Piazza Affari. 
ATENE - Solo 48 ore e cambia tutto. Cambia principalmente Siena, che vince al Pireo sul campo dell'Olympiacos (82-65), dimentica la scoppola subita in gara 1 (-48), pareggia la serie dei quarti di Eurolega (1-1) e torna prepotentemente in corsa per la qualificazione alla Final Four. La sfida si trasferisce ora in Toscana per gara 3 gara 4. Se il fattore campo non salterà la Montepaschi volerà a Barcellona. MUSICA DIVERSA - Se in gara 1 l'approccio aveva indirizzato la partita a senso unico in favore dell'Olympiacos, stavolta le cose vanno diversamente. La Montepaschi c'è, fin dalla palla a due. E mette la testa avanti con Jaric e Kaukenas chiudendo i primi 10' con un 10-0 che vale il +8 (12-20). La forbice si allarga e Hairston (il migliore alla fine con 19 punti e 11 rimbalzi) firma il +15 (17-32). I padroni di casa perdono sicurezza davanti alla difesa della Montepaschi e alle buone letture di Jaric e Zisis, al riposo Siena è avanti 'solo' di 8 (31-39) ma con la testa perfettamente dentro al match. PAURA E ALLUNGO - Il momento peggiore è l'inizio del secondo tempo. Trascinato da Bourousis l'Olympiacos torna due volte a -4, Pianigiani chiama time out e la risposta è quella giusta. Cesto di Zisis, due canestri forzati di Rakovic, tripla del solito Hairston e Siena torna a +10 sulla sirena del terzo periodo (51-61). I padroni di casa accusano il colpo, Nesterovic è l'ultimo a provarci, Stonerook infila la tripla del nuovo allungo (54-66), Hairston colpisce dall'arco. La parola fine la scrive Jaric col +17 (60-77) a 2'40'' dalla fine. Siena è tornata. Olympiacos (18/27 da due, 4/18 da tre, 17/26 ai liberi, 22 perse): Mavrokefalides 16, Spanoulis 12, Nesterovic 10. Rimbalzi: 27 (Mavrokefalides 7). Assist: 17 (Papaloukas e Spanoulis 5) Siena (28/52 da due, 6/11 da tre, 8/11 ai liberi, 15 perse): Hairston 19, Kaukenas 14, Rakovic 12. Rimbalzi: 30 (Hairston 11). Assist: 14 (Zisis e Kaukenas 3) Risultati gara 2 (tra parentesi la situazione nella serie al meglio delle cinque sfide) Vitoria - Maccabi Tel Aviv 81-83 (1-1) Barcellona - Panathinaikos 71-75 (1-1) Real Madrid  - Valencia 75-79 (1-1) Olympiakos - Montepaschi 65-82 (1-1) GARA 3 (29 MARZO) Maccabi - Vitoria Panathinaikos - Barcellona Valencia - Real Madrid Montepaschi - Olympiakos GARA 4 (31 MARZO) Maccabi - Vitoria Panathinaikos - Barcellona Valencia - Real Madrid Montepaschi - Olympiakos EV. GARA 5 (6 o 7 APRILE) Vitoria - Maccabi Barcellona - Panathinaikos Real Madrid  - Valencia Olympiakos - Montepaschi Leggi i commenti I commenti dei lettori 
TORINO - Solo quindici anni fa l'Associazione Nazionale dei Partigiani sembrava destinata a finire con la scomparsa (per ragioni del tutto anagrafiche) degli ultimi partigiani combattenti già ora ridotti a poche migliaia (31, ad esempio in tutta la Provincia di Roma). Oggi invece, al teatro Carignano di Torino, il presidente dell'Anpi, Raimondo Ricci (quasi 90 anni), ha inaugurato il quindicesimo congresso nazionale presentando, non senza un certo orgoglio, un'associazione viva e vegeta con 131mila iscritti (nel 2008 erano 95.000), presenze organizzate in tutte e 110 le province italiane, sezioni nascenti a getto continuo un po' dappertutto e giovani che si iscrivono in numeri del tutto inattesi. Una delle ragioni, probabilmente, va ricercata in quella "deriva autoritaria" che Ricci ha descritto all'inizio della sua snella relazione (appena 7 pagine) che il Paese sta vivendo e che "si manifesta in continui attacchi alla Costituzione, considerata dal premier come una remora o un impedimento all'attività di governo". E l'Anpi, in questi anni, ha saputo perpetuare la sua "necessità storica" attirando molta gente di tutte le età proprio sul tema della difesa della Costituzione e sull'antifascismo inteso non solo come conservazione della memoria della Guerra di Liberazione dal nazifascismo, ma anche (e ormai soprattutto) come trasposizione di quei valori nella lotta alle molte forme del fascismo di oggi. E, sottolineando che, purtroppo, questo sarà probabilmente l'ultimo congresso (il prossimo si terrà tra 5 anni) in cui i partigiani veri possono ancora essere protagonisti e dare un contributo, Ricci ha ricordato la modifica dello statuto dell'Anpi che, un quinquennio fa, ha permesso l'iscrizione (in qualità, appunto di "antifascisti") di "coloro che intendono impegnarsi per conservare, tutelare e diffondere" quei valori. L'operazione, evidentemente, è riuscita e, adesso, l'Anpi è una delle poche organizzazione del centrosinistra che vede crescere la sua forza e la sua influenza. Ricci ha detto che l'Asociazione partitgiani intende svolgere proprio il compito di "recuperare e attualizzare la nostra Storia" e di riportare a tutti i livelli della politica e della vita nazionale i motivi, i temi (a partire dalla difesa della libertà in tutte le sue forme) che furono alla base della vicenda partigiana. ''I partigiani non muoiono - ha detto Marisa Ombra, che ha aperto il congresso torinese - loro saranno la nuova Anpi: stiamo cercando di avvicinare i giovani a diventare la nuova classe dirigente dell'associazione. I nuovi partigiani sono le donne, gli studenti, tutti quegli italiani che con generosità, passione, entusiasmo stanno opponendo un muro ai detrattori dei diritti e del vivere civile''. E il primo riconoscimento al congresso (cui partecipano 316 delegati e che si conclude domenica) è venuto dal messaggio augurale del capo dello Stato.  "Ho gia' avuto modo di ricordare - ha scritto Giorgio Napolitano -  celebrando a Reggio Emilia la 'Giornata del Tricolore', l'insostituibile ruolo  della Resistenza nella liberazione dal fascismo e nella affermazione di principi  che vennero poi consacrati nella Costituzione repubblicana: l'amore di Patria al  di fuori di abberranti chiusure nazionalistiche, la ricerca di una effettiva  giustizia sociale, l'aspirazione alla pace attraverso la partecipazione alle  organizzazioni internazionali e la creazione in Europa di una comunita'  sovranazionale di stati democratici". ''Nelle celebrazioni di Italia 150 - ha sottolineato il sindaco di Torino, Sergio Chiamparino che ha aperto i lavori - c'e' la volontà di una parte grande dell'opinione pubblica di essere protagonista. C'entra molto con la Resistenza che è stata una guerra di popolo e ha creato le basi per la Costituzione, fondamento delle istituzioni di cui la gente vuole riappropriarsi. Bisogna perseverare la memoria perché solo così si può sconfiggere la paura e riconquistare la speranza''. Protagoniste del congresso - al quale sono intervenuti la leader della Cgil, Susanna Camusso e il presidente emerito della Corte Costituzionale, Gustavo Zagrebelsky  - sono le donne (un terzo dei delegati e presidenti di una quarantina dei 110 comitati provinciali) e i giovani sotto i trent'anni che hanno inaugurato una nuova stagione dell'associazione.  ''Dobbiamo avere la capacita' di indignarci - ha affermato Diego Novelli, presidente dell'Anpi di Torino - perché il motore della resistenza antifascista è stato proprio la forza e lo spirito dell'indignazione. L'Anpi ha la forza morale per scuotere le coscienze, denunciare le barbarie che tutti i giorni sono davanti ai nostri occhi''. Messaggi anche dal segretario del Pd Pier Luigi Bersani e da Piero Fassino. Leggi i commenti I commenti dei lettori 
TRIPOLI - Lo scudo dell'Alleanza Atlantica ci sarà, "per proteggere i civili e imporre la no-fly zone". L'annuncio del ministro degli esteri turco, Akhmed Davotoglu che aveva parlato di comando all'Alleanza a partire da lunedì o martedì è stato confermato, ma solo in parte, dal segretario generale della Nato Rasmussen. "Proteggeremo i civili", ha detto dopo il Consiglio Atalantico, "e imporremo la no-fly zone". Poi, alla Cnn, lo stesso Rasmussen ha detto che la Nato avrà la guida delle operazioni per la zona di non sorvolo entro un paio di giorni". Sulla guida unificata restano dunque problemi aperti. Si sta infatti ancora valutando l'opportunità che l'Alleanza Atlantica assuma "maggiori responsabilità". Rasmussen ha così fatto chiaramente fatto intendere che ci sono alcuni aspetti dell'operazione (i bombardamenti sugli obiettivi militari a terra, per esempio) che rimarranno per il momento in mano all'attuale coalizione. Anche se l'Alleanza non esclude di poter assumere un ruolo più ampio "a breve". "I raid aerei stanno avendo successo e continueranno", aveva assicurato in mattinata il ministro degli Esteri francese, Alain Juppé prima che gli ambasciatori dell'Alleanza si riunissero a Bruxelles, dopo l'ennesima vana tornata di negoziati per definire una struttura di comando delle operazioni. Era soprattutto la Francia a insistere nel voler lasciare il controllo politico di Odissey Dawn nelle mani della coalizione internazionale (una sorta di 'cabina di regia' politica). Adesso che il comando passa alla Nato anche l'Olanda parteciperà alle operazioni per imporre una zona di esclusione aerea sulla Libia. E gli Stati Uniti hanno specificato che il loro sarà un "ruolo di sostegno" nella seconda fase dell'operazione in Libia e non forniranno più i caccia per i raid, ha detto il portavoce della Casa Bianca Jay Carney: "Gli Stati Uniti continueranno ad avere un ruolo ma sarà un ruolo di supporto ed assistenza", ha spiegato. Intanto, i caccia occidentali, dopo aver neutralizzato le difese aeree di Gheddafi, hanno martellato per tutto il giorno obiettivi militari libici ma non sono riusciti ad impedire che i tank del Colonnello rientrassero nella città di Misurata, dove si combatte ferocemente strada per strada e si contano 109 morti e 1.300 feriti, secondo medici del locale ospedale. La situazione è migliorata in serata, quando alcuni abitanti del posto hanno riferito che dopo i raid aerei di oggi della coalizione l'artiglieria e i tank delle forze leali al rais hanno smesso di sparare. La quinta notte di raid sulla Libia ha lasciato intatte le roccaforti militari del Colonnello. A metà giornata si è saputo che un jet libico, un monomotore G2 Galeb di fabbricazione Jugoslava, è stato distrutto da un caccia francese Rafale subito dopo l'atterraggio all'aeroporto di Misurata. Le prime notizie parlavano di abbattimento in volo dell'aereo libico ma un portavoce militare francese, il colonnello Thierry Burkhard, ha precisato che l'aereo è stato colpito da un missile aria-terra poco dopo l'atterraggio a Misurata. Si tratta del primo velivolo colpito dall'imposizione della No fly zone. Poi in serata sono ripresi i bombardamenti della coalizione sulla capitale libica e la contraerea è entrata in azione. La tv di stato ha riferito di raid aerei alleati anche ad Al Jamil, in Tripolitania. "La città di Al Jamil ha subito  un attacco colonialista e crociato", ha annunciato la tv. In serata, anche a Tripoli si sono tornate ad udire forti esplosioni seguite dalle raffiche della contraerea. Secondo la tv satellitare panaraba Al Arabiya, i caccia della coalizione hanno attaccato nuovamente la caserma di Bab Al Azizia, dove si trova il bunker di Gheddafi. La notte era stata bombardata una base militare di gheddafiani a Tajoura, alla periferia orientale della capitale. Tripoli intanto continua a seppellire i suoi morti. Dall'inizio dei bombardamenti c'è stata la seconda cerimonia funebre delle vittime dei raid aerei condotti dalla coalizione. Sono almeno 30 le bare che sono state portate al cimitero dei Martiri sulla strada costiera verso al-Tajura. Oltre un migliaio di persone è venuto a rendere omaggio e a gridare slogan contro Obama e Sarkozy. Il governo libico ha denunciato che sotto le bombe della coalizione sono morte finora centro persone nel paese. Il segretario generale dell'Onu Ban Ki-moon, per di più, ha fatto sapere che governo di Tripoli è stato avvertito del fatto che "ulteriori misure che vanno al di là della risoluzione 1973" potrebbero essere adottate dal Consiglio di Sicurezza delle Nazioni Unite nei confronti della Libia se il governo di Muammar Gheddafi non seguirà le richieste della comunità internazionale. Cosa che il Raìs di Bagdad non sembra intenzionato a fare. La capitale libica resta sotto le bombe e mentre i leader europei si riunivano a Bruxelles per discutere se procedere a un embargo petrolifero completo - con misure di restrizione commerciale che vadano oltre a quanto previsto dall'Onu e messo in pratica dalla Ue -, la tv di Stato libica, Al Jamahiriya, ha mandato in onda la notizia che obiettivi "militari e civili" di Tripoli sono stati colpiti all'alba di oggi dalle forze della coalizione internazionale. Il servizio televisivo ha mostrato immagini di persone ferite ricoverate nell'ospedale della capitale. Alcuni funzionari hanno portato anche i cameraman della Reuters in un ospedale dove sono stati mostrati loro i cadaveri di 18 uomini, alcuni carbonizzati e irriconoscibili, dicendo che erano civili e militari uccisi dai bombardamenti. Si tratta dei primi reporter stranieri a cui sono state mostrate vittime di bombardamenti, che secondo i libici sarebbero decine di civili. Ma non ci sono conferme mediche ufficiali. Sul terreno Gheddafi intanto ha intensificato la sua offensiva contro gli insorti. Le notizie stentano ad arrivare da Misurata perché la terza città della Libia, che dista 200 chilometri dalla capitale, è praticamente isolata. Coperti dall'oscurità, i tank di Gheddafi sono penetrati in città e hanno martellato l'area vicino all'ospedale. "La situazione è molto grave", ha riferito un medico di Misurata, prima che cadesse la linea. A portare terrore e morte sono anche i cecchini. Le stesse fonti mediche hanno riferito che in una settimana di combattimenti tra forze pro-Gheddafi a insorti in città sono morte 109 persone e altre 1.300 sono rimaste ferite. I ribelli hanno anche annunciato di aver ucciso 30 cecchini del regime nella città contesa. Gli insorti hanno annunciato di avere ripreso il controllo del porto di Misurata, dinanzi al quale stazionano due navi da guerra e alcune imbarcazioni. Nell'area portuale sono rimasti bloccati migliaia di egiziani e di lavoratori subsahariani che cercavano una fuga via mare. Le cose vanno certo meglio per la popolazione civile di Zintan, alla cui periferia i lealisti stanno ammassando truppe e carri armati. Ad Agedabia, accerchiata dalle truppe del Colonnello, sarebbe molto critica la situazione degli ospedali, ormai senza cibo, medicine ed elettricità, ma i ribelli combattono per riconquistare la città che è lungo la strada verso Bengasi. Il colonnello Ahmed Beny, portavoce dell'esercito rivoluzionario, ha detto di aver chiesto alla coalizione internazionale armi anti-carro e munizioni per livellare la disparità di armamenti con le truppe di Gheddafi.  "Ci troviamo di fronte T-72 e T-92, per questo ci servono armi anti-carro", ha detto. A Tripoli, invece, il portavoce del regime, Moussa Ibrahim, ha denunciato la morte di "circa cento civili" sotto le bombe della coalizione internazionale. Sulle possibili vittime civili causate dagli alleati oggi vi sono state dichiarazioni contraddittorie da parte americana: il generale Usa Carter Ham, responsabile dell'Us Africa Command, ha detto oggi a Sigonella di non poterlo escludere. Il portavoce del Pentagono William Gortney ha detto invece di non avere avuto notizie di vittime civili. 
