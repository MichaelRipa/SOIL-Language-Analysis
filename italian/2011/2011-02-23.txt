Bancomat senza soldi? Un rischio che potrebbe diventare realtà se non rientra la protesta delle guardie giurate della Mondialpol, il marchio più importante del settore vigilanza e trasporti valore sulla piazza torinese. Da ieri i dipendenti sono in sciopero. O meglio. Si sono “sospesi” dal lavoro, non avendo proclamato lo stop con il preavviso previsto dalle regole del settore. La prefettura sta tenendo d’occhio la situazione e ieri mattina, dopo il fermo dei mezzi, si sono presentati anche gli agenti del commissariato Madonna di Campagna sul piazzale della sede di via Reiss Romoli 235. E la prefettura ha deciso di convocare per questa mattina azienda e sindacati. All’origine della protesta la richiesta di cassa integrazione in deroga avanzata dalla Mondialpol, gruppo All System, alla Regione: trattamento richiesto per circa 140150 guardie giurate, in pratica quasi tutto il settore trasporto valori, anche se l’azienda ha ribadito che la cassa sarebbe a rotazione e colpirebbe gruppi di 4050 alla volta per un periodo di quindici giorni. La società motiva la richiesta con il drastico calo del giro d’affari, causa crisi e minore circolazione di denaro, e durante la trattativa ha sostenuto di aver perso circa 1 milione di euro. Una situazione che si protrae da un anno. I sindacati vorrebbero adottare strumenti differenti per affrontare la situazione, dai contratti di solidarietà alla cassa integrazione straordinaria, strade che Mondialpol non vuole prendere in considerazione perché troppo costose. E durante una delle riunioni i dirigenti della società avrebbero ribadito che l’unica soluzione è quella della cassa in deroga, altrimenti l’azienda potrebbe essere messa in liquidazione. Battuta che i sindacati hanno preso come una forzatura, anche se tra i dipendenti serpeggia il timore di un forte ridimensionamento. Tanto che dopo l’assemblea di ieri mattina all’alba hanno deciso spontaneamente di incrociare le braccia e di non riprende l’attività fino a quando non verrà ritirata la richiesta di cassa. «È una situazione risolvibile — sottolinea Nicola De Filippis della FilcamsCgil — l’importante è che l’azienda faccia un passo indietro e studi un percorso che non penalizzi solo i lavoratori». Anche il segretario della FisascatCisl, Bruno Cordiano, è convinto che da parte dell’azienda «ci debba essere una dimostrazione di buona volontà: avanza solo richieste di cassa integrazione senza prospettare un piano di rilancio della Mondialpol, lamentano tra l’altro una concorrenza sul mercato torinese poco comprensibile». E Calogero Saldi della Cisal non riesce a capire dove sia la crisi: «Continuiamo a fare ore di straordinario — sottolinea — se il lavoro fosse organizzato in maniera differente non ci sarebbe bisogno della cassa. La All System continua a togliere commesse alla Mondialpol per dirottarle su altre società del gruppo». Azienda e sindacati si ritroveranno all’alba per capire se ci sono gli spazi per trovare un’intesa e sbloccare la situazione. Per il momento tutti i servizi legati ai trasporti valori, dal ritiro degli incassi nei grandi poli commerciali al carico bancomat, passando per la distribuzione per le filiali delle banche, rimane bloccato. Le guardie giurate oggi si presenteranno in via Reiss Romoli in divisa ma non entreranno in servizio fino a quando non si troverà un accordo che li metta al riparo dalla cassa integrazione in deroga. 
MILANO - La sconfitta al 90' brucia, ma l'Inter non molla: a Monaco affronterà il ritorno con il Bayern convinta dei propri mezzi. Leonardo è sereno: "La sconfitta è sconfitta, naturalmente, ma è arrivata inaspettata e immeritata. Sembrava che ormai si andasse verso lo 0-0, queste sono due squadre che possono vincere o perdere, oggi non abbiamo sfruttato le nostre occasioni ed è andata così. Certo, perdere all'ultimo minuto fa male. Andiamo a Monaco convinti dei nostri mezzi, senza paura, possiamo farcela". "NULLA DA RIMPROVERARE AI MIEI" - All'Allianz Arena ci vorrà l'impresa, ma Leo non dispera. "Il Bayern è una squadra che fa grande possesso palla, ha prodotto un grande volume di gioco ma lo sapevamo - continua il tecnico brasiliano - Ci siamo comportati alla grande, dal punto di vista tattico siamo stati intelligenti nel coprire gli spazi, prima del gol Gomez non aveva mai toccato palla". E a fare la differenza è stato proprio l'ultimo pallone. "Ma io sono tranquillo - continua in vista del ritorno - Sarà difficile ma possiamo vincere, oggi abbiamo avuto sei occasioni, alcune clamorosissime. Alla squadra non posso rimproverare niente, forse all'inizio eravamo troppo indietro ma negli ultimi 15 minuti del primo tempo e per tutto il secondo ce la siamo giocata alla pari e quando abbiamo concesso qualche occasione è stato più per la bravura del Bayern". "NON SIAMO STATI TIMIDI" - "Non c'era timore, abbiamo giocato in modo diverso rispetto agli ultimi tempi, anche perché c'erano giocatori in condizioni diverse. Ma in realtà non siamo stati timidi, è anche il modo di giocare del Bayern che ci ha costretto a giocare così, loro fanno tanto possesso, che è una loro caratteristica, e quindi forse ci è sembrato quasi più naturale aspettarli. Comunque ripeto, è tutto aperto, nulla è perduto. Oggi è stata una partita giocata alla pari, abbiamo lo stesso cercato di vincere pur giocando in modo diverso e abbiamo avuto tante occasioni". Perché non ha affiancato un altro giocatore a Eto'o: "C'ho pensato a lungo, potevo inserire Pandev, però poi ho visto che comunque le azioni pericolose le abbiamo costruite ugualmente". Leonardo assolve Julio Cesar: "Un errore ci può stare, ma non succede niente, non deve scusarsi". Il portiere, dopo aver subito il gol di Gomez al 90', si era scusato con la curva Nord di San Siro. VAN GAAL: "GARA DIVERTENTE" -  "E' stata una gara divertente, con chance per entrambe le squadre. Noi ne abbiamo avuta qualcuna in più ed alla fine abbiamo anche segnato il gol vittoria". Il tecnico del Bayern Luis Van Gaal analizza così il match contro l'Inter. "Mi è piaciuto il secondo tempo della mia squadra - ha detto Van Gaal a Sky -, l'atteggiamento offensivo, l'aver fatto correre a vuoto l'Inter, aver mantenuto il possesso di palla ed aver segnato quel gol nei minuti finali. L'Inter? Mi ha sorpreso perché ha creato tante occasioni da gol, forse 8 contro le nostre 10, è stata una bellissima gara, è stato molto bravo anche il nostro portiere". Leggi i commenti I commenti dei lettori 
UNA guerra col Quirinale. E anche col ministro Tremonti, che dei voleri del Colle si è fatto interprete. La questione degli abbattimenti di case abusive scava un fossato fra centrodestra campano e istituzioni. I parlamentari del Pdl campano hanno tentato fino all’ultimo ieri di salvare lo stop agli abbattimenti. Tremonti aveva rivelato che era fra le misure che avevano provocato la bocciatura di Giorgio Napolitano al decreto Milleproroghe. Andava dunque tolta di mezzo. Ma le pressioni dei parlamentari campani del Pdl, guidati da Nicola Cosentino, avevano quasi convinto il governo al ripescaggio, con una sola modifica: far salve le sentenze già passate in giudicato, circa il 20 per cento delle 60 mila cause a rischio abbattimento. A sera però da Palazzo Chigi sono arrivate le voci secondo cui Tremonti aveva tagliato di netto la materia. Ne è nata una mezza rivolta. I senatori del Pdl esprimevano «profonda amarezza e forte disappunto» e hanno fatto presente che la disposizione tagliata «era pressoché identica a quella contenuta nel decreto legge 62/2010 controfirmato dal presidente della Repubblica e approvato dal Senato». I deputati Vincenzo D’Anna e Antonio Milo davano quasi appuntamento fuori al governo: «Domani (oggi per chi legge, ndr) lo impegneremo in aula ad adottare apposite misure». Una richiesta di un altro decreto ad hoc. Il testo del maxiemendamento su cui Berlusconi chiederà la fiducia arriverà in aula stamattina. Ma i 60 mila abbattimenti si confermano una scomoda carta d’identità con la quale la Campania si presenta regolarmente in Parlamento. Ci si provò già un anno fa, la cosa venne bocciata in finanziaria. Ma il terrore delle ruspe, il senatore Carlo Sarro, ha riproposto l’emendamento di recente nel Milleproroghe. Si prevedeva la sospensione in Campania fino alla fine dell’anno delle demolizioni già disposte con sentenza penale. La cosa riguardava solo prime case e case occupate da soggetti privi di altra risorsa abitativa, ma si salvavano anche abusi in aree a vincolo. Lo scopo esplicito era di attendere la revisione dei piani paesistici e dei relativi. Il che alimenta ancor più le preoccupazioni di ambientalisti e di quanti ritengono che si tratti di un nuovo condono di fatto. Giulia Maria Crespi, presidente del Fai che sabato si riunisce a Napoli, ha chiamato in causa il presidente della Regione: «Non posso credere che Stefano Caldoro porti avanti questa operazione». Caldoro non commenta, ma pare che sia stato colpito soprattutto da quel «porta avanti». Cosa che lui ritiene di non aver mai fatto perché nulla del genere è mai uscito dalla sua amministrazione. Piuttosto, ha ricordato ieri ai suoi collaboratori, si è sempre trattato di opera dei parlamentari Pdl. Gli stessi che ieri, stretti intorno al coordinatore regionale Nicola Cosentino, hanno discusso molto di come salvare il salvabile. «Se la norma antiruspe restasse lì  diceva ancora nel pomeriggio il pd Ermete Realacci  sarebbe una profonda ferita, un altro colpo alla legalità». Il Wwf ne segnalava la incostituzionalità sia perché agisce su sentenze penali sia perché stabilisce un diverso trattamento fra cittadini campani e del resto d’Italia. Un clamore che non convince l’assessore regionale Marcello Taglialatela: «Mi stupirebbe la bocciatura. Tra l’altro, mi pare che Napolitano se la sia presa soprattutto con provvedimenti che delineavano una seconda finanziaria, ma qui di finanziario non c’è nulla. Siamo solo di fronte a prime case. E a un possibile paradosso: demolire oggi quello che fra breve potrebbe essere consentito dal nuovo piano casa regionale». 
UN SEMPLICE esame delle urine, meno costoso e meno doloroso delle tecniche attuali, sarà sufficiente per diagnosticare il tumore della vescica che conta ogni anno, solo in Piemonte, 95,7 nuovi casi tra gli uomini, ogni centomila abitanti, e 22 tra le donne. Con possibilità di successo che toccano il 96 per cento. Lo ha messo a punto il team di ricercatori della clinica urologica delle Molinette, guidati da Dario Fontana e Paolo Destefanis, in collaborazione con Francesco Turrini e Giuliana Giribaldi del dipartimento di Genetica, Biologia e Biochimica. Insieme, in sette anni di ricerche, hanno scoperto che nelle urine di malati di tumore della vescica si trovano fosfoproteine espresse dal carcinoma. Poiché queste molecole sono di natura molto instabili, Fontana e i suoi ricercatori temevano di non riuscire a elaborare un esame che potesse individuarle in maniera affidabile. Invece così non è stato: da uno studio condotto su 66 pazienti e 82 persone sane è risultato che il test ha una sensibilità del 96 per cento e una specificità del 100 per cento. Su cento pazienti malati il test ne individua 96, mentre nei sani non si trova alcun falso positivo. Si tratta di un risultato molto importante, tanto che "The Journal of Urology", prestigiosa rivista scientifica americana di urologia, ne ha accettata la pubblicazione, perché la tecnica fino a oggi più accurata per la diagnosi del carcinoma della vescica è la cistoscopia, che ha percentuali di successo simili al nuovo test ma che è costosa e fastidiosa per il paziente. Esistono, in alternativa, degli esami delle urine che non hanno raggiunto però la stessa accuratezza. "L’esito di questa nostra scoperta, se sarà confermata dallo studio multicentrico che stiamo avviando con altri ospedali in Europa — spiega Dario Fontana, della clinica urologica dell’Università di Torino — è che in futuro si potrà mettere a punto un test molto meno costoso e invasivo che potrà essere utilizzato sia per lo screening della popolazione considerata a rischio, sia come test di controllo periodico per coloro che hanno già subito l’asportazione di una neoplasia". Il tumore della vescica è tre volte più frequente nell’uomo rispetto alla donna ed è in costante aumento nei Paesi industrializzati. Anche se oggi le norme di prevenzione dei tumori professionali hanno notevolmente ridotto i rischi, tuttavia chi lavora a contatto con sostanze come le amine aromatiche, usate nelle fabbriche di coloranti chimici, tessili, e nell’industria metalmeccanica, ha un rischio maggiore di contrarre questa grave malattia. Anche il fumo di sigaretta si impone come importante causa di carcinoma della vescica e i forti fumatori hanno un rischio fino a sei volte superiore rispetto ai non fumatori. Allo stato attuale la diagnosi si basa ancora, nel maggior numero dei casi, sul riconoscimento dei sintomi, che possono manifestarsi quando la malattia è già avanzata e può essere necessaria l’asportazione della vescica. 
Telecom Italia Media stacca la spina a Dahlia: "Ritengo poco probabile che si riesca a chiudere in modo positivo questa trattativa". Parola di Giovanni Stella, l'amministratore delegato di Ti Media che commentando i conti, in crescita, della società ha messo di fatto la parola fine alla storia della pay tv: "Non ci sono le condizioni per l'operazione. Per adesso non ho chiuso la banda a Dahlia per non generare gravi danni a Ti Media, ma presumibilmente succederà entro fine mese". Anche perché il tempo limite per raggiungere un accordo è stato fissato dal liquidatore Mauro Paoloni entro venerdì prossimo. "Sono in corso delle negoziazioni  -  ha proseguito l'ad di Ti Media -, ci hanno chiesto di fornire la banda e noi ci siamo detti disponibili a un prezzo che sia incentivante come lo è per altri canali e abbiamo chiesto che questa banda sia garantita da una fidejussione bancaria. Ti Media fa tutto quello che è nelle sue possibilità ma non posso essere un istituto di beneficenza". Insomma sta per naufragare il piano messo a punto da Filippo Chiusano che aveva proposto anche a Ti Media di diventare azionista di minoranza della newco "se l'operazione fosse stata un successo". Un probabilità  -  secondo Stella  -  "remota". Molto più agile per il manager l'analisi dei conti 2010: "Sono stati superiori agli obiettivi del piano industriale, che prevedeva il raggiungimento del break even dell'ebitda", spiega la nota della società che ha registrato un miglioramento dell'indebitamento a 115,5 milioni di euro (345,1 a fine 2009). Questo però potrebbe essere l'ultimo bilancio chiuso da Stella: "Forse  -  ha detto - è il momento di passare la mano, anche se non sarà facile. Il consiglio di amministrazione che ha approvato questo bilancio è scandenza. E io sono vecchietto e malato...". I ricavi di Telecom Italia Media sono ammontati a 115,6 milioni (+1,7%), l'ebitda è stato negativo per 35,6 milioni, con un miglioramento di 2,2 milioni rispetto all'anno precedente. Il fatturato di Mtv è aumentato di 0,4 milioni a 97,8 milioni, a 12,3 milioni l'ebitda in crescita di 1,4 milioni. Il giro d'affari dell'operatore di rete Timb (la società che affitta i multiplex per la banda larga) sono ammontati a 76,1 milioni (+53,1%) e l'ebitda di 34,7 milioni. Nella stagione autunnale, inoltre, La7 ha raggiunto uno share del 3,5%, in miglioramento rispetto al 3% del 2009. "Ti Media  -  continua la nota della società - conferma gli obiettivi di crescita del piano industriale precedente, anche se con un rallentamento nel 2011 a causa della liquidazione di Dahlia". Il piano industriale al 2013 prevede poi un crescita dei ricavi a un tasso medio annuo del 10%, mentre l'obiettivo è portare l'ebitda a pesare per il 22-25% del fatturato. A fine 2012 la società prevede inoltre di avere un free cash flow positivo, mentre nei tre anni verranno investiti 180 milioni: 65 milioni saranno sull'operatore di rete, 90 per l'acquisto di diritti tv, 25 per altri investimenti tecnici. 
L’ITALIA unita è una corda tesa che vibra da nord a sud. E ad agitarla con il plettro nell’attesissima "Notte tricolore" del 16 marzo, preludio musicale alle celebrazioni in programma il giorno successivo per i 150 anni dell’Unità d’Italia, saranno i chitarristi e cantanti Pino Daniele e Davide Van de Sfroos, che presi nella loro storia rappresentano un po’ il sud e il nord della musica italiana, i quali si esibiranno sul palcoscenico di piazza Vittorio Veneto in una serata di grande richiamo che sarà la più importante fra i numerosi eventi nottambuli targati Italia 150 e si svolgeranno in contemporanea nelle altre principali piazze italiane. La coppia di artisti scelta dall’agenzia Consel Pubblico&Privato di Varese, incaricata di organizzare la notte di gala a Torino, sarà quindi l’attrazione principale della lunga notte nella prima capitale dell’Italia unita, e porterà sotto la Mole non soltanto un inno alla musica italiana, ma anche un omaggio ai diversi dialetti regionali e locali che fanno parte del vasto patrimonio di bellezza e di identità del Paese. Una parte di serata sarà allora tutta per il re del blues latino, peso massimo della canzone d’autore di impronta partenopea, l’uomo in blues che ci ha regalato brani come "Yes I know my way", "Je so’ pazzo", "Viento ‘e terra", "O’ scarrafone", "Voglio di più", "Anna verrà" e "Napul’è", grande amico e collaboratore di Massimo Troisi (icona della comicità malinconica italiana) per cui ha realizzato le colonne sonore di "Le vie del Signore sono finite" e "Ricomincio da tre", e che tornerà a Torino per dare voce al Mediterraneo e al suo amato sud durante i festeggiamenti per il centocinquantenario. Da sempre Pino Daniele rivendica le sue radici meridionali, che sono una fonte continua di ispirazione per il suo repertorio in continua evoluzione, dal primo album "Terra mia" del 1977 fino all’ultimo "Boogie Boogie Man" pubblicato lo scorso novembre. "Più di trent’anni di carriera nel segno del Mediterraneo — ricorda l’autore di "‘O cammello ‘nnammurato" — e tutti vissuti assieme ai miei ragazzi, i miei musicisti, che come me sono uomini del sud. In comune abbiamo il modo di sentire e di creare la musica. Uno come Rino Zurzolo, mio storico bassista, ha il sangue meridionale che circola nella sua musica". E se Daniele spingerà sull’accento del sud, il cantautore lombardo Davide Van de Sfroos, portavoce nel mondo del dialetto tremezzino, il laghée, quello che si parla sulle rive del lago di Como, sarà il rappresentante della musica del nord Italia nella notte di veglia per i 150 anni dell’Unità, ma anche delle tipiche parlate locali che rischiano l’estinzione. "Cancellare i dialetti sarebbe come limare gli Appennini — dice il moderno menestrello del nord, che ha partecipato con successo all’ultima edizione del festival di Sanremo con la sua nuova canzone dal titolo "Yanez" — perché l’Italia rimane unita anche grazie all’identità dei nostri dialetti regionali e degli idiomi locali. Penso sinceramente che inizierò a preoccuparmi sul serio il giorno in cui parleremo tutti un italiano commerciale misto all’inglese". Premiato con la Targa Tenco nel 2008 per il «miglior album in dialetto», Davide Bernasconi, in arte Van de Sfroos, sarà dunque l’altra metà del palco di Italia 150, e fra le sue innumerevoli composizioni — da "E semm partii" fino al penultimo album "Pica!" — proporrà dal vivo anche la canzone sanremese nella quale riaffiorano il ricordo della figura paterna e molti personaggi dalle storie di Emilio Salgari, che ricompaiono invecchiati sotto il sole tiepido della riviera romagnola, come ad esempio un Sandokan che "ha imparato a pilotare le infradito… cun’t el mohito e ‘l bigliett cun soe l’invito". La partita, insomma, si giocherà in una sola notte fra questi due poli opposti del cantautorato italiano, in una sorta di amichevole duello dialettale che potrebbe essere un omaggio curioso e divertente al pluralismo espressivo nell’ambito della produzione musicale del nostro paese. 
BOLOGNA - Malesani si sfoga dopo il ko con la Roma: "Quello che è successo l'ha visto tutto lo stadio, ho parlato anche con Banti, accetto la sua decisione ma non la capisco. Se uno prende la palla con la mano il regolamento parla chiaro, andava espulso. Ha deciso in altro modo, nessun problema. Siamo abituati a queste cose". Il match, secondo il tecnico rossoblu, è stato condizionato dalla mancata espulsione del centrocampista giallorosso, autore del gol decisivo, che già ammonito ha rischiato l'espulsione per un plateale fallo di mano che l'arbitro Luca Banti non ha punito con il secondo giallo. PARI PIU' GIUSTO - Ma al di là dell'episodio contestato, Malesani recrimina anche sul risultato: "E' vero che non abbiamo fatto un tiro in porta ma non l'hanno fatto neanche loro. Il risultato doveva essere 0-0, ma loro hanno fatto un tiro che è stato deviato e hanno fatto gol. L'unica differenza è stata questa, perché la partita è stata equilibrata. Loro avevano il nuovo allenatore e forse per questo erano molto motivati, noi stiamo bene e lo abbiamo fatto vedere anche oggi, abbiamo spinto più noi e il pari era il risultato più giusto. Faccio i complimenti ai miei giovanotti - continua - Casarini era alla seconda volta da terzino destro, non mi sembra che né Vucinic né Menez siano stati pericolosi, mi dispiace che il pubblico l'abbia fischiato". COMPLIMENTI ALLA ROMA - Malesani preferisce non parlare del cambio di panchina in casa giallorossa: "Non mi piace parlare degli altri, io penso alla mia squadra. Però posso dire che i nostri avversari hanno giocato una gara molto accorta. Complimenti. Ci hanno chiuso tutti i varchi e noi non siamo stati efficaci negli ultimi 20 metri. Loro erano con dieci giocatori in difesa, erano molto attenti, molto concentrati e se non siamo riusciti a concretizzare il merito è della Roma". DI VAIO: "ROMA MOLTO ATTENTA" - Anche a Di Vaio non è andata giù la mancata espulsione di De Rossi: "E' stato un fallo di mano a metà campo, pensavamo fosse volontario e che potevano rimanere in 10 - ha detto l'attaccante rossoblù -. L'arbitro ci ha spiegato che non era un'azione pericolosa, era lontana dalla porta e per questo non l'ha ammonito. A parte questo, ho trovato una Roma molto attenta, adesso i giocatori si sentono molto più responsabili visto che l'allenatore è andato via. Noi non siamo stati molto pericolosi, ma abbiamo ribattuto colpo su colpo, era giusto il pareggio, la gara è stata sbloccata da un episodio. Abbiamo poco da recriminare, ci dispiace solo per il risultato. Ripartiamo, prepariamo la gara di sabato a Torino che sarà una battaglia". Il Bologna deve ancora conquistare la salvezza: "Ci siederemo quando avremo 40-42 punti, ne mancano ancora, siamo arrabbiati perché oggi non ne abbiamo fatti e sabato avremo una gara difficile - ha aggiunto Di Vaio - . Servirà fare una grande gara e portare a casa punti a Torino. Contratto rinnovato? Ancora no, non è ancora il momento, prima la salvezza". Leggi i commenti I commenti dei lettori 
