TORINO - E' l'ennesimo atto d'amore verso la Juventus. Alessandro Del Piero dà una scossa decisiva nelle trattative per il rinnovo del contratto e dichiara con una punta di amarcord: "Ho firmato il mio primo contratto con la Juventus in bianco, firmerò anche quello che sarà l'ultimo della mia carriera con questa maglia in bianco. Ci tengo a sottolineare che il legame per la maglia e per i tifosi per me non è quantificabile". Del Piero, dopo diverse settimane di trattative, prende parla ai tifosi dalle pagine del suo sito: "Credo sia arrivato il momento di parlare direttamente con voi che mi seguite con tanta passione da tanti anni giorno dopo giorno. Da tempo leggo accanto al mio nome riferimenti a situazioni e comportamenti che non mi appartengono e questo mi amareggia". Del Piero, che compirà 37 anni a novembre, indossa la maglia della Juventus dalla stagione 1993-1994. Con la casacca bianconera vanta 667 presenze e 280 gol. "Il motore della mia carriera è stato da sempre l'amore profondo per il calcio, per la maglia della Juventus e per i suoi tifosi. Non per i soldi: ho guadagnato molto nella mia vita, avrei potuto guadagnare anche di più altrove accettando le offerte che più volte, anche ultimamente, mi sono state fatte". Del Piero spiega anche dei retroscena sui colloqui con il presidente Andrea Agnelli. "Ho parlato al Presidente, non di aspetti economici, ma della mia volontà di mettere a disposizione anche per il prossimo anno la mia determinazione, la mia professionalità e la mia passione, la mia voglia di vincere ancora, la voglia che mi ha accompagnato dal torneo di Viareggio al Mondiale, per non parlare della Serie B". Leggi i commenti I commenti dei lettori 
Bloccate le notifiche delle multe. I vigili senza divisa non potranno assicurare il servizio ai seggi elettorali. E per finire una colletta tra i sindacati per comprare giubbotti, palette e cappellini ai nuovi assunti. Ecco la fotografia della polizia municipale, una fotografia di un corpo che rischia di cadere a pezzi. Tre i nuovi fronti caldi, a causa della mancanza cronica di fondi, per il generale Luigi Sementa e i suoi uomini. Il primo è quello delle divise per i nuovi assunti. Le casse di Palazzo San Giacomo sono al rosso. Per i primi 107 vigili assunti (dopo il maxi concorso) a fine dicembre è stato il comando di via De Giaxa a dare fondo alle ultime riserve e a comprare le divise. Ma ora arriveranno gli ultimi 63 neo assunti. Il Comune non ha i fondi. Il comando li ha finiti. E per la prima volta sono gli stessi vigili che si autotassano e i sindacati (tutti) che fanno una colletta per comprare giubbotti, cappellini e palette per i ragazzi che cominciano a lavorare come vigili urbani. È la prima volta che accade in Italia. Il secondo fronte è quello delle contravvenzioni. Di fatto si rischia una sanatoria. Ieri, dopo un fitto carteggio, con l’assessore alla Polizia Municipale Luigi Scotti, la “Imbaplast” (ditta che stampa e imbusta i verbali) ha inviato una mail al Comune avvertendo che il servizio è sospeso, perché il Comune non paga. La ditta vanta un credito da Palazzo San Giacomo di 150 mila euro, per il lavoro svolto dal 2009 ad oggi. Il titolare ha più volte richiesto se non l’intera somma almeno le spese affrontate, ma invano. Così da oggi tutti i verbali (a partire da quelli del 21 dicembre 2010) che erano stati inviati alla ditta per la stampa e l’imbustamento sono bloccati. Dopo 90 giorni le multe, se non vengono notificate, cadono in prescrizione. E con il conseguente danno erariale per le magre casse comunali, il cerchio tristemente si chiude. Terzo e ultimo fronte: il servizio ai seggi elettorali. Con una lettera del 22 febbraio l’assessore Scotti comunica al comandante Luigi Sementa che «nella tornata elettorale saranno impegnati (con relativo ristoro economico) solo i vigili con la divisa, mentre ne saranno esclusi quelli che ne sono privi». Questo non solo comporta un aggravio per l’ordine pubblico (venendo meno del personale), ma anche un danno per chi non potrà fare il servizio straordinario. E, infatti, lo stesso Scotti si chiede (ma non si risponde): «Come possiamo evitare questa disparità di trattamento». L’ultima fornitura di divise ordinata da Palazzo San Giacomo per la polizia municipale risale al 2002. Amaro il commento di Gennaro Martinelli, segretario provinciale Fp Cgil Napoli: «A nulla è servito denunciare in questi anni l’abbandono in cui è stato condotto il servizio di polizia municipale della terza città d’Italia, in grave danno delle aspettative dei cittadini, della legalità e della mobilità. I lavoratori con sacrifici personali hanno sopperito oltre l’inverosimile alla carenze dell’amministrazione, garantendo un servizio di qualità senza mezzi e senza strutture. Ora però siamo al limite». 
ROMA - Si sono giocati stasera, venerdì, due anticipi della settima giornata di serie B. Ambedue sono finiti in pareggio, ma il secondo, quello di Livorno, ha destato assai più interesse del primo, Padova-Piacenza. Quest'ultimo, il primo, appunto, si è chiuso a reti inviolate ed è stato di una noia mortale. La cronaca ovviamente è stata scarna: occasionissima nei minuti iniziali per i padroni di casa, ma De Paula a tu per tu con il portiere Cassano tira a lato. In chiusura di match, invece, l'azione gol più nitida costruita dal Piacenza: Cacia lanciato a rete vede la sua conclusione deviata da Cano. In classifica il Padova si porta a quota 36, il Piacenza a 32. Il secondo finisce in parità ma con due gol, il secondo dei quali segnato a tempo quasi scaduto: Livorno e Ascoli pareggiano 1-1. Amaranto in vantaggio con uno sfortunato augogol di Di Donato al 24' del primo tempo e bianconeri che raggiungono il pari all'88' con Feczesin, ma la rete è viziata da un presunto fuorigioco di Lupoli. Prima dell'inizio della gara il club amaranto ha ricordato, con un messaggio diffuso dagli altoparlanti e accolto da un lungo applauso del pubblico, il giornalista del quotidiano livornese Il Tirreno, Luciano De Majo, prematuramente scomparso. PADOVA-PIACENZA 0-0 Padova (4-3-3): Cano, Crespo, Portin, Cesar, Renzetti, Pompeu (23′ s. t. Italiano), Bovo, Cuffa, Vantaggiato, Di Nardo(14′ s. t. El Shaarawy), Marcos( 9′ s. t. Ardemagni). A disp: Legati, Trevisan, Menegon, Gallozzi. Piacenza(4-4-2): Cassano, Zenoni, Rickler, Zammuto(32′ p. t. Conteh), Anaclerio, Catinali( 29′ p. t. Mandorlini), Cofie, Avogadri, Bianchi, Cacia, Guerra(31′ s. t. Guzman),. A disp: Volpi, Piccolo, Mei, Donnarumma Ammoniti: Crespo, Renzetti, Anaclerio, Mandorlini LIVORNO-ASCOLI 1-1 (1-0) Livorno(4-4-2): De Lucia, Salviato, Miglionico, Knezevic, Pieri, Luci, Iori, Schiattarella(29′ st Lambrughi), D'Alessandro(17′ st Danielevicius), Belingheri( 35′ st Tavano), Dionisi. A disp: Mazzoni, Bernardini, Parravicini, Antunes Ascoli(4-5-1): Guarna, Gazzola, Marino, Micolucci, Lupoli, Calderoni, Morett( 35′ st Doumbia), Di Donato, Giorgi( 35′ st Uliano), Cristiano( 14′ st Romeo, Feczesin. A disp: Maruantonio, Ciofani, Capogrosso, Capece. Reti: 24′ pt Di Donato (aut), 45′st Feczesin. Ammoniti: Knezevic, D'Alessandro, Iori, Di Donato, Marino, Gazzola, Micolucci, Giorgi Leggi i commenti I commenti dei lettori 
Ancora uno stupro a Roma: è il terzo in una decina di giorni. Stavolta la vittima è una giovane italiana, di origini croate, che ha denunciato di essere stata violentata in serata all'interno dell'ex ambasciata somala in via dei Villini. Tre somali sono stati fermati e portati in questura. FOTO GUARDA IL VIDEO I PRECEDENTI LA PROTESTA DELLE DONNE ALEMANNO E LA SICUREZZA La ragazza, 18 anni, ha raccontato di essere stata stuprata da alcuni stranieri, dopo essere stata portata in un edificio abbandonato dell'ex-ambasciata somala a Roma, in via dei Villini, a pochi passi da via Nomentana, divenuto da tempo un alloggio di fortuna per i rifugiati che raggiungono Roma. La giovane ha detto di essere entrata nello stabile in compagnia di un africano conosciuto alla stazione Termini, proprio per questo gli agenti che stanno indagando sull'episodio analizzeranno anche le immagini riprese dalle telecamere della stazione. Dopo la prima violenza, in un secondo momento altre due persone avrebbero abusato di lei. SONDAGGIO Qual è la vostra "percezione della sicurezza" in città? Dopo lo stupro, la ragazza intorno a mezzanotte è riuscita a scappare dalla casa e raggiungere, in lacrime e senza scarpe né pantaloni, la vicinissima e ben più frequentata via Nomentana dove ha chiesto soccorso ai passanti. A chiamare polizia e 118 è stata una signora sudamericana che lavora in uno dei villini della zona, fermata a sua volta da due giovani turisti tedeschi: i primi incontrati dalla ragazza ma non in grado di comprendere e parlare italiano. La ragazza, in attesa dell'arrivo dell'ambulanza che l'ha poi condotta al policlinico Umberto I, anche se in stato di shock è riuscita a descrivere il luogo della violenza agli agenti di polizia della prima volante del 113 giunta all'angolo fra via dei Villini e via Nomentana. E poco dopo gli agenti, anche su indicazione di alcuni abitanti della zona ai quali la situazione dell'ex ambasciata somala  è ben nota, hanno ritrovato pantaloni e scarpe della ragazza a pochi passi dell'edificio fatiscente (senza luce, acqua e dai cornicioni pericolanti) occupato dai rifugiati. Per oltre due ore polizia e vigili del fuoco, che hanno transennato l'ex ambasciata, hanno  perquisito e ispezionato il villino. E ai loro occhi si è materializzato lo spettacolo allucinante da tempo noto e denunciato da cronache e associazioni umanitarie : in pieno centro di Roma oltre un centinaio di somali senza fissa dimora vivono al gelo, al buio e senza  le minime condizioni igienico-sanitarie. L'ispezione si è conclusa con l'arrivo di due pullman della polizia da almeno 80 posti ciascuno sui quali sono stati fatti salire tutti i somali trovati all'interno dell'ex ambasciata di cui è stato disposto lo sgombero immediato. I testimoni. "Ero al primo piano quando in tanti abbiamo saputo quello che era successo - ha raccontato una delle persone che alloggiavano nell'edificio - c'è stata una lite perchè alcuni di noi volevano avvisare la polizia e altri no. Alla fine mi pare sia stata contattata. La ragazza è scappata in lacrime dall'edificio lasciando sul posto i suoi pantaloni. Lo stupro è avvenuto al piano terra, in quella che una volta era la sala delle conferenze dell'ambasciata". "Abbiamo denunciato noi il fatto - racconta un altro - Uno di noi ha chiamato la polizia e abbiamo trattenuto due sospetti. L'altro è fuggito". Zacaria, uno dei rifugiati che abitava nell'edificio, ha raccontato di "non aver visto nulla,ma di essere stato presente quando è successo il fatto". "Siamo stati noi a denunciare lo stupro - ha confermato - e abbiamo trattenuto due persone mentre l'altro è fuggito, non conosco il suo nome ma potrei riconoscerlo". Un altro dei residenti, ha invece denunciato di "essere stato malmenato e derubato da due agenti delle forze dell'ordine" quando la polizia è intervenuta per sgombrare l'edificio. Il somalo ha anche mostrato una piccola ferita alla testa affermando "di essere stato privato di circa 500 euro". I due rifugiati, insieme ad un altro gruppo di occupanti dell'edificio, sono stati i primi a tornare in via dei Villini dopo l'identificazione fatta in Questura e ora sono in attesa all'esterno dell'edificio dove è in corso una derattizzazione. Il sopralluogo dell'Unhcr. Ancora lo scorso 30 dicembre, dopo un sopralluogo nell'ex ambasciata somala, l'Alto commissariato delle Nazioni unite per i rifugiati (Unhcr) aveva espresso pubblicamente "profonda preoccupazione per le condizioni di degrado riscontrate all'interno di un edificio abitato da 100 a 150 persone, totalmente inadeguate e al di sotto di ogni minimo standard accettabile", impegnandosi a dar vita con il Comune  ad un tavolo "finalizzato trovare urgentemente una soluzione sostenibile". LAURA BOLDRINI Il Campidoglio. L'edificio, ha ricordato il delegato alla sicurezza del sindaco di Roma, Gianni Alemanno, Giorgio Ciardi "era stato sgomberato il 12 novembre 2010 e riconsegnato all'ambasciatore di Somalia". In quell'occasione furono allontanati circa 120 immigrati somali, rifugiati o richiedenti asilo. "L'ambasciatore di Somalia - ha spiegato Ciardi - si è impegnato con il sindaco a rimettere il personale diplomatico all'interno della sede di via dei Villini che verrà riconsegnata tra lunedì e martedì e all'esterno dell'edificio ci sarà un presidio delle forze dell'ordine". FOTO Lo sgombero avvenne durante una operazione antidroga: infatti, due pusher avevano trovato rifugio all'interno della struttura. "Da allora, comunque, la residenza è rimasta vuota dando, così, la possibilità ai vecchi occupanti di riprenderne possesso", ha precisato Ciardi. Alemanno. "Lo stabile va immediatamente sgomberato e i settanta rifugiati politici somali che lo occupano vanno espulsi". Lo ha detto il sindaco di Roma, Gianni Alemanno, al termine dei vertice in prefettura. L'edificio , secondo Alemanno, "va chiuso: o l'ambasciata, che non ne ha più il possesso, è in grado di controllarlo o va murato", ha aggiunto al termine di una riunione con il prefetto Giuseppe Pecoraro, il questore Francesco Tagliente il comandante provinciale dei carabinieri Maurizio Mezzavilla, l'ambasciatore somalo e un rappresentante della Farnesina. "Extraterritorialità - ha aggiunto Alemanno - non significa permettere che possano avvenire dei reati in quella realtà, non può essere la foglia di fico dietro la quale nascondersi". Il sindaco ha sottolineato come "l'ambasciatore della Somalia e le persone presenti hanno detto che sono dei delinquenti. Hanno la qualifica dei rifugiati ma, secondo loro, sono persone che hanno reati sulle spalle. Le persone che volevano integrarsi, lavorare e studiare si sono tutte collocate. Quelli erano lì a compiere solo dei reati". Ma al sindaco risponde l'Arci: "Da mesi abbiamo sollevato la difficilissima situazione di via dei Villini, gli occupanti, tutti di nazionalità somala, sono stati fermati ed identificati dalla Questura di Roma lo scorso dicembre, e sono rientrati nella palazzina fatiscente perchè il Comune di Roma non ha saputo individuare una soluzione degna a questo problema. E non va dimenticato che sono stati gli stessi occupanti ad aver prima di tutti fermato i responsabili dello stupro di ieri sera". "Dicendo di voler procedere all'espulsione di persone riconosciute come rifugiati politici" prosegue l'Arci, "Alemanno dimostra l'ennesima volta di non conoscere gli accordi internazionali e le basi elementari dell'accoglienza di chi ha necessità di essere assistito e tutelato". Il prefetto. "A Roma non c'è nessun allarme sociale e la città non è nel caos", ha detto il prefetto, Giuseppe Pecoraro. "Quanto l'impegno delle forze dell'ordine sia al massimo per garantire sicurezza nella città. Un impegno - ha aggiunto - costantemente attuato insieme alle istituzioni locali con le quali si è alla ricerca di soluzioni sempre migliori per il controllo del territorio". Secondo il prefetto di Roma però alcuni reati e determinate situazioni come la violenza sessuale avvenuta la scorsa notte, la terza in dieci giorni a Roma, non era un tipo di reato "rilevabile" con qualunque strumento di controllo del territorio fosse stato in atto. "Quanto è avvenuto la scorsa notte non poteva essere nè prevenuto e nè interrotto anche se ci fossero per la città ulteriori postazioni fisse o mobili delle forze dell'ordine - ha sottolineato - ma le indagini che sono in corso sono certo si concluderanno nel migliore dei modi perchè la polizia ha i mezzi per poter identificare i responsabili di quanto avvenuto". I precedenti. Intanto città è il terzo stupro in una manciata di giorni. Solo la settimana scorsa una studentessa spagnola aveva denunciato di essere stata violentata vicino a piazza di Spagna . La giovane aveva detto agli agenti di essere stata minacciata  con un coltello da due giovani, forse italiani, che hanno abusato di lei  dopo averla portata con forza tra due auto in sosta. Gli investigatori  stanno ancora svolgendo indagini per verificare la versione della  giovane e rintracciare i presunti aggressori. Qualche giorno prima, invece, una turista statunitense di 27 anni,  era stata aggredita e violentata da un romeno senza fissa dimora, poi  arrestato, in una cabina elettrica a villa Borghese. FOTO "Si tratta di episodi diversi - ha spiegato il sindaco Alemanno - perché gli altri due riguardavano aggressioni in strada mentre quest'ultimo è avvenuto dentro un edificio chiuso e privato: sono cose profondamente diverse che mettere insieme è forzato. Ciò non toglie - ha concluso - che la violenza sessuale è un fenomeno che ci preoccupa e che dobbiamo lanciare campagne formative e di denuncia tali da combatterlo. Però non si può ricavare un teorema da questi tre episodi che sono tra loro eterogenei". GLI STUPRI NEGLI ULTIMI ANNI Reazioni. "L'escalation della violenza a cui assistiamo da settimane, che purtroppo vede il sindaco e la sua giunta immobili, getta un'ombra cupa sulla città", dichiarano Micaela Campana, Valentina Grippo, Emanuela Droghei, Stefania Giunti, Sabrina Alfonsi, Estella Marino e Lucia Zabatta dell'esecutivo romano del Partito democratico: "Questi terribili fatti dimostrano che una città come Roma non si governa con gli slogan o con eventi mediatici, ma con misure concrete. Il sindaco Alemanno spieghi alle donne di questa città cosa pensa di fare per la loro sicurezza. Il Pd Roma organizzerà una fiaccolata sulle scale del Campidoglio mercoledì 2 marzo alle 19. Per far sentire alla città che noi ci siamo, ma soprattutto per chiedere al sindaco di impegnarsi concretamente perché Roma torni ad essere una città nella quale le donne, dal centro alla periferia, si sentano sicure". Duro anche il commento di Francesco Storace, segretario de La Destra: "Per Alemanno l'ossessione è una sinistra che lo vuole morto. E inutile l'inseguimento sulle Olimpiadi. Farebbe meglio a occuparsi della sicurezza, ma sembra avere il terrore di una svolta netta, di destra. Il problema non è quanti assessorati deve avere la Capitale, ma chi garantisce sicurezza in città". L'associazione Donne somale in Italia. "E' una tragedia annunciata", ha detto Zeinab Ahmed Barahow, presidente dell'associazione Donne somale in Italia, con sede nella capitale. "Ormai la palazzina dell'ambasciata somala è come la Somalia, un luogo dove tutti entrano ed escono come vogliono in piena anarchia - ha aggiunto afferma - da mesi chiediamo al governo e alle amministrazioni locali di sgomberare la palazzina". L'INTERVISTA "Devono capire che quella è un'ambasciata - precisa - e non un ricovero per rifugiati, anche se l'attuale governo somalo non ha la forza per riappropriarsi di quella sede". Riguardo la pericolosità della situazione, "da tempo abbiamo chiesto alle autorità italiane di mettere due poliziotti di guardia la sera davanti all'ambasciata, come avviene del resto per molte altre ambasciate, se non altro per controllare che i ragazzi accampati al suo interno non creino problemi", ha sottolineato. "Abbiamo chiesto anche l'aiuto di Medici senza Frontiere perchè c'è un problema sanitario in quella struttura - ha continuato Zeinab Ahmed Barahow - Ho le foto di ragazzi che vivono lì affetti da scabbia. Siamo arrivati al paradosso che quando i clandestini somali arrivano a Lampedusa e chiedono asilo politico danno come indirizzo di riferimento quello dell'ambasciata di Roma. Noi cittadini somali onesti e integrati da tempo chiediamo che finisca questa storia, ma le nostre denunce cadono sempre nel vuoto perchè con il tempo tutti si disinteressano di questa situazione". 
QUANDO il 15 aprile entrerà in camera di consiglio, la corte d’assise «non dovrà tenere conto del dolore, rispettabilissimo, portato in quest’aula, ma delle prove fornite: non ci sono omissioni imputabili ad Harald Espenhahn, lui ha assolto tutti i suoi obblighi». Così l’avvocato Ezio Audisio ha chiesto ieri che l’ad della Thyssenkrupp sia assolto da ogni accusa, a cominciare da quella, contestata per la prima volta, di omicidio volontario con dolo eventuale, «perché il fatto non sussiste», e dai reati colposi perché «non costituiscono reato». L’AD, per il difensore, ha fatto il documento di valutazione dei rischi, ha previsto un sistema di deleghe, ha stanziato fondi per i corsi di formazione, ha tenuto una condotta che non costituisce reato, non ha omesso di stanziare fondi per la sicurezza, e la linea 5 non era a rischio incendio, «non più di quest’aula di tribunale». Assoluzione anche per Marco Pucci e Gerard Priegnitz, «per non aver commesso il fatto». Ma ieri l’avvocato Audisio ha usato toni forti contro le parti civili. Gli enti territoriali, Comune, Provincia, Regione, e anche i sindacati: «nessuno di loro ha diritto di chiedere danni». «Ho ascoltato con sconcerto le loro richieste, sproporzionate e immotivate - esordisce l’avvocato - la Regione ha chiesto 6 milioni, Provincia e Comune 1 milione e mezzo». Cita la sentenza del tribunale di Cuneo per il Molino di Cordero: 5 lavoratori morti a seguito di una tremenda esplosione. «C’è un’inspiegabile differenza di comportamento. Ma l’unica differenza, a parte il numero di vittime, è stato il clamore mediatico. Eppure in quel caso gli enti hanno chiesto complessivamente il risarcimento di un euro simbolico, qui, invece, la Regione chiede un euro per ogni abitante». Il difensore lancia il suo affondo: «Chiedono danni di immagine, ma dove erano gli enti quando dovevano partecipare alle attività ispettive? La Regione l’ha fatto attraverso il comitato di controllo, la provincia talvolta è intervenuta. Il Comune, pur invitato, non si è mai degnato. Hanno avuto un ruolo nella chiusura, si sono seduti al tavolo delle trattative: ma si sono mai occupati di sicurezza? Solo dopo ci dicono che lo stabilimento era abbandonato, dimenticato. Ma prima dov’erano? Questi dati non possono essere trascurati». Ce ne è anche per i sindacati. «Assurde» le loro richieste: «Fiom, Fim e Uil hanno svolto un ruolo nelle fasi finali dello stabilimento. Ma nemmeno in quelle sedi hanno mai segnalato problemi di sicurezza: si è sempre e solo discusso di problemi occupazionali. Quella era l’unica attenzione dei sindacati». «Dov’erano allora quando si sono verificati i fatti? due le opzioni: o, se c’erano, non se ne sono accorti, oppure quei fatti non si sono mai verificati. Dimostrino che hanno avuto un danno e che non hanno concorso alla determinazione di quel danno». La Regione non può essere risarcita «nemmeno per quanto riguarda le spese mediche sostenute «sono state sostenute dalle Asl, realtà imprenditoriali autonome». Nemmeno gli ex colleghi vanno rifondati, e neanche i soccorritori che hanno avuto danni psicologici per aver visto morire i compagni nelle fiamme: «non ci hanno mica contestato le lesioni colpose» commenta il legale. Gli unici risarcibili sono i pochi zii e cognati delle vittime, in quanto prossimi congiunti: ma in separata sede, quella civile. 
PISTOIA - Svolta nell'inchiesta sulla morte dell'ex ct del ciclismo: la sua salma sarà riesumata per essere sottoposta ad autopsia e fare chiarezza sulla sua fine: Franco Ballerini morì il 7 febbraio del 2010 in un incidente al rally di Larciano. dove era in gara come navigatore sulla Renault Clio guidata da Alessandro Ciardi. L'auto si schiantò in un muretto nel corso della prima prova speciale e Ballerini morì praticamente sul colpo nonostante i tentativi immediati di rianimazione. Lo ha disposto per far chiarezza sulle responsabilità della sua fine il sostituto procuratore della Repubblica di Pistoia, Luigi Boccia, titolare dell'inchiesta sulla morte del ct. Tra gli indagati c'è anche il pilota. La riesumazione avverrà il 2 marzo prossimo. La bara di Ballerini è stata tumulata nel cimitero di Casalguidi (Pistoia), dove viveva. Dopo aver ricevuto la consulenza tecnica dell'ingegner Molta, il magistrato ha deciso di far cercare ai medici legali eventuali fratture alla colonna vertebrale o al collo che potrebbero essere avvenute nell'impatto dell'auto contro il muretto a causa di un non perfetto funzionamento dei sistemi di sicurezza. In sostanza il magistrato vuol sapere se le cinture di sicurezza e il collare hanno hanno svolto fino in fondo il loro lavoro. La vedova di Ballerini, la signora Sabrina, è stata informata dal magistrato della nuova attività d'indagine in qualità di "persona offesa". L'autopsia verrà eseguita al cimitero di Casalguidi dove sarà attrezzata una sala apposita. Leggi i commenti I commenti dei lettori 
Comunque andrà sarà un web sindaco.  Anche sotto la Mole si fa strada l’uso di Internet e dei social network per raggiungere i potenziali elettori. Mutuando direttamente dagli Stati Uniti una strategia che ha raggiunto il suo apice durante la campagna 2.0 di Obama, ecco  quindi sempre meno la piazza vera e sempre più quella virtuale, che richiede non meno sforzo ma attenzione ad aspetti diversi, anche se, su un territorio piccolo come la città, nessuno pensa a sostituire il tradizionale porta a porta elettorale. Quella per le primarie 2011 è sicuramente la prima campagna torinese che si spende così intensamente su Internet. Tutti i candidati, tranne Silvio Viale, si sono gettati a capofitto nel web; anche Michele Curto, che ha promosso la propria candidatura per poco più di dieci giorni, lo ha fatto moltissimo attraverso i social network. Gianguido Passoni ha iniziato a raccogliere le proposte dei cittadini cinque mesi prima dalla piattaforma di "Torino bene comune" e ha elaborato, alla fine, un wikiprogramma, cioè un programma con i contenuti suggeriti direttamente dagli utenti. E chi passerà alle primarie affilerà ancor più la strategia per fronteggiare l’avversario elettorale del centrodestra. Lo “spin doctor” di Gariglio ha già in mente di realizzare addirittura una applicazione per iPhone che tenga in contatto il candidato Pd con i suoi elettori 24 ore su 24. In Rete sono tutti amici, si danno del tu e si chiamano per nome. Piero Fassino che ha una vera redazione per il suo sito, e tre studenti della Scuola Holden che raccontano giorno per giorno il suo “viaggio elettorale”, conta su un notevole vantaggio che gli è dovuto dall’esperienza e da una presenza di molti anni ormai come politico su Internet. Fassino a facebook sembra prediligere twitter dove "cinguetta" (ovviamente non è lui), in prima persona, gli avvenimenti salienti della campagna, e risponde in videochat alle domande degli elettori. Su facebook, il suo profilo principale, ha un gradimento di oltre 4700 persone. "Siamo partiti cinque mesi fa e avevamo da recuperare su Fassino 4500 ‘fanpage’ - dice Federico Viano, che segue il profilo di Passoni su social network di Zuckerberg - ce l’abbiamo fatta e siamo la fanpage più seguita delle primarie". Twitter? "All’inizio abbiamo provato a lavorare anche su twitter, ma ci siamo accorti che non è un social network molto usato dai torinesi: ci portava dieci contatti al giorno sul sito, ed erano sempre le stesse persone, così abbiamo mollato". Il sito di Passoni, che ha ospitato per mesi quella che lui chiama la sinistra diffusa torinese che non trova mai un’unica piazza reale, conta più di 1500 contatti al giorno, e i numeri aumentano sensibilmente con il passare dei giorni. Ma la vera impresa l’hanno compiuta i ragazzi che seguono Michele Curto che, dopo aver lavorato per settimane a una ipotetica campagna per Airaudo, si sono buttati a capofitto sul nuovo candidato e hanno creato sito - forse il più originale graficamente - e profili, sia su facebook che su twitter, hanno realizzato video, foto, e incrementato di centinaia di amici il gradimento per il futuro sindaco sostenuto da Sel. Unico praticamente non pervenuto è Silvio Viale, che sulla Rete non ha proprio puntato. E anche Google, che sa tutto, lo riconosce molto più come medico che come aspirante primo cittadino. 
