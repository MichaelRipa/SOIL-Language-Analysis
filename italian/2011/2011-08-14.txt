PALERMO - Il cammino della manovra Tremonti in Sicilia si annuncia in salita. Perché né l'Ars né l'Upi, l'Unione delle Province italiane, presieduta dal numero uno della Provincia di Catania, Giuseppe Castiglione, intendono far passare indenne la manovra che accorpa le Province di Enna e Caltanissetta e obbliga 31 Comuni, la maggior parte dei quali sui Nebrodi, a consorziarsi perché inferiori a mille abitanti. "Avere potestà esclusiva sugli enti locali significa che a legiferare sulla materia deve essere l'organismo regionale, non certo lo Stato - dice Camillo Oddo, vicepresidente dell'Ars - e da questo punto di vista saremo pronti a fare valere le nostre ragioni davanti alla Costituzione", Solleva un problema costituzionale anche Giuseppe Castiglione, secondo il quale "il decreto non solo non taglia i costi della politica ma così com'è incide sui servizi, ma contiene - dice Castiglione - la violazione palese dell'articolo 133 della Costituzione, in cui è espressamente previsto che le nuove Province vengano istituite dai Comuni, di concerto con le Regioni. Chiediamo al governo un tavolo per affrontare questi temi. C'è stata un'apertura, speriamo che in sede di conversione si possano suggerire dei correttivi". Resta aperto il fronte della Regione, che ha annunciato una serie di provvedimenti drastici dai quali recuperare il taglio di 1,4 miliardi ai trasferimenti ordinari, da sommare ai 500 milioni in meno che saranno erogati ai Comuni. Tra i rischi c'è anche quello di perdere i finanziamenti europei stanziati per le grandi opere: i fondi destinati al cofinanziamento regionale sarebbero stornati per fare fronte alle spese ordinarie. 
Musica SORRENTO Dalle 21.30 a Marina Piccola di Sorrento, per la rassegna "Mo'Vita", si balla con la musica di Jovine, la band napoletana nata nel 1998 dai fratelli Valerio e Massimo Jovine. Ingresso più consumazione 13 euro. SANTA MARIA A VICO Dalle 21.30 Francesco Baccini in concerto a Santa Maria a Vico (Caserta). Da gennaio l'artista ligure porta in tour "Baccini canta Tenco", interamente dedicato alla riscoperta dell'indimenticato cantautore da lui particolarmente amato, dove vengono riletti e reintepretati i brani più o meno noti. AVELLINO Dalle 21.30 Max Pezzali in concerto ad Avellino, corso Vittorio Emanuele, per il Ferragosto avellinese. A vent'anni dal debutto con gli 883 e una canzone che tutti hanno mandato giù a memoria, "Hanno ucciso l'uomo ragno", il cantautore di Pavia prosegue la sua traiettoria artistica con il disco "Terraferma" che include undici brani venati di romanticismo, malinconia e bisogno di stabilità. MINORI Dalle 21.30 alla Villa Marittima Romana di Minori, per "Jazz on the Coast", di scena Eddie Gomez Quartet, uno dei più brillanti bassisti della storia del jazz. Il contrabbassista portoricano vanta collaborazioni con Miles Davis, Dizzy Gillespie, Bill Evans, Chick Corea, Gerry Mulligan, McCoy Tyner. Ingresso 10 euro. Info 339 301 7395. PAESTUM Dalle 21 Ornella Vanoni in concerto nel nuovo teatro dei Templi di Paestum (Salerno). ali. it). Con la sua innata eleganza e lo stile inconfondibile, la cantante proporrà un collage di classici, come "Senza fine", "La voglia la pazzia" e "Domani è un altro giorno". Biglietti da 35 a 55 euro. Info 0828 722 374. Sito www. comune. capaccio. sa. it. SICIGNANO DEGLI ALBURNI Dalle 21.30 Amedeo Minghi in concerto con il suo tour "Perché cantare è d'amore", a Sicignano degli Alburni (Salerno), piazza Municipio. Il cantante vanta 45 anni di attività ed autore per diversi artisti. In scaletta non mancheranno "1950", "La vita mia" e "L'immenso". Ingresso gratuito. Teatro MASCHIO ANGIOINO Dalle 21.30 nel Cortile del Maschio Angioino, per la rassegna "Ridere", di scena Gigi De Luca in "Il cornuto immaginario". Ingresso 12 euro. Info 081 564 7525 oppure 392 944 0946. VIETRI SUL MARE Dalle 21.30 nella Villa comunale di Vietri sul mare (Salerno), per "Teatro in Villa", lo spettacolo "Il verso del cammello - La vera storia di Tonino Nasibù, l'uomo che parlava con le canzoni", scritto da Lino Volpe, sul palco Angelo Di Gennaro. Ingresso loibero. Info 081 248 6173. GIFFONI VALLE PIANA Dalle 21.30 nel giardino degli Aranci di Giffoni Valle Piana (Salerno), per "Giffoni Teatro", Il Sipario presenta "A che servono questi quattrini", di Armando Curcio. Regia Massimo Pagano. Ingresso gratuito con prenotazione Info 089 866 760. CAMPAGNA Dalle 21 a Campagna (Salerno), in piazza Palatucci, per il ciclo "Aspettando 'A Chiena", di scena "Il Colpo della Strega", di John Graham, portato in scena da Teatro dei Dioscuri. Info 0828 47 145. VELIA Dalle 21 nell'area archeologica di Velia, nei pressi di Ascea Marina (Salerno), per la rassegna "Velia Teatro", lo spettacolo "Miti di stelle". Ispirandosi alle "Metamorfosi" di Ovidio, lo spettacolo, scritto e narrato da Sista Bramini, racconta dei personaggi mitologici che prendono la forma degli astri visibili in cielo. Ingresso 10 euro. Navette gratuite dal parcheggio dell'area archeologica all'acropoli dalle 19.30. Info 0974 972 230. Cinema THE SPACE Dalle 20.30 allo Space Med Cinema, viale Giochi del Mediterraneo 36, per il ciclo "Family Life", il film "American Beauty", di Sam Mendes. PARCO DEL POGGIO Dalle 21.10 al Parco del Poggio, viale del Poggio ai Colli Aminei  (in prossimità di Oviesse - Standa), per la rassegna di cinema all'aperto "Accordi e Disaccordi", il film "Kick-Ass" di Matthew Vaughn con Aaron Johnson, Christopher Mintz-Plasse, Mark Strong, Chloe Moretz, Nicolas  Cage. Ingresso 4 euro. Info 081 549 1838. PORTICI/ERCOLANO Per "FreskoFilm": dalle 21 al secondo Circolo Didattico di Portici, viale Leonardo Da Vinci, il film "Senza arte né parte", di Giovanni Albanese". Dalle 21 presso il Sentiero di Ercolano, via Vesuvio 71, strada vicinale Piano delle Ginestre, il film "Femmine contro maschi", di Fausto Brizzi. Ingresso 3 euro. Info 081 777 7851. SAN SEBASTIANO AL VESUVIO Dalle 21.15 al Parco Urbano di San Sebastiano al Vesuvio, via Panoramica, il film "Faccio un salto all'Avana" di Dario Baldi con Enrico Brignano e Francesco Pannofino. Ingresso 3.50 euro, 1 euro per gli over 65. Info 081 596 7493. Agenda SANT'AGNELLO In serata a Sant'Agnello - Sorrento, in piazza della Repubblica due possibilità per le concorrenti di aggiudicarsi le fasce di "Miss Eleganza SI è LEI Campania 2011" e "Miss Napoli 2011". La finalissima regionale del 20 Agosto che si svolgerà al Vulcano Buono. MARCIANISE Dalle 20.30 al centro commerc? ale Campan? a di Marcianise (Caserta), "Galà di Miss Muretto". La serata sarà condotta dall'inviato di 'Striscia la Notizià Luca Abete e dalla modella casertana Pasqualina Del Monaco. 
ROMA - Gli amministratori comunali dei piccoli centri rifanno i conti alla manovra del governo. E denunciano "il pressapochismo dell'esecutivo", snocciolando i loro dati. Eccoli. LA MAPPA DEI COMUNI A RISCHIO Il taglio degli amministratori comunali . Sono solo quasi 21 mila le "poltrone" che salterebbero con l'accorpamento dei piccoli comuni e non 54 mila come detto dal ministro Calderoli. Inoltre, la maggior parte di questi amministratori, non percepisce alcuna indennità per il proprio lavoro pubblico. I risparmi presunti e quelli reali . Alla luce del testo della manovra  - dicono gli amministratori dei piccoli comuni - i risparmi si attesterebbero, nell’ipotesi che tutti gli amministratori applichino il massimo delle indennità, oggi vigenti, ad euro 2.298.000, ma considerato che più del 50% degli amministratori dei piccoli comuni non ritira le indennità e pochissimi risultano essere assessori esterni, il risparmio ipotetico si ridurrebbe, al massimo, a soli 1.150.000 euro, pari al costo annuo di due deputati e mezzo; per i cittadini amministrati (1.100.000) il costo è pari ad euro 1,04 all’anno. A seguito del decreto legge n. 2 del 2010 oggi in vigore, nell’ipotesi peggiore che tutti gli assessori fossero esterni al consiglio comunale, aumentando così il numero degli amministratori, e tutti i sindaci, gli assessori ed i consiglieri comunali si attribuissero al massimo le indennità previste per legge, i costi di tali amministrazioni ammonterebbero ad euro 4.832.906. Il costo teorico massimo sarebbe quindi pari al costo di 11 parlamentari. SCOMPAIONO COMUNI COME PORTOFINO E FURORE I 700 milioni non risparmiati per i referendum. I piccoli comuni denunciano che nel 2010 e nel 2011 il governo non ha voluto accorpare elezioni e referendum, sprecando così 700 milioni di euro che avrebbero garantito, con quei soldi e ai costi attuali, 35 anni di vita per le amministrazioni dei centri minori. ”Vale la pena far scomparire circa 1.963 comuni che amministrano oltre un milione di persone e che rappresentano le sentinelle del 5 % del territorio nazionale, soprattutto montano, a costi bassissimi? Vale la pena sopprimere amministrazioni comunali che costano ad oggi (nella peggiore delle ipotesi sopra prospettata) ad ogni cittadino amministrato 1,04 euro all’anno?” si chiedono gli amministratori locali. L'Associazione dei piccoli comuni ha chiesto di essere "urgentemente" ricevuta dal governo per confrontarsi con queste cifre. E minaccia di avviare immediate forme di protesta, compresa una manifestazione nazionale a Roma, con riconsegna delle chiavi dei municipi al governo, se tale incontro verrà negato. Leggi i commenti I commenti dei lettori 
Si inizia con la pelle arrossata, poi arriva un'allergia alimentare seguita dalla febbre da fieno e si chiude con un principio d'asma. Mentre i bambini starnutiscono, genitori e medici si grattano il capo. Da dove nasca "la marcia delle allergie" che fa comparire un disturbo dietro l'altro, soprattutto nei primi anni di vita e soprattutto nei paesi sviluppati, era infatti fino a ieri un mistero. Oggi una ricerca pubblicata su Nature svela in parte il meccanismo delle allergie multiple che si accavallano nei bambini e che i medici hanno battezzato appunto "la marcia delle allergie". Ad accendere il fiammifero che si trasformerà in incendio è uno dei tanti soldati del nostro sistema immunitario. Si chiama Tslp, è una proteina e può essere presente nel nostro organismo in quantità minori o maggiori a seconda del tipo di geni con cui nasce ciascuno di noi. Maggiore è la sua presenza, più intensi e variegati sono i disturbi. I ricercatori dell'università della Pennsylvania hanno capito che Tslp agisce come mandante, ma gli esecutori materiali dell'incendio sono delle cellule piuttosto rare del sistema immunitario, i basofili, che nel momento in cui vengono "armate" dalle proteine Tslp iniziano a scatenare reazioni avverse nei tessuti più vari. È questo il motivo per cui un prurito comparso sulla pelle rischia nei bambini di trasformarsi in un raffreddore da fieno o in un'allergia alimentare. Gli organi colpiti sono completamente diversi, ma tutti subiscono gli effetti dei basofili, cellule che scorrono nel sangue e sono specializzate nell'infiammare i tessuti in cui passano. Lo studio effettuato sui topolini è stato confermato dall'esame dei globuli bianchi in un gruppo di bambini colpiti da allergie alimentari. Anche nel loro caso, la produzione dei basofili era molto più accentuata rispetto ai bambini senza disturbi. "Questa nostra scoperta può aiutarci a trovare nuovi farmaci contro il boom di allergie" spiega il capo équipe David Artis, microbiologo dell'università della Pennsylvania. I ricercatori americani hanno messo in luce uno degli anelli della complessa catena che mette in moto le allergie. Sicuramente ora sarà più facile costruire un "tronchese" per spezzarlo. Ma la causa ultima di questi disturbi rimane ancora incerta, e soprattutto non ci sono risposte definitive al perché le allergie abbiano subito aumenti esponenziali negli ultimi decenni. L'ipotesi più accreditata resta quella "igienica". Se un bebè appena nato si ritrova in un ambiente asettico, il suo sistema immunitario non trova nemici contro cui scagliarsi e non riceve il giusto imprinting. In mancanza di microbi e agenti patogeni, le cellule-soldato finirebbero dunque per prendersela con avversari inesistenti, come l'innocuo polline. Il fenomeno venne notato per la prima volta in Austria, dove si misurò un tasso di allergie nei bambini che vivevano in fattoria fino al 50 per cento più basso rispetto ai bambini di città. Secondo questa teoria, l'eccessiva pulizia sarebbe alla base dell'enorme aumento delle allergie, che nei paesi occidentali sono passate dal 10 per cento del 1980 al 30 per cento odierno, con picchi del 40 per cento per le riniti primaverili da polline. 
ROMA - Addio a Portofino e a Sestriere, addio a Furore, Atrani e ad altre piccole perle della Costiera amalfitana, addio a paesi e paesini che hanno dato nome a formaggi, vini ed altre leccornie italiane. Addio anche ai meno noti Guardabosone, Premilcuore, Saracinesco, Gonnostramatza e a tanti altri dai nomi improbabili; addio al più piccolo di tutti, Pedesina (provincia di Sondrio) che ha 34 abitanti, 17 maschi e 17 femmine sparsi su 6,2 chilometri quadrati di territorio, a Morterone (provincia di Lecco) che ne ha 37 (19 uomini e 18 donne) e a Moncenisio che conta 42 residenti (22 femmine), lassù in cima al passo (oltre 1.400 metri d'altitudine, in provincia di Torino. Sono solo alcuni dei piccoli comuni (sotto i mille abitanti) che dovrebbero sparire ed essere accorpati per effetto della finanziaria. Abbiamo provato a contarli, con l'aiuto dell'ottimo sito " comuni-italiani.it " e dell'Istat. Risultato: dovrebbero essere 1.884 (su un totale di 8.092) salvo modifiche dovute a censimenti sbagliati, riconteggi, "acquisto" di nuovi residenti, ricorsi e quant'altro. LA PROTESTA DEI PICCOLI COMUNI La sorpresa viene dalla distribuzione geografica di questi comunelli: circa la metà sono concentrati in quattro regioni del Nord con il Piemonte (588) che supera di gran lunga tutte le altre, seguito da Lombardia (273), Trentino-Alto Adige (121) e Liguria (99). Le regioni del centro-sud risultano poco toccate dai tagli. Solo l'Abruzzo (106) e la Sardegna (118) contano oltre cento mini amministrazioni da chiudere. La Puglia ne ha solo sette. Una spiegazione? La struttura amministrativa piemontese ha radici antiche e molti comuni piccoli o piccolissimi hanno conosciuto ben altra importanza e dimensioni in un'Italia agricola d'altri tempi. Questo potrebbe motivare la presenza di tanti paesini che hanno una storia alle spalle e, quindi, un "campanile" e un'autonomia che, nel tempo, è stata loro riconosciuta. Questo, nel Meridione, è accaduto meno e le amministrazioni pubbliche sono nate dopo. Movimenti e cambiamenti demografici (la maggiore natalità al Sud) potrebbero anche avere avuto un ruolo in questo fenomeno. In generale, comunque, si osserva che le province meridionali sono suddivise in un numero inferiore di comuni che, di conseguenza, tendono ad avere un numero leggermente più alto di abitanti. LA MAPPA DEI COMUNI A RISCHIO A livello di singole province, Torino, perde 113 comuni, Milano solo 1, Trento 104, Bolzano 17, Venezia nessuno, Udine 32, Trieste 1, Genova 18, Bologna nessuno, Firenze nessuno, Roma 25, Ancona 2, Perugia 8, Potenza 20, L'Aquila 52, Napoli nessuno, Bari nessuno, Palermo 4, Cagliari 12, Catanzaro 17. In assoluto, la provincia più "tagliata" è quella di Cuneo con 138 comuni da accorpare. Ma torniamo ai nomi (più o meno) noti che dovrebbero sparire. Si diceva di Portofino (479 abitanti, provincia di Genova). Potrebbe essere accorpato a Santa Margherita con la quale ha già in comune la stazione ferroviaria e, ovviamente, diversi altri servizi. Ma come chiamare la nuova entità? Tenendo conto che Portofino è noto in tutto il mondo (chiedetelo ai tanti genovesi che si sono sentiti domandare in America: "Genova?... Ah,... near Portofino...") e che "Santa" è pure piuttosto conosciuta, difficile pensare che uno dei due cederebbe facilmente. Portofino-Santa Margherita? Nome chilometrico... Chissà come andrà a finire. Si diceva di Sestriere, che sarà anche un po' decaduta, ma è sempre un bel posto per sciare e, restando in Piemonte, di diversi comunelli gastronomici: Barolo, Barbaresco, Cinzano (vini e liquori), Castelmagno e Roccaverano (formaggi). Tutti fuori dalle carte geografiche. Insieme a Castellania (provincia di Alessandria) che diede i natali a Fausto Coppi e a Chiomonte, venuto alle cronache in questi mesi di battaglie contro la Tav. In Trentino Alto Adige, non si potrà più andare in montagna nel comune di Fai della Paganella (ma si potrà, è ovvio, andare "a" Fai della Paganella), nè a Bondone e a Cimone. In Veneto, sparirà Lorenzago, il Comune della Marmolada dove Papa Giovanni Paolo II trascorreva le sue vacanze estive, insieme a diversi altri comuni del Cadore (da Borca a Selva) e dell'Agordino. In Friuli, addio a Sauris, ma non, si spera ai suoi ottimi prosciutti. In Liguria spariscono Triora (dove vennero perseguitate le streghe) e una delle Cinque Terre: Vernazza. In Emilia Romagna (pochi tagli) sparisce Ligonchio famosa quasi solo aver dato i natali a Iva Zanicchi che, quando cantava (prima di entrare in politica) veniva chiamata "l'Aquila di Ligonchio" e, in Toscana, non ci sarà più il comune dell'isola di Capraia: dipenderà dall'Elba? Come nel Lazio sparirà Ventotene (isola in Provincia di Latina). Via anche (sempre in Toscana) l'Abetone, dove sciava Zeno Colò. Il Lazio perderà Anticoli Corrado, bel borgo famoso anche per le sue modelle preferite dai grandi pittori di epoche diverse. La Campania lamenta la scomparsa di Furore, Atrani e Conca Marini, paesini incantati sulla costiera amalfitana. Verranno inglobati in altri più grandi. Ma resterà l'amore e la cura per i particolari che oggi animano amministrazioni legatissime al territorio? Respira la Sicilia che perde appena 31 comuni, 23 dei quali in provincia di Messina. Leggi i commenti I commenti dei lettori 
ROMA - Per la seconda volta in stagione i giocatori italiani hanno ottenuto due successi nella stessa giornata: il neoprofessionista Andrea Pavan ha colto il suo primo titolo da professionista imponendosi nel Norwegian Challenge (Challenge Tour) e Marco Crespi ha vinto il Flory Von Donck Trophy (Alps Tour). La prima doppietta si era verificata il 19 giugno con le prodezze di Diana Luna nello Swiss Open (Ladies European Tour) e di Cristiano Terragni nel Feudo di Asti Open (Alps Tour). IN NORVEGIA ANDREA PAVAN BATTE NELLO SPAREGGIO FLORIAN PRAEGANT - Andrea Pavan, 22enne romano professionista dalla fine dello scorso anno, ha ottenuto il primo successo in carriera imponendosi nel Norwegian Challenge, il torneo del Challenge Tour svoltosi sul tracciato dell'Hauger Golf Klubb (par 72) a Slattum in Norvegia. Pavan ha chiuso le 72 buche della gara con 279 colpi (70 71 68 70), nove sotto par, alla pari con il 28enne austriaco Florian Praegant (70 71 69 69) e poi lo ha superato con un birdie alla terza buca di spareggio. Sono rimasti fuori dal playoff per un colpo gli scozzesi Chris Doak e Andrew McArthur, terzi con 280 (-8), si è classificato al quinto posto con 281 (-7) l'irlandese Simon Thornton e sono finiti al sesto con 282 (-6) lo svedese Joakim Lagergren e gli inglesi James Heath e James Hepworth, quest'ultimo leader dopo 54 buche. In 37ª posizione Alessandro Tadini con 287 (72 70 70 75, -1). Non hanno superato il taglio, caduto a 143 (-1) Andrea Perrino, 80° con 145 (68 77, +1), Matteo Delpodio (74 72), Alessio Bruschi (70 76) e Federico Colombo (71 75), 95. i con 146 (+2), Andrea Signor (75 72) e Andrea Maestroni (73 74), 107. i con 147 (+3), e Nunzio Lombardi, 149° con 154 (72 82). Nel giro finale Hepworth ha tenuto per qualche buca, poi ha ceduto nettamente sotto una serie di bogey. Praegant, dopo due birdie iniziali, ne ha realizzati altri due alle buche 11 e 14, e si è presentato sul tee della buca 18 con un colpo di vantaggio su Pavan, che dopo un bogey e un birdie in avvio aveva segnato anch'egli birdie alle stesse due buche dell'austriaco. Questi ha probabilmente sentito la pressione a un passo dal primo titolo e ha sbagliato sull'ultimo green lasciando al romano la chance del playoff. "Questa settimana - ha detto Pavan - non ero in condizioni di forma ottimali, ma sono riuscito a sfruttare al meglio le occasioni che si sono presentate. Lo devo anche alla presenza del mio maestro Filippo Del Piano, che mi ha fatto da caddie aiutandomi a operare le scelte giuste in campo e, soprattutto, contribuendo molto a farmi mantenere la calma nei momenti difficili. In Austria, nel Karnten Open dove ero arrivato secondo, avevo giocato sicuramente molto meglio e non ero stato premiato. Questa volta sono invece riuscito a vincere, anche con l'aiuto di un pizzico di fortuna per il bogey di Praegant sull'ultima buca. Il campo era piuttosto difficile sulle seconde nove buche e i green, molto ondulati e a schiena d'asino, rendevano problematico porre la palla vicino all'asta. Tatticamente ho svolto un'ottima gara e nel weekend ho giocato sicuramente meglio. Oggi con pioggia e vento sono riuscito a chiudere in 70 colpi, un ottimo punteggio con il quale però non credevo di poter andare allo spareggio. Sulla buca conclusiva ho guardato il leaderboard che non era aggiornato e che dava Praegant avanti di un colpo. Francamente ero un po' deluso, poi però è arrivata la notizia giusta. Ho affrontato il playoff con molta tranquillità. Devo dire che ero molto più nervoso sulle ultime buche regolamentari. Alla prima di spareggio avevo la palla a due metri dall'asta, ma Praegant ha realizzato il birdie dal limite del green e mi ha messo pressione, ma ho imbucato e siamo andati avanti. Dopo il par di entrambi alla seconda, ho segnato il birdie alla terza sotto il diluvio, mentre lui è finito in bunker e non è andato oltre il par. E' una vittoria che mi da morale, ma è solo un punto di partenza perché ho ancora molto da lavorare se voglio raggiungere il mio obiettivo, ossia prendere la 'cartà per l'European Tour". Pavan ha avuto in premio 28.000 euro (sui 175.000 in palio) che l'hanno proiettato al settimo posto nell'ordine di merito con E 54.722. E' in vetta il portoghese Ricardo Santos (E 81.436) con Federico Colombo in quarta posizione (E 63.425). ALPS TOUR: IN BELGIO MARCO CRESPI BRUCIA CHRIS PAISLEY SULL'ULTIMA BUCA - Con una caparbia rimonta, iniziata praticamente dal primo giro, Marco Crespi ha superato proprio sull'ultima buca l'inglese Chris Paisley e ha ottenuto la seconda vittoria consecutiva  e la quinta in carriera nell'Alps Tour. Il monzese, 33 anni il prossimo novembre, si è imposto con 270 colpi (68 68 68 66), diciotto sotto par, nel Flory Von Donck Trophy, disputato sul percorso del Royal Latem Golf Club (par 72) a Sint-Martens-Latem in Belgio, lasciando a un colpo Paisley (271 - 65 70 68 68, -17) che era stato al comando per 71 delle 72 buche. Al terzo posto, ma ben distanziati con 276 colpi (-12), lo svizzero Fredrik Svanberg e i francesi Eric Chaudouet e Thomas Fournier, al sesto con 277 (-11) il forte dilettante belga Thomas Pieters. Hanno superato il taglio dopo 36 buche e sono andati a premio altri nove italiani: Joon Kim, 17° con 283 (71 70 69 73, -5), Lorenzo Magini, 23° con 285 (69 73 74 69, -3), Claudio Viganò e Luca Beneduce, 34. i con 287 (-1), Andrea Zanini, 40° con 288 (par), Alberto Campanile 49° con 294 (+6), Simone Brizzolari, 50° con 296 (+8), Yuri Tadiotto e Alberto Brandi, 52. i con 304 (+16). Crespi ha iniziato il torneo al secondo posto a tre colpi da Paisley, vincitore delle prime due gare stagionali e leader della money list. Nel secondo giro ne ha recuperati due ed è rimasto a un colpo dal leader anche al termine della terza frazione. All'inizio del quarto turno, dopo tre buche, i colpi di vantaggio dell'inglese sono diventati tre per un suo birdie e un bogey del monzese, che però ha ridotto le distanze subito dopo con due birdie (5ª e 6ª). Paisley ha nuovamente attaccato ed è tornato avanti di tre lunghezze al giro di boa con altri due birdie (8ª e 9ª). A quel punto è iniziata la veemente reazione di Crespi che ha riequilibrato la gara alla buca 15 con quattro birdie (10ª, 12ª, 13ª, 15ª), contro uno dell'avversario (12ª) e poi ha dato la stoccata decisiva alla 18ª con il settimo birdie di giornata per il 66. Per Paisley 68 colpi con quattro birdie. "Ho giocato bene - ha detto al termine Crespi - e poi è andata anche meglio con il birdie vincente sull'ultimo green. Ho fatto una corsa a inseguimento cercando soprattutto di non perdere distanza, attendendo eventuali errori di Paisley, che però non ne ha fatti. Allora ho cercato di cambiare marcia io e la cosa mi è riuscita con le ultime nove buche in 31 colpi. Cosa cambia? Nulla, farò la mia strada fino al termine della stagione nell'Alps Tour per entrare tra i primi cinque dell'ordine di merito e guadagnarmi la 'cartà per il Challenge Tour e magari mi auguro di vincere ancora. Comunque un doppio successo italiano nella stessa giornata sta ad indicare che dietro ai Molinari e a Manassero c'è molto di buono e che il movimento sta crescendo sempre di più". Leggi i commenti I commenti dei lettori 
"Faceva il bullo, il guappo. Gli ho detto di lasciarmi stare. Ma lui ha preso il coltello e mi ha colpito". Procida, piazza della Repubblica, le 5.30 del mattino: un ragazzino di sedici anni sta per tornare a casa dopo aver trascorso la serata con gli amici e viene affrontato da un coetaneo che, dopo averlo provocato, lo ferisce in maniera molto grave. La vittima, nato e residente a Procida, non è in pericolo di vita. L'aggressore, napoletano della zona di piazza Garibaldi, è stato subito individuato e arrestato dai carabinieri. Ma l'episodio proietta l'ombra della violenza giovanile anche sulla più tranquilla delle isole del Golfo, la meta preferita proprio dalle famiglie con figli adolescenti che vogliono evitare le insidie di altre località più frequentate e ritenute più a rischio. Il fatto, così come ricostruito dagli investigatori, è avvenuto senza che vi fosse una vera e propria causa scatenante. Il sedicenne procidano è finito nel mirino del coetaneo che lo ha ripetutamente infastidito. Dinanzi al timido accenno di reazione del giovane, l'aggressore ha estratto dalla tasca un coltello a serramanico lungo quattordici centimetri con il quale ha colpito la vittima al fianco sinistro. Quindi è scappato a piedi. Tutto sotto gli occhi di altri ragazzi che hanno subito collaborato con i carabinieri della stazione di Procida. I militari sono intervenuti subito nella zona di piazza della Repubblica e hanno avviato le indagini sotto la direzione del capitano Andrea Zapparoli che guida la compagnia di Ischia. I testimoni hanno spiegato di aver visto il ferito a terra, che gridava aiuto e un altro giovane fuggire verso il porto. Quindi hanno fornito una descrizione dettagliata del presunto aggressore. E nella zona del porto poco dopo, lo hanno trovato gli investigatori. Era solo, forse stava cercando una strada per lasciare l'isola nel tentativo di far perdere le proprie tracce. A Procida era arrivato sabato da Napoli e non aveva alcun punto di riferimento. L'indagato è stato subito condotto in caserma e poi accompagnato nel Centro di prima accoglienza dei Colli Aminei. Nel suo passato figura una denuncia per ricettazione. Adesso potrà replicare alle accuse nei successivi passaggi del procedimento. Nelle prossime ore la posizione del ragazzo passerà infatti al vaglio del magistrato che lo interrogherà alla presenza di un avvocato per poi decidere sulla convalida del provvedimento restrittivo. È stato ritrovato anche il coltello, gettato durante la fuga in una delle stradine nei pressi di piazza della Repubblica. Il ferito è stato prima medicato dai sanitari del pronto soccorso procidano e poi trasferito all'ospedale di Pozzuoli: la lama gli ha provocato lesioni alla milza a un polmone e un rene. È in prognosi riservata ma i medici sono ottimisti: se la caverà. 
MALMOE - Vince ai rigori il Milan nel test amichevole giocato in Svezia sul campo del Malmoe. I 90' regolamentari si erano chiusi sul 2-2, poi dal dischetto i rossoneri si sono dimostrati più precisi. Sui due gol subìti dal Milan pesano gli errori del giovane difensore brasiliano Rodrigo. La fascia di capitano in Nazionale non ha fatto bene a Cassano solo in maglia azzurra, ma anche in maglia rossonera. Il barese è il suggeritore ideale per Ibrahimovic. Ne nascono palle gol come quella che capita sui piedi di Kevin-Prince Boateng al 20': Cassano di prima serve in profondità Ibrahimovic che d'esterno serve l'ex del Portsmouth il cui tiro, però, viene intercettato da un difensore. Al 27' Cassano realizza il gol del vantaggio per i rossoneri: il Malmoe regala palla a Emanuelson che arriva sul fondo dalla destra e mette un pallone morbido al centro che Cassano di testa deve solo spingere in rete. I rossoneri controllano la partita agevolmente, a parte qualche svarione del giovane difensore brasiliano Rodrigo, ma al 36' subiscono il gol del pari con Durmaz che trova un tiro a giro dalla destra che si insacca sotto la traversa. Nella circostanza forse Amelia potrebbe fare di più: la sensazione infatti è che il portiere giudichi il pallone fuori. In avvio di ripresa il giovane Rodrigo commette un altro errore e il Malmoe si porta in vantaggio con Malm (48'). Il Milan spinge e lascia spazio al contropiede svedese. Abbiati, che ha preso il posto di Amelia rimasto negli spogliatoi, evita che il Malmoe passi ancora facendosi trovare pronto in più occasioni. Allegri è costretto a sostituire Ibrahimovic che ha subito nel primo tempo una distorsione alla caviglia. Resta in campo Cassano che continua a dimostrare il suo stato di forma brillante e proprio il barese inventa l'assist al 90' per il pareggio di Kingsley Boateng. Ai rigori la spunta il Milan. Allegri ha schierato dal primo minuto Amelia tra i pali; Antonini, Bonera, Rodrigo e Taiwo in difesa; Gattuso, Ambrosini, ed Emanuelson a centrocampo; Boateng alle spalle di Cassano e Ibrahimovic. ALLEGRI: "BENE CASSANO" - "E' stato un buon test, soprattutto nel primo tempo abbiamo giocato un buon calcio, abbiamo creato diverse occasioni e potevamo chiudere la partita, poi ci sono state parecchie sostituzioni con ragazzi che hanno giocato fuori ruolo. Ci mancavano giocatori, ma alla fine è arrivata una vittoria che è sempre importante". Lo ha detto ai microfoni di Mediaset Premium l'allenatore del Milan Massimiliano Allegri a proposito della vittoria ai rigori dei rossoneri nel test contro il Malmoe in Svezia. A proposito della buona prestazione di Cassano, poi, Allegri ha detto che "La buona prestazione in Nazionale gli ha dato entusiasmo, stasera ha fatto bene. Cassano si deve sentire un titolare di questo attacco come le altre tre punte, sta a loro mettersi in discussione. Poi è normale che ci sia concorrenza. Ha fatto bene nei sei mesi che è stato con noi e ora sta arrivando con buona convinzione all'inizio della stagione. Che Cassano rimanga al Milan per me non c'è dubbio così come per la società. Adesso resta una sua scelta se restare qui e lottare per un posto e fare bene al Milan". Su Ibrahimovic poi Allegri ha detto che "ha fatto buone cose, sono contento di quello che hanno fatto i ragazzi, veniamo da quattro giorni di lavoro intenso e non pensavo che fossero riusciti a giocare a questi livelli nel primo tempo. La caviglia di Ibra? Niente di preoccupante. Mr X o Mr Y dove li collochiamo? Nell'alfabeto. Mancano ancora diversi giorni alla fine del mercato e si possono fare tante cose, come è accaduto l'anno scorso in cui si è fatto qualcosa in tre giorni". AMBROSINI: "TEST IMPORTANTE" - "E' importante che queste partite vengano interpretate nel modo migliore, più queste sfide sono veritiere meglio è". Lo ha detto ai microfoni di Mediaset Premium massimo Ambrosini a proposito dell'intensità con cui il Malmoe ha affrontato la sfida contro il Milan finita in pareggio e poi vinta ai rigori dai rossoneri. "A tratti e fino a quando abbiamo retto abbiamo fatto bene - ha detto Ambrosini - abbiamo fatto quello che volevamo. È stato un buonissimo allenamento, nel secondo tempo siamo calati un pò. I carichi di lavoro si sono fatti sentire. L'importante in questo periodo è evitare di farsi male". Malmoe - Milan 4-5 ( dopo calci di rigore ) Malmoe (4-4-2): Melicharek (1' st Dahlin), Halsti (32' Vinzents, 1' st Senstrom), Jansson (32' st Fernandez), D. Anderson (1' st Helander), Hamad (1' st Ricardinho), Mehmeti (32' st Rexhepi, 1' st  O.Nazari), Pekalski (32' st Mutavdzic), Aubynn (1' st A.Nazari), Durmaz (1' st Malm), Figueiredo (1' st Islamovic), D. Larsson (1' st Nilsson). All.: Norling. Milan (4-3-1-2): Amelia (1' st Abbiati), Antonini (1' st K.Boateng), Bonera, Ely (27' st Abate), Taiwo (27' st De Sciglio), Gattuso (1' st Oddo), Ambrosini, Emanuelson, Boateng (1' st Van Bommel), Ibrahimovic (16' Comi), Cassano. All.: Allegri. Arbitro : Rasmussen (Sve) Reti : nel pt al 26' Cassano e al 36' Durmaz; nel st al 3' Malm e al 43' Kingsley Boateng. Sequenza dei rigori: Ricardinho gol, Cassano gol, Fernandez gol, Emanuelson gol, Nilsson parato, Oddo gol Leggi i commenti I commenti dei lettori 
San Giovanni Rotondo piange fra’  Modestino da Pietrelcina. Il “figlio spirituale” di San Pio è morto domenica pomeriggio all’età di 94 anni, nell’ospedale Casa sollievo della sofferenza.  L’età avanzata ed il fisico provato da una ripetuta serie di ischemie cerebrali  lo avevano costretto al ricovero nell’ospedale voluto da San Pio, dove il frate  cappuccino, si è spento lentamente a causa del progressivo scompenso, per  senescenza, di una serie di organi. Da giovanissimo, fra’ Modestino - al  secolo Damiano Fucci - era stato accolto sotto l’ala protettrice del frate dalle  stimmate: la madre del frate defunto, Anna, era coetanea e vicina di casa di  Francesco Forgione ed insieme, da bambini, conducevano le pecore al pascolo in  contrada “Piana Romana”. San Pio vide il giovane Damiano crescere ed affrontare  il suo cammino di fede; poi, quando cominciò il suo compito di frate questuante,  Padre Pio gli garantì la sua continua protezione spirituale. Dopo la morte del  cappuccino stigmatizzato fra’ Modestino fu trasferito a San Giovanni Rotondo  come portinaio del convento dove, memore della promessa ricevuta, assicurava ai  tanti pellegrini che lo incontravano le sue preghiere per invocare  l’intercessione del suo venerato compaesano, ottenendo numerose grazie dal  cielo. Tra queste, il miracolo che ha consentito di proclamare Padre Pio beato,  ovvero la guarigione della salernitana Consiglia De Martino che, nel 1995, sentì  “la mano di Padre Pio” sanarle miracolosamente la gravissima rottura traumatica  del dotto toracico poco prima di entrare in sala operatoria. “Fra’ Modestino era  amato e stimato in tutto il mondo – ha spiegato frate Antonio Belpiede, già  portavoce dei Frati Cappuccini – e per i credenti è molto significativo che sia  morto ai primi vespri della festa dell’Assunzione, il dogma proclamato nel 1950  da papa Pio XII, ma affrontato e difeso più di tre secoli prima dal confratello  e Servo di Dio fra’ Matteo D’Agnone, sepolto a Serracapriola”. In serata è stata allestita la camera ardente, i frati cappuccini si sono riuniti con il ministro provinciale della provincia religiosa “Sant’Angelo e Padre Pio”,  fra’ Francesco Daniele Colacelli, per decidere data, ora e luogo delle esequie,  dove si prevede una massiccia partecipazione di fedeli. 
