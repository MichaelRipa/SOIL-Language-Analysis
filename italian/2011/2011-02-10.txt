Per capire cosa non funziona nella macchina degli affitti del Pio Albergo Trivulzio conviene partire dal bando pubblico con cui vengono assegnate le case. L’ultimo nel 2010 è rimasto aperto per 35 giorni, dal 14 maggio al 18 giugno: nove pagine, allegati compresi, per affidare 46 appartamenti in 20 palazzi, dalla centralissima via Santa Marta alla periferica via Paolo Bassi. Oltre all’elenco delle case disponibili con relativi prezzi di affitto a “canone libero” (circa il 75 per cento del valore di mercato), il bando indica in nove punti i requisiti per potere partecipare. Ma altrettanti sono gli aspetti oscuri, che sarebbero fondamentali per conoscere il meccanismo di assegnazione ma che il Pio Albergo Trivulzio non ha chiarito ieri ai consiglieri comunali. A partire da tutti i criteri con cui vengono assegnate le case. Agli amministratori della Baggina Repubblica ha provato a inviare le domande necessarie a capire. Ma le risposte, per ora, non sono arrivate. Intanto, ecco quello che c’è nel bando. Le prime quattro pagine sono l’elenco delle case, tutte bisognose — si dice — di interventi di ristrutturazione a spese dell’inquilino. Si va dai 107 metri quadrati in corso Buenos Aires dati in affitto a 592 euro al mese, ai 62 in via Petrarca per cui si spendono appena 388 euro, fino all’appartamento di 59 metri quadri in via Paolo Bassi che ne costa invece 411. L’appartamento in via Petrarca sarà più malmesso di quello in via Bassi e per questo costerà meno? Il bando non lo dice. La condizione delle case potrà conoscerla solo il vincitore, dopo l’assegnazione. Solo a lui infatti è consentita «la visita dell’unità immobiliare e la successiva stipula del contratto di locazione». Viene da chiedersi quali controlli siano fatti per assicurarsi che nessuno veda le case prima di fare la domanda, che in teoria va invece compilata da tutti “al buio”. Al punto 1 dei requisiti si legge che le case dell’elenco «non rientrano nella quota riservata a coloro nei cui confronti sono stati emessi provvedimenti esecutivi di sfratto». Quindi chiunque può partecipare, a patto che abbia i soldi per pagare l’affitto. E il criterio di selezione è subito chiarito: «Il reddito netto, documentato, deve essere pari almeno al triplo del costo annuo della locazione dell’alloggio richiesto», si legge al punto 5. Basta allegare copie dell’ultima dichiarazione dei redditi, assieme a documento di identità, casellario giudiziale, e impegno a fare una fideiussione bancaria pari a un anno di affitto. Poi si indicano gli appartamenti che si vorrebbero occupare (fino a due per ogni richiedente) e si aspetta. Quello che il bando dice è tutto qui. Il resto è ignoto. A cominciare dai criteri con cui il Trivulzio decide a chi assegnare le case una volta raccolte le domande. Per assegnare gli appartamenti la Baggina non fa un’asta al migliore offerente, come invece ne bandiscono per i loro appartamenti il Policlinico e il Golgi Redaelli. Quindi, chiunque sia il vincitore dei bandi del Pio Albergo Trivulzio la cifra di affitto non cambia. Ma né i consiglieri comunali, né i cittadini, e nemmeno chi partecipa al bando saprà mai perché l’assegnatario ha vinto. Anzi: il Pio Albergo Trivulzio non si preoccupa nemmeno di fare sapere agli “sconfitti” dalla gara di assegnazione che la casa non sarà loro. «Gli assegnatari saranno contattati tramite telegramma — si legge — Nessuna comunicazione verrà inviata ai richiedenti non assegnatari». Gli aspiranti inquilini rimasti a piedi non sapranno mai nemmeno quale sia l’organo che ha assegnato la casa per cui concorrevano. Sono queste le prime domande che abbiamo inviato alla presidenza del Pio albergo Trivulzio, e a cui ora attendiamo risposta. Quello che avrebbero voluto sapere i consiglieri comunali è anche il modo in cui il Trivulzio dà pubblicità ai suoi bandi e per quale ragione vengano immediatamente cancellati dal portale web dell’ente ad assegnazione avvenuta. 

In piazza anche a Bari per dire "Se non ora quando". Il comitato promotore della giornata di mobilitazione nazionale per la dignità e la difesa dei diritti di donne e uomini contro la subalternità e la mercificazione porterà la propria voce in strada domenica prossima. L'appuntamento è per le 10,30 in piazza Libertà (ex Prefettura). "L'iniziativa - spiegano dal comitato barese - risponde alla necessità di una presa di posizione pubblica e decisa nei confronti della miseria politica ed etica che segna ormai la pratica del governo Berlusconi". "La manifestazione, plurale e trasversale - proseguono organizzatrici e organizzatori - nata dalla passione politica di alcune, auspica la partecipazione di quanti/e sono interessati ad interrogarsi sugli attuali modelli dominanti maschili e femminili, e sui rapporti tra uomini e donne segnati dalla logica della subalternità e della mercificazione". "Del Comitato che organizza l'evento a Bari fanno parte associazioni di donne che già da tempo hanno aperto un confronto pubblico sul legame indissolubile tra soggettività femminile, libertà, diritti e cittadinanza, come indicatori di progresso civile di un intero popolo". Il comunicato diffuso dal comitato sottolinea, inoltre, che "nel nostro paese la violenza contro le donne è  tuttora ferocemente esercitata tra le mura domestiche; le condizioni di accesso al lavoro sono fortemente discriminanti; gli ostacoli ad un'effettiva partecipazione alla vita politica sono altissimi". Per questo, è detto ancora, "in un Paese che sta drammaticamente vivendo una gravissima fase di regressione culturale e politica, di arretratezza economica e tecnologica, di perdita di prospettive e strategie, il sessismo è divenuto sistema ed esercizio di potere. Per tutte queste ragioni è necessaria e urgente  una decisa assunzione di responsabilità da parte dei partiti, dei sindacati e di tutte quelle donne e quegli uomini che non si riconoscono in questo sistema di corruzione e mercificazione". Il comitato chiede, infine, "un'adesione alla manifestazione del 13 senza bandiere e simboli di partito, affinché si faccia della libertà e dei diritti delle donne la condizione necessaria per restituire ad ognuna/o l'esercizio di una cittadinanza piena e soddisfacente e la speranza in un futuro nel segno di una diversa civiltà delle relazioni umane". 
C' è un nuovo capitolo nella Affittopoli milanese. Comune, Policlinico, Pio Albergo Trivulzio: tre enti, migliaia di proprietà immobiliari in città e in provincia, un patrimonio poderoso di 3.700 tra case, negozi e locali in uso ad associazioni che, nonostante le promesse cicliche e i ciclici scandali, resta gestito, nella migliore delle ipotesi, con una buona quota di negligenza. Barbara Ciabò, consigliera comunale del Fli e presidente della commissione Casa e demanio, non ci sta: «Sono venuti a Palazzo Marino a prenderci in giro — dice — I rappresentanti del Pio Albergo Trivulzio non hanno chiarito i criteri con cui affittano le case dell’ente, e intanto ci hanno detto che a decidere tutto sono tre alti dirigenti. Deve intervenire il sindaco Moratti, per esigere chiarezza. Se il Trivulzio non fornirà spiegazioni, saremo indotti a pensare che le case finiscano agli amici di persone potenti». L’unica cosa rilevante che ha detto ai consiglieri comunali riuniti a porte chiuse Fabio Nitti, direttore generale del Trivulzio chiamato a relazionare sui criteri di assegnazione dei 1.400 appartamenti dell’ente, è stata: «Diamo le case a chi ha più soldi». L'ospizio dei berluscones La lotteria dei bandi al buio Frase testuale, secondo il racconto coincidente di consiglieri di diverso schieramento. Ogni appartamento non andrebbe in affitto a chi ne ha più bisogno o a chi è disposto a pagare di più, ma al candidato con un reddito maggiore. Se sia sempre così, o se invece i criteri di assegnazione siano anche altri, non è dato sapere. I bandi non lo dicono. E Nitti si trovava in una condizione impossibile: da un lato i consiglieri comunali gli facevano domande, dall’altro il manager non aveva in tasca nessuna delega a rispondere da parte del cda del Trivulzio e del suo presidente Emilio Trabucchi, assente dal confronto in aula perché in ferie. La nuova Affittopoli Policlinico, le case ad affitto stracciato La babele delle boutique in Galleria Duomo, 365 euro per 90 metri Fra chi faceva domande c’era la consigliera pd Carmela Rozza: «Se le case sono assegnate a chi ha un reddito più alto, come ci è stato detto, ci si chiede come mai non si faccia un’asta almeno per gli alloggi di pregio. Premiare chi è più ricco senza avere nulla in cambio per un ente pubblico è scandaloso». Per la Ciabò, del Fli, «il criterio del massimo reddito è assurdo, e crederci non è facile. La verità potrebbe essere peggiore, ossia che le case vadano agli amici, senza tanti criteri. Vogliamo vederci chiaro». Più prudente il consigliere pdl Marco Osnato: «Ci sono leggi sulla trasparenza e l’importante è che quelle leggi siano rispettate. La verifica non spetta a noi». La commissione di ieri era a porte chiuse, senza pubblico e giornalisti. Lo avevano chiesto i dirigenti del Pio Albergo Trivulzio, «per ragioni di privacy». Questo faceva pensare che i manager della Baggina avessero intenzione di comunicare ai consiglieri comunali i nomi degli inquilini del loro patrimonio immobiliare, che comprende centinaia di appartamenti di pregio in zone centrali della città affittati a prezzi bassi, in nome di antichi contratti a equo canone via via rinnovati. Ma non è stato fatto alcun nome. «Aspettiamo l’ok del garante per la privacy», ha ripetuto Nitti. Un passo verso una maggiore trasparenza sulla gestione del proprio patrimonio immobiliare l’ha invece fatto il Comune, che ieri ha completato la banca dati delle sue proprietà, con relativo stato di manutenzione. Palazzo Marino ha anche fornito il dato di quanto ricava dagli affitti delle 403 unità immobiliari occupate da “attività diverse dall’abitativo” (negozi e sedi di enti o associazioni): dai 22 milioni l’anno del 2006 si è passati a 27,4 milioni nel 2010. Per quanto riguarda le case di proprietà, fra cui alcune in centro, il Comune ha poi avviato le procedure di sfratto per 11 inquilini a cui il contratto era scaduto. 
Il “Ducchino” piace caldo. Il Duc B al rigore dell’inverno o al tepore della primavera preferisce la canicola estiva. L’edificio, destinato ad affiancare il più grande A doveva debuttare entro marzo. La sua missione alleggerire l’affollamento che affligge il "padre", ospitando nuovi uffici comunali e il nuovo "Informastranieri". Ma sono tempi duri per le opere pubbliche targate Comune di Parma. L’inaugurazione, infatti, come conferma l’assessore ai Lavori pubblici Giorgio Aiello, slitterà di almeno due mesi. E’ questo infatti il ritardo accumulato sulla tabella di marcia. "Non posso negare i ritardi" afferma Aiello. A far lievitare i tempi, secondo quanto argomentato dall’assessore, le difficoltà nei pagamenti alle aziende coinvolte nei lavori, dovuti "ai vincoli imposti dal Patto di stabilità" precisa. Così i ritmi dei lavori si sono "rilassati". Ma pesa anche la nascita di Parma Infrastrutture, l’ultima partecipata voluta dal Comune – in un mare di polemiche LEGGI – proprio per gestire al meglio il patrimonio. Il "travaso" del Duc B nella nuova società non starebbe marciando in modo spedito. "Stiamo perdendo tempo" chiosa l’assessore facendo intuire che la nuova nata, oltre ad essere un cavallo di battaglia dell'opposizione, qualche mal di pancia lo crea anche a chi sta governando la città. Tutto rimandato, dunque, sotto il caldo sole estivo. 

