ROMA - Se vi piace spettegolare sui flirt in ufficio, state attenti: potreste beccarvi una condanna penale. E' quanto è capitato al cliente di una banca che, respinto da un'impiegata, aveva rivelato la relazione tra la donna e un collega. Il cliente geloso è stato condannato a un anno e due mesi di reclusione e al risarcimento dei danni, e la sentenza è stata convalidata dalla Cassazione perché il pettegolezzo sulle scappatelle in ufficio viola la privacy ed è diffamatorio. La storia si svolge a Torino: il 63enne Carlo R. si innamora, non ricambiato, di un'impiegata di Unicredit. Dopo averla fatta pedinare e addirittura intervistare da un'agenzia investigativa, l'uomo respinto viene a conoscenza di tutti i segreti di Daniela R. e scrive una lettera al direttore della filiale affinché avverta i superiori delle scorrettezze di cui, per ripicca, accusa l'impiegata, tra le quali la relazione con un collega. Venuta a conoscenza dei fatti, la donna lo denuncia e chiede un risarcimento. Per evitare la condanna, Carlo R. ha sostenuto che la lettera non aveva danneggiato la donna. Ma la tesi è stata bocciata dalla Cassazione in quanto "non c'è dubbio - scrivono i supremi giudici, sentenza 44940 - che la diffusione, all'interno del ristretto ambito lavorativo, della notizia di una relazione, sentimentale e sessuale, clandestina tra due impiegati può avere natura diffamatoria, specie se uno dei due è sposato". E i "commenti" poi finiscono per colpire anche chi sposato non è. Infatti "è pur vero che la condotta adulterina fu addebitata solo all'amante della donna, ma è altrettanto vero - osserva la Cassazione - che la riprovazione sociale (anche se spesso accompagnata da una non trascurabile dose di ipocrisia) colpisce, solitamente, in casi del genere, entrambi i partner". "D'altronde - taglia corto la sentenza - anche in assenza di valutazioni 'morali' da parte di terzi, fatti del genere sono oggetto di malevolo pettegolezzo". Inoltre la circostanza che Daniela "abbia voluto mantenere segreta la relazione, costituisce prova del fatto che entrambi si sarebbero ritenuti danneggiati (anche sul piano della reputazione) dalla diffusione della notizia". Carlo R. ha allora cambiato linea e sostenuto che era suo "diritto di critica" lamentarsi per il disdoro professionale del flirt. Non si vede in che modo questa relazione - ha replicato la Cassazione - potesse incidere sul "rendimento professionale della donna". In extremis, Carlo R. ha giocato l'ultima carta: scrivere che una donna "ha una relazione con un uomo sposato" non equivale a dire che i due abbiano "un coinvolgimento di natura sessuale". Ma i supremi giudici hanno ritenuto l'obiezione "ai limiti della provocazione, considerato l'uso corrente dell'espressione". 
Martedì prossimo dalla riunione convocata al Coni servizi si saprà definitivamente come e quando aprirà l'impianto del Tre Fontane, al centro da quest'estate di una estenuante situazione nella quale per adesso gli unici a pagare sono i ragazzi che vorrebbero giocare a rugby. La Asd Rugby Roma (composta dalla Rugby Roma 2000, Rugby e Altro ed i Cavalieri) sta facendo i lavori necessari per cercare di rispettare l'accordo siglato con la Coni Servizi e Roma Capitale qualche settimana fa e riportare al più presto e nel migliore dei modi la palla ovale nell'impianto storico. Ma la Nuova Rugby Roma, che ha il 25 per cento della rappresentatività del consorzio di gestione dell'impianto, si lamenta perché ritiene di essere stata penalizzata dalla suddivisione dei campi, in virtù dei tanti ragazzi che ha tesserati presso la Federugby. Circa 60 ragazzini della società, dall'Under 6 all'Under 12 sono scesi sul campo centrale per un allenamento - dimostrazione, ma essendoci uno scavo aperto da parte dell'Acea che sta facendo dei lavori all'impianto di pattinaggio, l'impianto non era nella piena sicurezza e quindi non si poteva giocare. Nonostante questo Coni servizi e Roma Capitale che avrebbero potuto intervenire chiamando i vigili urbani hanno scelto di non farlo e di rimandare tutti alla riunione di martedì. In quella sede verrà offerta alla Nuova Rugby Roma la possibilità di entrare nella nuova società, la Asd Rugby Roma, con una quota percentuale che le garantisca un utilizzo diverso dei campi del Tre Fontane. Sperando che sia la volta buona e che prevalga il buon senso. 
Caro Presidente e cari amici, la coincidenza del vostro convegno annuale con i primi passi del Ministero della Cooperazione Internazionale e dell'Integrazione, è per me occasione di riflessione sulle sfide presenti e di lungo periodo che il volontariato e la cooperazione si trovano ad affrontare. Mi rincresce davvero non poter partecipare di persona, a causa di impegni istituzionali assunti in precedenza. Come sapete bene, dalla metà degli anni Novanta in poi, l'aiuto allo sviluppo dell'Italia è stagnante. Siamo ben lontani dall'obiettivo europeo del 0,5 per cento o di quello dell'ONU dello 0,7 per cento. L'anno scorso abbiamo raggiunto un minimo storico (0,15 per cento del PIL) finendo al penultimo posto nella classifica dei donatori, davanti solo alla Corea. Per il 2012, a legislazione vigente, le previsioni sono di un ulteriore ribasso: soltanto lo 0,12 per cento. Questo è il punto di partenza che ci troviamo  ad affrontare sul versante delle risorse. In questo quadro di crisi, attingere alle radici profonde dell'impegno volontario e della libertà dell'azione cristiana e umana può liberare nuove energie. Se infatti i tagli al bilancio hanno penalizzato l'azione pubblica, non possiamo permetterci, come italiani a vocazione universale, di "tagliare" alcunché del nostro impegno e del nostro legame con il mondo in via di sviluppo, che va ben oltre la valorizzazione di quelle scarse risorse pubbliche che il sistema delle ONG è chiamato è gestire. Occorre riflettere seriamente su come rimodulare l'aiuto pubblico allo sviluppo del nostro Paese. Solo in questo modo parole che si sono svuotate di significato (sussidiarietà, complementarietà, sistema-paese), ritroveranno la loro forza. A questo proposito, ritengo che l'istituzione di un Ministero "dedicato" per la cooperazione internazionale e l'integrazione sia un'occasione di maggior impegno anche per tutta la società civile, chiamata a fare un salto di qualità nel senso dell'efficacia, dell'impatto, della trasparenza e della capacità propositiva. In questo contesto vi considero essenziali nel compito di sensibilizzare l'opinione pubblica, per ritrovare  -  proprio in un momento di crisi in cui sembrerebbe più giustificato pensare a sé  -  le ragioni e la saggezza dell'aiutare chi è lontano e chiede sostegno. Va inoltre rilanciato il binomio pace-sviluppo. Molto spesso gli aiuti non funzionano nei cosiddetti "paesi fragili". Come sapete, ho vissuto in prima persona la straordinaria vicenda della pace in Mozambico. In quel paese, dopo un decennio di aiuti, ci si accorse che senza pace non c'era sviluppo. Così investimmo sulla pace. E la pace ha avuto un grande effetto moltiplicatore sullo sviluppo del paese. Vorrei sottolineare in particolare il capitale di legame con il Sud del mondo, e in particolare con l'Africa, che voi rappresentate, e che valorizzato in ogni modo. C'è bisogno anche di ritrovare, con i partner del Sud, le ragioni della fiducia che alle volte si sono perse per stanchezza, sospetto reciproco, presenza di partner alternativi (i paesi emergenti), nuove ideologie come l'ownership a tutti i costi. C'è bisogno di ritrovare l'alfabeto di un partenariato genuino, nel rispetto reciproco, dove il dialogo costruttivo non deve farci paura. Conto sul vostro contributo attivo di idee e di proposte, anche a livello tecnico per ribaltare un'immagine negativa e penalizzante della cooperazione italiana allo sviluppo, restituendole credibilità, coerenza e soprattutto una missione. Auguri di buon lavoro. *Andrea Riccardi, ministro per la Cooperazione Internazionale e l'Integrazione 
Molti fino all'ultimo non ci credevano, invece alla fine è arrivato anche lui, Adriano Celentano, il molleggiato, che ha detto di no a Fiorello e dodici milioni di spettatori in tv per venire fino a Pianacci, sulle alture del Ponente, una periferia che si sta riscattando, per una serata di parole, musica e solidarietà in favore degli alluvionati di Genova. LE IMMAGINI: Celentano - i big - l'attesa E nonostante la promessa di non cantare si fa pure convincere da don Andrea Gallo, il "prete partigiano", e canta con don Gallo che balla sul palco. "Erano diciassette anni che non salivo sul palco _ ammetterà poi _ c'è voluto mister quattro e mezzo per cento", dice, prendendo in giro Grillo con il suo movimento Cinquestelle. Adriano si scatena con "Il ragazzo della via Gluck", dopo una delle sue prediche graffianti declinate questa volta sul cemento di Genova. "C'è l'uomo che guadagna e quello che non guadagna _ attacca Celentano _ e il pericolo viene da quello che guadagna". E prosegue: "Noi non siamo quei becchini che hanno seppellito il sogno italiano. Voi non potete sognare, siete schiavi degli immobiliaristi, degli imprenditori che appena il profitto scende non ci pensano di lasciare a casa migliaia di operai, siete schiavi di una destra corrotta colpevole di aver massacrato l'Italia che ha le origini nella Dc, ma che non è solo di destra ma anche di sinistra... Come fate a sognare, perché sarete subissati dagli incubi di una Genova soffocata  dal cemento". Celentano racconta l'alluvione di Genova, di Messina, delle Cinque Terre come di un incubo, per dire che "dobbiamo convincere i governi di destra e sinistra che il lavoro più divertente di un politico è quello di agire con onestà per il bene del paese". E parla del "virus dell'onestà come un virus benefico che può contagliare un intero popolo". Parla del debito pubblico, e si dice convinto che è giusto se non ci rimette solo la povera gente. "Sono favorevole alla matrimoniale "; Grillo lo corregge, ma lui insiste, "matimoniale o matriciana non ricordo più", e se la prende con "quel pazzo del ministro dell'ambiente che si è addormentato quando si è fatto il referendum sul nucleare". Al Palacep erano arrivati in 1.500, rispondendo all'appello dell'associazione Pianacci per ascoltare Beppe Grillo, Gino Paoli, Celentano e Biagio Antonacci, con Grillo a fare da mattatore. E' stato lui a affascinare per primo il pubblico raccolto sotto il tendone del PalaCep con la consueta, ferocissima dialettica. Grillo, che ha ricordato la Genova di quando era bambino ("davanti alla mia casa viveva il serial killer Donato Bilancia, ma la mia mamma mi diceva 'Beppe, se fai tardi, fatti accompagnare da Donatino che sto piu' tranquilla"), che ha attaccato la Siae perché per la serata di beneficenza ha preteso il 10% sui brani ("e io li ho mandati a fanculo perchè qui gli artisti sono venuti gratis"), che ha introdotto don Gallo, il leader della comunità di San Benedetto al porto che a sua volta ha 'salutato' la Siae. Grillo se l'è presa anche con il cardinal Angelo Bagnasco "e i suoi bodyguard": "Una volta gli ho detto: cardinale, se Gesù Cristo avesse avuto 12 guardie private al posto dei dodici apostoli, a quest'ora non sarebbe stato crocifisso, non ci sarebbe stato il Cristianesimo e lei ora sarebbe senza lavoro". 
BEAVER CREEK (Stati Uniti) - Vittoria a sorpresa per lo svizzero Sandro Viletta, mai salito primo neanche sul podio, nel supergigante di Coppa del mondo disputato a Beaver Creek. L'elvetico si è imposto in 1'18"71, secondo in 1'18"91 il norvegese Aksel Svindal e terzo il connazionale Beat Feuz in 1'18"97. Nessun italiano tra i primi 10: il migliore degli azzurri è stato Matteo Marsaglia (1'19"82), undicesimo. Domani a Beaver Creek è in programma uno slalom gigante. Viletta, sceso con il pettorale n. 30, ha sfruttato al massimo la visibilità migliorata. Il più sorpreso è sicuramente stato Aksel Lund Svindal, fin lì in testa alla gara. La Svizzera si conferma fortissima: oltre ai due sul podio piazza anche Cuche in nona posizione e Patrick Kueng in tredicesima. Battuta l'Austria che ha in Hannes Reichelt il migliore con il quinto tempo. L'Italia soffre ancora: dietro a Marsaglia ci sono Innerhofer, tredicesimo, Fill (25esimo) e Klotz (30esimo). LA VONN SI RIPETE - Lindsey Vonn, al 44/o successo in carriera, ha vinto in 1'51"35 anche la seconda discesa di Coppa del mondo di Lake Louise, in Canada. Seconda la francese Marie Marchand-Arvier in 1'53"03, terza l'austriaca Elisabeth Goergl in 1'53"26. L'americana, con questo terzo successo stagionale, è passata in testa anche alla classifica generale di Coppa del mondo. Migliore azzurra la bresciana Elena Fanchini, settima in 1'53"45. La gara ha subito una lunga interruzione per la brutta caduta della statunitense Laurenne Ross che è volata nelle reti restandovi impigliata: è stata subito soccorsa e poi portata via in elicottero. Secondo le prime notizie, avrebbe riportato danni al ginocchio destro. Domani è in programma un supergigante Ordine d'arrivo super-g di Beaver Creek: 1. Sandro Viletta (Svi) 1'18"71; 2. Aksel Lund Svindal (Nor) 1'18"91; 3. Beat Feuz (Svi) 1'18"97; 4. Robbie Dixon (Can) 1'19"02; 5. Hannes Reichelt (Aut) 1'19"27; 6. Kjetil Jansrud (Nor) 1'19"51; 7. Erik Guay (Can) 1'19"52; 8. Benjamin Raich (Aut) 1'19"56; 9. Didier Cuche (Svi) 1'19"59; 10. Andrew Weibrecht (Usa) 1'19"77. Classifica generale di Coppa del mondo: 1. Aksel Lund Svindal  (Nor) 265 punti; 2. Didier Cuche (Svi) 238; 3. Beat Feuz (Svi) 231; 4. Bode Miller (Usa) 197; 5. Hannes Reichelt (Aut) 166. Leggi i commenti I commenti dei lettori 
ROMA - "Indipendenza unica via. Bossi: ma sia consensuale". Con questo titolo a tutta pagina, La Padania , apre l'edizione speciale del giornale di domani, in edicola in occasione della riapertura del "parlamento padano" a Vicenza. A illustrare la nuova strategia della Lega è un fondo di Carlo Passera, che cita innanzitutto un colloquio avuto oggi con Umberto Bossi nella sede milanese del partito a via Bellerio. "Occorre ragionare su una possibile indipendenza condivisa - afferma il leader del Carroccio - Occorre pensare a una trattativa tra le aree del Paese, perché è ormai evidente come così non si possa proseguire". Secondo il quotidiano del Carroccio "siamo a uno snodo politico importantissimo: prevedibilmente - questo temono certi poteri, che infatti da settimane hanno stretto le maglie dell'informazione così da operare un lavaggio del cervello di massa - la Lega richiamerà presto a sé consensi crescenti di una Padania (e non solo) che rischia di essere, tanto per cambiare, pesantemente bastonata da misure economiche dettate dall'emergenza. Ma che non risolvono affatto - anzi persino aggraveranno - il motivo di fondo della crisi italiana: la mancata soluzione del difficile rapporto Nord-Sud, il galleggiamento, pur nella tempesta finanziaria, delle solite aree di parassitismo e clientelismo. L'eterno gattopardo nostrano, insomma". Domani, a Vicenza, con la riapertura del "parlamento padano", la Lega compie un ulteriore tappa di un percorso iniziato questa estate e, nelle intenzioni dei leghisti, la base sulla quale rifondare il partito dopo la rottura dell'Asse del Nord con Silvio Berlusconi. Nella città veneta sono attese un migliaio di persone. Al 'parlamento' prendono parte infatti tutti i militanti "dai sindaci fino ai massimi dirigenti" nazionali ed europei. L'organizzazione è stata affidata a Roberto Calderoli. L'ex ministro che con l'insediamento del governo Monti ha mollato i panni del "mediatore". "E' finito il tempo di una Lega moderata", tuona. "Abbiamo dimostrato prudenza, saggezza ed equilibrio; ora riportiamo il potere costituente in mano al popolo". Leggi i commenti I commenti dei lettori 
