Dovrebbe scendere da quota 830 metri come “un lapillo di lava incandescente”. Per poi arrivare alla stazione di partenza istituita dalla famiglia Cook nel 1903. Ma i lavori per il trenino rosso del Vesuvio, previsti da giugno 2010, non sono mai iniziati. E ora l’ex officina Cook, restaurata nel 2008 con un progetto del valore di 1,8 milioni di euro, è chiusa. Abbandonata. Una stazione di 5 mila mq a quota 245 metri, in zona San Vito ad Ercolano, insidiata dai vandali: vetri rotti, tubi di scolo divelti con l’acqua piovana che fa ammuffire le mura esterne, cocci sparsi ovunque e all’interno una centralina elettrica devastata. Gli accessi sono chiusi con dei catenacci, ma i raid si sono susseguiti in assenza di vigilanza. Stazione, con albergo e ristorante-bar (che non ci sono ancora), ma anche polo museale. Ed ecco che da una finestra aperta al piano terra spuntano un centinaio di scatoloni con migliaia di libri intonsi: “Studio della domanda e dell’offerta turistica nel Parco nazionale del Vesuvio”, “Atlante turistico del Parco nazionale del Vesuvio”, “Vesevo, la capacità di carico del Parco nazionale del Vesuvio”. Tutti finiti di stampare nel 2009, sotto l’egida di Ente Parco e Regione Campania. Acquistata per 450 mila euro, la struttura era ridotta ad un rudere. “Mancano ancora arredi interni e vanno sistemate le aree adiacenti”, spiega il Presidente del Parco, Ugo Leone. Opere per altri 3,1 milioni di euro che rientrano nei fondi Por: bandi fermi al palo. Mentre il trenino è in fase di progettazione esecutiva. “Nel frattempo – ricorda l’ex sindaco di Ercolano, Nino Daniele – avevo proposto di istituire all’interno la scuola della protezione civile”. Pensare che la cremagliera Cook, fino al 1955, collegava Ercolano con la storica funicolare del Vesuvio: quella di Funiculì, Funiculà. Per i 450 mila visitatori del vulcano, il nuovo progetto presentato nel 2009 unisce in 22 minuti 5 stazioni. Con un tracciato mozzafiato di quasi 4 km, che dovrebbe essere pronto per il 2014. 
Glielo aveva giurato, più o meno una settimana fa: «Nina ha scelto di lasciare nostro figlio alla madre. Io mi oppongo a questa decisione. Voglio vedere mio figlio tre giorni a settimana. Spero che nessuno mi metta i bastoni fra le ruote. Io ho bisogno di mio figlio». Fabrizio Corona lo ha fatto. Si è presentato in largo La Foppa, nella casa dove un tempo vivevano tutti e tre insieme, e si è portato via il figlioletto di otto anni. Alle otto di mattina, nell’appartamento c’era solo il bambino con la nonna, la madre della showgirl croata Nina Moric, 34 anni, la sua ex. Quando se lo vede davanti si sente male, tenta di convincere Corona a lasciare Carlos a casa. Ma lui prende il bambino e se ne va. La donna si sente male e sviene. Sono quasi le otto e mezzo di mattina. La signora dà subito l’allarme ai carabinieri che arrivano e raccolgono la sua denuncia. Poi la donna viene trasportata al vicino ospedale Fatebenefratelli. Nell’appartamento il bimbo è insieme alla nonna da quando la Moric è partita per l’ Isola dei famosi , il reality di Raidue, iniziato lo scorso 21 febbraio. E mentre la tivù trasmette le sue gesta dall’Honduras, con il nuovo flirt con Laerte Pappalardo, il suo ex ha deciso di mettere a segno un vero e proprio blitz per portar via il bambino. Un gesto che potrebbe portare nuovi guai giudiziari per il fotografo dei vip, protagonista a fine febbraio di un’altra irruzione, attraverso la finestra, questa volta in casa di Rosa Serrano, la madre della povera Sarah Scazzi, ad Avetrana. Ora i militari che hanno raccolto la denuncia dovranno ricostruire con esattezza la dinamica dei fatti, anche attraverso la testimonianza della ex suocera. Ma soprattutto capire quali sono gli obblighi che Fabrizio Corona deve rispettare nei confronti della ex moglie e del figlio. Per questo verificheranno quali siano le disposizioni del Tribunale dei minori, decise al momento della separazione. Quando, dalle pagine di un settimanale di gossip e in tivù, Corona aveva lanciato il suo appello alla Moric, la showgirl croata aveva tentato di tranquillizzare il suo ex. «Fabrizio non deve preoccuparsi — aveva detto — Carlos rimarrà a casa con mia madre per una questione di equilibrio. Fabrizio potrà vederlo quando vuole. Non ci sono problemi. Basta che rispetti i suoi obblighi di padre. Ma mio figlio non si muove da casa sua, anzi casa nostra». 
LUBIANA - Nonostante la prudenza da copione di Cesare Prandelli ("La qualificazione non è ancora certa, dobbiamo stare attenti. E migliorare i nostri difetti"), i primi nove mesi del ct portano ad una situazione invidiabile nel girone. Un Prandelli sereno, ma anche con una punta polemica: "Dicevano che eravamo un'Italia di serie B: bene bene, dicano pure, che così ci forniscono qualche stimolo in più...". Una vittoria netta, anche oltre lo 0-1 finale: "Abbiamo giocato meglio di loro, vinto e convinto, ora aumenterà l'autostima e la voglia di giocare in un certo modo. Avevamo lavorato proprio per questo, volevamo rischiare qualcosa ma dovevamo trovare superiorità numerica a centrocampo e ci siamo riusciti. Ma attenti, non c'è niente di deciso, nella qualificazione". Una parola su Cassano: "A me è piaciuta la sua partita, ha fatto un lavoro di grande sacrificio, è stato generoso, dando tutto quel che poteva dare e un pò di qualità, in una partita con pochi spazi". Poi la vigilia: "Lo scetticismo c'era, è importante come l'ottimismo: spesso può stimolare certi giocatori, molto probabilmente essere considerati una squadra di serie B ci ha dato qualcosa in più nel temperamento. Stasera ho visto coraggio - aggiunge - ma abbiamo proposto anche un calcio di qualità: è necessario, per vincere fuori casa. Dobbiamo migliorare qualcosa, specie quando difendiamo. Dobbiamo rimanere più alti". La gara è stata decisa da Thiago Motta: "E' un giocatore che dà serenità, i compagni lo cercano, si è alternato spesso con Aquilani e Montolivo senza dare punti di riferimento". Buffon è stato la solita sicurezza: "E' semplicemente Buffon, non è tornato, perchè non si è mai allontanato, mentalmente e in campo è sempre determinante". E' piaciuta soprattutto, al ct azzurro, "la voglia di rischiare il passaggio a centrocampo, lì dove gli avversari possono rubare palla e ripartire: invece l'abbiamo fatto, abbiamo creato superiorità numerica. E la partita si è vinta lì". Ora Prandelli aspetta Mario Balotelli. Non tanto per l'amichevole di martedì in Ucraina ("vediamo come stiamo, e poi decido se chiamarlo, ma se stiamo tutti bene come penso, non faccio niente", dice con cautela), quanto per il futuro. "Per Mario, l'importante è che sui suoi errori ci sia una riflessione. Lui ha avvertito questo disagio e si è pentito, ha chiesto aiuto e noi gli saremo vicino per aiutarlo nella sua crescita". THIAGO MOTTA: "FARE MEGLIO ERA IMPOSSIBILE" - Primo gol in azzurro per Thiago Motta, alla sua seconda partita: "Fare meglio di così era impossibile. Sono felicissimo per la vittoria e per il gol - spiega l'italo-brasiliano ai microfoni della Rai -. Devo ringraziare i ragazzi, il mister, perchè tutti mi hanno dato fiducia e mi hanno accolto benissimo. Non credo che questa squadra avesse bisogno di personalità, io sono solo uno in più che può dare una mano". Già ai tempi del Genoa Thiago Motta sognava l'azzurro. "Lippi non mi ha mai chiamato, ma non importa, sono felicissimo di essere in questa Nazionale, penso al futuro e non al passato che non è importante". Un'Italia vincente e che ha anche giocato un bel calcio. "Il mister aveva chiesto a noi centrocampisti di costruire e impostare, di cercare Cassano tra le linee, perchè è un giocatore intelligente che può sempre inventare il passaggio per il gol. Ci aveva chiesto di muoversi a centrocampo e di non essere statici, nella ripresa siamo riusciti a fare meglio quello che chiedeva Prandelli ed è andata bene". Una bella risposta a chi definiva questa Italia di serie B. "Noi dobbiamo andare avanti per il nostro cammino, secondo me abbiamo un grandissimo gruppo e una squadra fortissima che può fare di più, ma che già adesso sta facendo benissimo. Per noi quel che conta è entrare in campo e fare il nostro lavoro". Il tempo di accendere il telefonino e giù una valanga di sms: "Ho ricevuto i complimenti di tutti, degli amici, della famiglia, ma anche di Leonardo. Leo è così, è sempre presente, segue tutto il calcio, soprattutto se c'è un suo giocatore in campo". CHIELLINI: "VITTORIA FONDAMENTALE" - Giorgio Chiellini parla di vittoria chiave: "Siamo contenti perchè è una tappa fondamentale per la nostra qualificazione e per la nostra crescita. La partita con la Germania, al di là del fatto che era un'amichevole, ci ha dato tanto, un risultato importantissimo, dobbiamo continuare così, è un passo avanti per la qualificazione. Abbiamo dimostrato di essere un  buon gruppo e alla fine anche le critiche ti stimolano. Questa cosa sentita in questi giorni, di una nazionale di Serie B, ci dà un pizzico di stimolo in più per dimostrare che non siamo tanto male come molti pensano". Rispetto alla gara con la Germania dove aveva giocato a sinistra, Chiellini è stato schierato centrale: "Io preferisco giocare in mezzo, lo sanno sia Prandelli che Delneri, ma detto questo io sono a disposizione per il bene della squadra". Poi sulla bella prestazione di Federico Balzaretti sulla fascia, aggiunge: "E' un amico, abbiamo passato due begli anni alla Juventus, se lo merita davvero tanto, sono doppiamente felice perchè è un bravo ragazzo". MONTOLIVO: "SI E' VISTO BEL GIOCO" - "Sono contento perchè abbiamo fatto una buona gara, ma soprattutto perchè era importante vincere. Potevamo segnare anche prima e facilitare l'andamento della gara, ma siamo comunque contenti",  Così Riccardo Montolivo. "Siamo riusciti a giocare in velocità, di prima, mettendo in difficoltà i loro centrocampisti e giocando in superiorità numerica. Ci siamo messi in testa dall'inizio di questo ciclo di giocare palla a terra in velocità, oggi ci siamo riusciti, in altre occasioni un po' meno, dobbiamo continuare così anche quando affronteremo avversari più forti". BUFFON: "COMPLIMENTI A TUTTI" - Molto soddisfatto Gianluigi Buffon: "Al di là di tutto è stata un'ottima prestazione su di un campo difficile, contro una squadra in salute, in una partita che storicamente soffrivamo sempre e difficilmente le abbiamo vinte, quindi complimenti a tutta la squadra". Sulla stessa lunghezza d'onda, Alberto Aquilani: "Non so se è stata la migliore, ma è stata sicuramente una buona gara. Siamo venuti qui concentrati perchè sapevamo di giocare su un campo difficile ed abbiamo imposto il nostro gioco, dimostrando personalità, giocando palla a terra. Siamo stati bravi a ridimensionare la Slovenia, sovrastandola a livello di gioco" Leggi i commenti I commenti dei lettori 
MILANO - Utile netto consolidato a quota 308 milioni (in rialzo del  15,3% rispetto all’anno prima ma con un risultato fortemente influenzato da  componenti straordinarie) e un utile "stand alone" (più significativo, senza  Italease) a quota 255 milioni - in rialzo del 26,2% rispetto all’anno prima -  per il Banco Popolare. I proventi operativi sono stati pari a 3.720 milioni  (+2,0%) mentre il risultato della gestione operativa si è attestato a 1.268  milioni (+3,3%). Senza Italease, inoltre, la raccolta netta è aumentata del 3,3%  e gli impieghi del 3,2% mentre i mutui a privati solo saliti del 10%.  Un’approvazione di bilancio che segue di poco la conclusione dell’aumento di  capitale, grazie al quale il Core tier 1 del gruppo è passato dal 5,7% di fine  anno ad un proforma del 6,5% (insieme ad altre misure prese). Il consiglio  proporrà la distribuzione di un dividendo di 3 centesimi per azione, pari ad un  monte dividendi di 53 milioni, in linea con l’esercizio precedente. Altra decisione importante del consiglio, il futuro di  Efibanca. Il Banco Popolare si è arreso all’evidenza, ha dichiarato che la banca  di investimento del gruppo non verrà ceduta (dopo essere stata a lungo sul  mercato) ed ora il consglio ha approvato il progetto di fusione per  incorporazione nel Banco Popolare. Allo stesso modo, nei prossimi mesi è stata  annunciata la fusione per incorporazione di altre "due realtà bancarie minori":  secondo fonti finanziarie si tratterebbe della Popolare di Crema e di Cremona,  per le quali è stata sondata la possibilità di cessione in passato. Infine, il  nuovo piano industriale del Banco Popolare sarà presentato al mercato entro fine  giugno: la conferma a indicazioni già emerse nei mesi scorsi si legge nelle  slide di presentazione dei risultati 2010. Risultati difficilmente comparabili con l’anno prima, a causa  della variazione di perimetro, anche per Bnl, gruppo Bnp Paribas. L’istituto ha  chiuso il 2010 con un risultato operativo lordo consolidato riclassificato di  1,08 miliardi (in calo del 12,3% rispetto all'anno precedente) mentre il margine  dell'attività bancaria si attesta a 3,09 miliardi, in crescita del 2,6%. L'utile  ante imposte, in flessione (-55,9%) a 236 milioni, "ha risentito - spiega in una  nota l'amministratore delegato Fabio Gallia - del congiunturale costo del  rischio". 
ROMA - Prosegue il duello tra Italia e Francia sul fronte della diplomazia, mentre in Libia continuano gli scontri. Dopo giorni di dure trattative, Parigi ha ceduto sul comando unico Nato della missione in Libia, che dovrebbe essere ratificato domenica sera. Silvio Berlusconi esprime soddisfazione, ma da Bruxelles Nicolas Sarkozy rilancia, annunciando "un'iniziativa politica e diplomatica" comune con David Cameron che Francia e Gran Bretagna - auspicabilmente insieme alla Germania - presenteranno al vertice dei ministri degli Esteri della coalizione in programma martedì a Londra. Notizia accolta con sorpresa da Roma, dove la Farnesina fa notare che anche "l'Italia ha le sue idee e le sue proposte per accompagnare il processo, gestito dai libici, per la nascita di una nuova Libia unita e democratica" e che "ne parleremo con i nostri partner nelle sedi opportuno, già da martedì a Londra". Sul terreno, intanto, proseguono gli scontri a Misurata e Ajdabiya: secondo i ribelli ci sono più di 8.000 morti e il segretario generale dell'Onu a sua volta ha messo in guardia sul rischio di un esodo di 250.000 profughi. Missione Nato durerà tre mesi . La Nato assumerà il comando di tutte le operazioni militari in Libia, non solo per quanto riguarda la no-fly zone, ma anche per tutte le azioni militari contro gli obiettivi di terra, necessarie per garantire il rispetto della risoluzione numero 1973 del Consiglio di Sicurezza dell'Onu. La missione, ha spiegato la portavoce Oana  Lungescu, in linea di massima è stata pianificata per avere una durata di "tre mesi", che tuttavia potrà essere ulteriormente prolungata o, se del caso, anche abbreviata a seconda delle necessità. Il comando delle operazioni Nato in Libia sarà assunto dal generale canadese Charles Bouchard. Si combatte ad Ajdabiya e Misurata. Nel settimo giorno di raid aerei e missilistici per le forze della coalizione impegnate in Libia, caccia militari francesi e britannici hanno colpito le forze terrestri di Gheddafi nella strategica città orientale di Ajdabiya, in Cirenaica. Qui, in serata, i ribelli sono riusciti ad entrare dalla porta est della città, in mano alle forze fedeli al colonnello, riferisce Al Jazeera. La rinconquista della città da parte degli insorti segnerebbe un importante punto a loro favore e dimostrerebbe che i raid occidentali stanno di fatto aiutando sul terreno. Si combatte anche a Misurata, la terza città del paese, dove le forze del colonnello Gheddafi hanno bersagliato la città col fuoco dei tank, cercando di entrare nel centro abitato, in modo da evitare i raid della coalizione alleata. Negli scontri, ha detto una fonte medica citata dal Telegraph , sono rimaste uccise almeno 109 persone e i feriti sono oltre 1300. Nel frattempo, le autorità libiche hanno ostentato sicurezza, affermando di disporre di "grandi quantità di carburante", e smentendo le voci di un razionamento circolate a Tripoli e che hanno provocato delle lunghe code alle stazioni di rifornimento. L'Unione europea si è detta pronta ieri sera a bloccare tutti i redditi derivati dal petrolio e dal gas al regime di Muammar Gheddafi, al fine di privarlo dei mezzi finanziari per reclutare mercenari. Regime Gheddafi: sì a piano Unione africana per stop a ostilità. Si continua a combattere, ma si riscontrano segnali di dialogo da parte del regime libico di Gheddafi: il governo libico ha, infatti, detto di essere disponibile e "pronto ad attuare la tabella di marcia proposta dall'Unione africana per porre fine alle ostilità". Pentagono: ridotta capacità di comando del rais. La capacità di comando di Muammar Gheddafi in Libia "si è molto indebolita", così come la capacità di sostegno alle sue truppe sul terreno, al punto che il leader libico "sta armando" volontari: questo il resoconto al Pentagono da parte del vice ammiraglio William Gortney, che ha precisato che gli attacchi portati dalla forze della coalizione hanno "significativamente ridotto" la capacità di comando del colonnello. Gortney ha aggiunto che le forze americane sono pronte a cedere il comando alla Nato per quanto riguarda l'applicazione della no-fly-zone, ma continueranno ad avere il comando delle operazioni per quanto riguarda gli attacchi contro forze terrestri per proteggere civili fino a quando un accordo per il passaggio di consegne non sarà raggiunto. 153 sortite aeree nelle ultime 24 ore. Il bilancio delle operazioni delle ultime ore è di 16 missili tomahawk e di 153 sortite aeree. Obiettivi delle missioni sono l'artiglieria, le forze di terra e le strutture di comando e controllo. Alle operazioni hanno preso parte anche aerei del Qatar, che "hanno sorvolato il territorio della Libia nostra sorella" nell'ambito dell'operazione della coalizione multinazionale per imporre la 'no fly-zone' autorizzata dal Consiglio di Sicurezza delle Nazioni Unite. Il Qatar è così diventato il primo Stato arabo a prendere concretamente parte all'intervento militare contro il regime di Gheddafi. Obama spiegherà presto obiettivi missione. Il presidente Obama, alle prese con una opinione pubblica piuttosto fredda sul coinvolgimento americano nella missione in Libia, si rivolgerà ai cittadini americani "in un futuro prossimo", per spiegare loro gli obiettivi della missione multinazionale in Libia, e le ragioni per cui ha ritenuto che fosse giusto intervenire militarmente. Obama ha contattato in tele-conferenza i leader dei due rami del Congresso e diversi altri parlamentari di primo piano per aggiornarli sugli sviluppi dell'operazione libica: sono giorni che il Congresso preme per avere chiarezza. 
Un altro giorno di sciopero per i musei del Comune. Gli addetti di Palazzo Madama, Mao, Borgo Medioevale e Gam domani incroceranno di nuovo le braccia. Saranno aperti, perché si tratta di servizi dati in appalto a cooperative, solo lo scalone e la Sala del Senato di Palazzo Madama, così come la mostra temporanea alla Gam. A rischio le collezioni: migliaia di torinesi e turisti, che sull'onda di Italia 150 prenderanno d'assalto il centro, potrebbero trovarsi di fronte a porte sbarrate con tanto di cartello "chiuso per sciopero". Il problema è sempre lo stesso: la domenica. Prima ogni addetto aveva diritto ad un riposo dopo due domeniche lavorate, ora dopo tre. E il braccio di ferro tra Fondazione Musei e sindacati continua. "Nonostante il successo degli scioperi  -  spiegano i rappresentanti di Cgil, Cisl e Uil  -  da parte dell'ente e del Comune non sono arrivate nuove proposte. I lavoratori hanno più volte espresso tutto il loro disagio. Lo sciopero non è contro le aperture dei musei la domenica, ma dover lavorare tre domeniche su quattro, oltre a tutte le festività infrasettimanali, è veramente eccessivo. È una situazione figlia della scarsità di personale". Fondazione e Palazzo Civico ribattono che il contratto nazionale considera la domenica un normale giorno lavorativo. Anzi, il trattamento riservato ai dipendenti di Torino sarebbe migliore. Anche gli altri pezzi della cultura sono in subbuglio. Lunedì mattina assemblea degli addetti precari delle cooperative che hanno in gestione i servizi della Reggia di Venaria. Al centro della querelle il futuro delle guide, dopo che è stato assegnato il mega appalto alla cordata formata da CodexCopatRear. "La Fondazione  -  sottolinea Marco Prina della CgilFilcams  -  vuole abolire il servizio, basandosi solo su guide a chiamate, tutti precari, e programmate". L'assemblea potrebbe avere effetti anche sulle visite con accompagnatore alle mostre delle ex Ogr, gestite dalla Copat. "Se la direzione della Reggia non ci darà risposte chiare, si arriverà allo sciopero", aggiunge Prina. Oggi invece la protesta dei lavoratori del Regio, dopo il rientro dei tagli al Fus, si trasforma in una giornata di festa. Dalle 14 alle 17.30 teatro aperto a tutti, mentre alle 20 l'opera "I Vespri siciliani" sarà proiettata in piazzetta Molino. Non ci si potrà sedere, ma per chi vuole stare comodo nessun divieto di seggiola al seguito. 
BOLZANO - Le semifinali di Champions league di sabato al PalaOnda di Bolzano sono all'insegna della parola derby. Nella prima partita ci sarà il particolare confronto fra la Trentino BetClic e l'allenatore italiano Lorenzo Bernardi alla guida della formazione polacca dello Jastrzebski, a seguire tocca a due formazioni russe (Zenit Kazan e Dinamo Mosca) giocarsi l'accesso alla finale di domenica. L'assalto al trofeo da parte della Trentino BetClic comincia alle 15. La società organizzatrice dell'evento sarà la prima a scendere in campo contro i polacchi dello Jastrzebski Wegiel. Trento, dopo un mese di preparazione modulato su questo evento, non vede l'ora di dimostrare la sua superiorità, oltre che nei favori dei pronostici, pure sotto rete. Ma guai a parlare al tecnico bulgaro Stoytchev di partita scontata: "Pensarla in questa maniera sarebbe un errore di presunzione che potrebbe costarci caro - spiega alla vigilia del match - in una final four non ci sono favorite, i valori possono cambiare in un attimo tanto è breve e intenso il weekend. Vogliamo la finale perché giocarla per i terzo anno di fila e davanti ai nostri tifosi è fantastico. Sin dal primo scambio dobbiamo scrollarci di dosso la pressione e l'attesa provando subito a esprimere la nostra migliore pallavolo". In casa Trento i dubbi di formazione sono davvero pochi, la squadra gode di buona salute. Oltre alla presenza nella lista di partenza del doppio libero, ormai una costante dei campioni d'Europa in carica, rimane da scegliere se inserire nel sestetto di partenza il centrale Riad al posto di Sala o Birarelli. Emozioni forti nella squadra polacca che si prepara alla prima final four della sua storia. La figura più importante e conosciuta di tutte è seduta in panchina, si tratta proprio di 'mister secolo' Lorenzo Bernardi, alla guida del club da metà dicembre. Il campione italiano può contare su una rosa che appoggia le sue speranze sul palleggiatore della nazionale polacca Lomacz, sull'opposto ucraino Yudin e sullo schiacciatore australiano Benjamin Hardy, vecchia conoscenza del campionato italiano e di passaggio Trento fra il 2003 e il 2004. Fra gli altri nomi noti: l'opposto sloveno Gasparini e il martello Wika che spesso finisce in panchina a favore di Divis. Nell'altra semifinale in programma il derby russo tra la Dinamo Mosca di Dante e Veres, che ha fatto fuori nei quarti Cuneo e finalista lo scorso anno contro Trento, e lo Zenit Kazan, squadra che può contare su un mix di talenti come i due campioni olimpici il palleggiatore Ball e lo schiacciatore Priddy e l'opposto della nazionale russa Mikhaylov. I biglietti ancora disponibili per assistere alle semifinali saranno messi in vendita presso la biglietteria del PalaOnda a partire da sabato mattina alle ore 10. Per le gare di domenica la prevendita comincia la mattina sempre alla stessa ora. Leggi i commenti I commenti dei lettori 
