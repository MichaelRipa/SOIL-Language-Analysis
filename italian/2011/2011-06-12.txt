Cambiano i tempi e le mode, ma di generazione in generazione l'esame di maturità rimane il primo traguardo nella vita di molti ragazzi. E ogni anno i genitori si ritrovano a motivare i figli con la solita frase: "Pensa ad essere promosso con un bel voto e ti faccio quel regalo...". Ma qual è l'oggetto del desiderio nel 2011? Ce lo svela un'indagine condotta dall'Associazione "Donne e qualità della vita" su un campione di 700 studenti che si apprestano ad affrontare la fatidica prova distribuiti sul territorio nazionale. Dai risultati emerge una predilezione netta per le due ruote: la maggioranza degli intervistati ha dichiarato di desiderare una moto o uno scooter. In particolare, tra questi, i maschi preferiscono sicuramente la moto (38%) mentre le femmine scelgono lo scooter (27%). Seguono nella classifica delle preferenze espresse, oggetti tecnologici, automobili, minicar, viaggi e accessori firmati. Con differenze minime in base al sesso. Tra i ragazzi, il 19% vorrebbe uno smartphone (Iphone in testa), seguito da un 17% che preferirebbe la Playstation. Solo il 15% identifica il suo premio nella classica automobile e il 2% sceglierebbe una minicar. Un viaggio è desiderato solo dal 7%. Tra le ragazze ben il 24% indica un cellulare di ultima generazione come meritato premio, seguito a poca distanza dalla borsetta di un grande stilista (22%) seguita da un viaggio in aereo (21%). Solo il 5% delle maturande vorrebbe un'auto nuova di zecca. Questa ricerca ci fornisce anche un dato in più. Come cambiano, in base alla zona di residenza, le motivazioni che hanno fatto cadere la preferenza sulle due ruote? Da nord a sud viene fuori una fotografia molto colorata della realtà: nel nord Italia gli adulti di domani fanno le loro scelte per affermare il proprio status (32%), per motivi di comodità e praticità (27%), e per aumentare la propria indipendenza (18%). Nel centro Italia la maggioranza (38%) mette al primo posto comodità e praticità, mentre il 21% dichiara che è fondamentale farsi bene i conti in tasca e cercare di risparmiare il possibile. Nel sud Italia la scelta è basata su motivi più semplici, il 27% infatti pone come motivazione principale per la scelta della moto, il carisma che emana il centauro e l'effetto che fa sulle ragazze, mentre il 25% la vede come strumento per andare a spasso con gli amici. E proprio sulla base di questi risultati e in vista quindi di tanti giovani su due ruote, è fondamentale porre l'accento sulla sicurezza stradale, come sottolinea Corrado Capelli, presidente di Confindustria ANCMA: "Siamo contenti di apprendere che ormai le due ruote sono diventate il mezzo ideale e preferito dai ragazzi per spostarsi. Iniziative come la campagna di sensibilizzazione sociale "Occhio alla moto", rivolta in particolar modo agli automobilisti affinché prestino maggiore attenzione a scooter e moto guidati soprattutto da giovani e giovanissimi, hanno l'obiettivo di migliorare costantemente la sicurezza per chi circola sulle 2 ruote". Ma non è così semplice, i ragazzi dovranno impegnarsi parecchio prima di poter scorrazzare liberi per le strade. Dai dati diffusi dal Ministero dell'Istruzione infatti, nell'anno scolastico 2009/2010 il 6,6% degli studenti non sono stati ammessi all'Esame di Stato (+1,5% rispetto al 2008/2009), registrando una maggiore severità negli scrutini di fine anno. E' anche vero però che tra gli ammessi alla prova il numero di bocciati nel 2010 si è ridotto del 50% rispetto all'anno precedente. 
Casale esordisce con autorevolezza nella finale di LegaDue e batte Venezia 82-65 portandosi subito sull'1-0 nella volata per la serie A. Una partita mai realmente in discussione, nella quale la Fastweb ha superato la Umana su entrambi i lati del campo, specie con una difesa determinante nello sporcare il rendimento offensivo degli ospiti, e ha mostrato una impressionante reattività e fisicità sotto canestro, catturando 45 rimbalzi contro i 28 dei lagunari. Grandi prestazioni dai "soliti noti": Ricky Hickman con 21 punti, Donnell Taylor con 18 (e 7 rimbalzi) e Nnamaka (in doppia cifra con 11 punti e 10 rimbalzi), capace quest'ultimo di limitare efficacemente il lungo veneziano Silvere Bryan (solo 4 punti per lui). Ma il marchio di fabbrica di Crespi è il collettivo (tanto che alcuni commentatori parlano a questo proposito di "gioco democratico") e anche in gara-1 della finale è stata la prova corale della squadra a vincere la partita, con una menzione particolare per il giovane Stefano Gentile autore di 8 punti e di giocate spettacolari e intelligenti. Venezia ha invece mostrato alcuni passaggi a vuoto e un gioco assai meno d'insieme, frutto anche del problematico adattamento all'assenza di un uomo chiave come l'infortunato Alvin Young. Il suo sostituto, Lance Harris, ha fatto vedere buone cose ma probabilmente bisognerà attendere le prossime gare per vederlo inserirsi nei meccanismi della squadra di Mazzon: ha realizzato 15 punti, come Tamar Slay, il quale però è apparso lungamente ai margini del match; da segnalare tra i veneti anche gli 11 punti di Meini, i 10 di Clark e i 7 rimbalzi di Allegretti. La Reyer è stata in vantaggio solo nei due minuti iniziali (3-6), poi la Fastweb ha preso in mano il comando della gara e non l'ha più lasciato. Dopo il primo allungo sul finire del primo quarto (chiuso 27-17), i piemontesi hanno giocato una seconda frazione praticamente perfetta: difesa feroce che non lasciava spazio agli avversari e li costringeva a molti errori da fuori, attacchi fantasiosi che alternavano triple (7 su 15 quelle messe a segno in tutta la partita), penetrazioni, ribaltamenti, pick and roll che affondavano in una difesa vacillante. Andate all'intervallo sul 45-29, le due squadre hanno continuato su questo copione anche al rientro dagli spogliatoi, con Casale che ha raggiunto anche i 21 punti di vantaggio. A questo punto Venezia si è scossa e, complice anche un certo rilassamento tra i padroni di casa, ha stretto le maglie della difesa ed è riuscita a rosicchiare qualche punto, senza però mai scendere sotto la doppia cifra di svantaggio. La partita si è fatta più fisica e meno bella, la Reyer ha cominciato ad aggredire gli avversari con pressing e raddoppi, ma sei punti di seguito di Taylor hanno riportato la distanza a 20 punti, appena limata da un finale costellato da passeggiate in lunetta. Si riparte da uno a zero: gara-2 è fissata già per martedì sera. E sarà certamente un'altra partita. 
Benelli festeggia il suo centenario con due special edition. Tnt 899 e 1130 Century Racer sono le due naked "vestite" con questa speciale livrea verde in omaggio alle moto pesaresi da competizione che hanno trionfato sui circuiti di tutto il mondo guidate da campioni come Renzo Pasolini, tanto per ricordarne uno. Il richiamo alle origini prosegue poi con lo stemma sul serbatoio ripreso dai gloriosi anni Sessanta. A parte queste concessioni al momento d'oro della casa di Pesaro i progettisti della Benelli sono intervenuti sulla 899 per regalare agli appassionati una maggiore sportività intervenendo sulla ciclistica con il telaio a traliccio rivisto nelle quote e completato da elementi fusi in lega di alluminio. Spiccano poi la nuova forcella anteriore Marzocchi a steli rovesciati da 50 mm di diametro, e le pinze Brembo a fissaggio radiale con dischi Braking wave di 320 mm di diametro anteriori (240 mm posteriore). Rivista, e migliorata, anche la mappatura della centralina elettronica per ottenere maggior regolarità di erogazione dei 120 Cv e un allungo più vigoroso. Le modifiche al telaio e alla centralina della Tnt 899 Century Racer sono state estese anche alla sorella maggiore 1130 (realizzata su richiesta), che in più beneficia della possibilità della regolazione multipla della forcella (precarico della molla, idraulica in compressione e in estensione), ammortizzatore posteriore ZF Sachs completamente regolabile, e con il propulsore tre cilindri in linea capace di erogare una potenza di 129 Cv. La Benelli Tnt 899 Century Racer è già disponibile nelle concessionarie al prezzo di 10.900 euro mentre per la 1130 occorrono 12.900 euro. (m. r.) 
Cambio di rotta per la Classe M che verrà venduta il prossimo autunno con un muso più affusolato e meno aggressivo. Obiettivo? Sembrare meno aggressiva e più piccola. La nuova Mercedes debutterà al prossimo salone di Francoforte (15-25 settembre) e sarà disponibile con la solita gamma, compresa l'interessante ML 250 BlueEfficiency, ML 350 Bluetec e ML 350 BlueEfficiency, con  potenze comprese fra 204 e 306 CV. Poi arriverà anche l'AMG e la ibrida. 
NOVARA  - Il sogno è diventato realtà. Il Novara dopo 55 anni ritorna nel massimo campionato (l'ultimo lo aveva disputato nel 1955-'56) di calcio: è questo l'ultimo verdetto stagionale emesso dalla serie B. NOVARA, STORICO DOPPIO SALTO 'MORTALE' - Nel ritorno della finale playoff contro il Padova (0-0 giovedì in terra veneta) la squadra di Attilio Tesser si è imposta per 2-0, centrando così un doppio salto storico visto che dodici mesi fa il club piemontese stava festeggiando la promozione in cadetteria dopo 33 stagioni vissute in C. Si ferma invece all'ultimo ostacolo la cavalcata dei biancorossi, protagonisti di una seconda parte di campionato esaltante, dopo l'esonero di Calori e la promozione di Alessandro Dal Canto dalla Primavera sulla panchina della prima squadra. NOVE ELEMENTI PROMOSSI DALLA C UN ANNO FA - In uno stadio 'Silvio Piolà gremito in ogni ordine di posti (oltre 12.000 tifosi, la capienza è stata ampliata per l'occasione), con in tribuna anche numerosi osservatori di club italiani ed esteri, in particolare inglesi, non hanno dunque fallito l'appuntamento con la storia i padroni di casa, in assetto ideale con il rientro dalla squalifica di Bertani e Morganella e il recupero di Ludi. E c'è da notare come nove elementi dell'undici iniziale erano presenti un anno fa alla promozione in serie B. ROSSO A CESAR, GONZALEZ SEGNA SU PUNIZIONE - Dopo nemmeno un quarto d'ora il match prende una piega favorevole ai piemontesi. Il minuto chiave è il 14', quando il difensore padovano Cesar atterra al limite dell'area, da ultimo uomo, Gonzalez. Cartellino rosso dunque per il difensore brasiliano e, sul calcio di punizione conseguente, lo stesso Gonzalez porta in vantaggio la squadra di Tesser battendo Cano. DAL CANTO RICHIAMA IL TEMUTO EL SHAARAWY - Dal Canto, per riequilibrare il suo Padova rimasto con l'uomo in meno, sceglie di togliere dal campo nientemeno che El Shaarawy, uno dei protagonisti più attesi (e temuti da quelli del Novara), tra la perplessità dei tifosi veneti. A metà tempo i biancorossi si fanno vedere in avanti con Vantaggiato, con un gran tiro di poco alto sulla traversa. Dopo un periodo di sofferenza il Novara riesce nel finale di frazione a riprendere in mano il pallino del gioco, reclamando un calcio di rigore per atterramento di Bertani al 41′. ANCHE BOSSI CON COTA ALLO STADIO  - Anche Il leader della Lega Nord Umberto Bossi ha deciso di assistere alla sfida che vale l'accesso alla massima serie. Bossi ha lasciato Lesa alle 21,15, dove ha inaugurato la sede locale del Carroccio, assieme al governatore del Piemonte, Roberto Cota. Quando i due sono partiti per lo stadio, il Novara era in vantaggio 1-0. RIGONI CHIUDE I CONTI A META' RIPRESA - Nella ripresa Cano para su Marianini e salva su Rigoni, dalla parte opposta Ujkani lo imita su De Paula e soprattutto su Cuffa, che va a un passo dall'1-1 sul preciso assist di De Paula. Al 19' Cano respinge due volte sull'ottimo Rigoni. Clamorosa occasione per Renzetti: doppio dribbling vanificato da un tiraccio da ottima posizione; nell'azione successiva il Novara chiude di fatto i conti (25' st). Grande azione di Rigoni, conclusa da un diagonale precisissimo sul quale Cano non può nulla. Il Padova ci prova con orgoglio mentre il pubblico del "Piola" fa festa: al triplice fischio di Guida è solo gioia per il Novara, che affianca Atalanta e Siena riassaporando la serie A dopo oltre mezzo secolo. Per il Padova l'onore delle armi e un'inevitabile delusione. TESSER: "E' UN'IMPRESA FANTASTICA" - "Ce l'abbiamo fatta, e anche con merito. E' un'impresa fantastica, abbiamo fatto una cosa incredibile con una squadra che era fatta per salvarsi". Attilio Tesser non riesce a trattenere la gioia dopo il 2-0 al Padova che significa per il Novara promozione in serie A dopo cinquantacinque anni. "Siamo partiti con 1.200 persone in serie C e abbiamo ottenuto due promozioni di fila - prosegue Tesser, visibilmente emozionato, ai microfoni di Mediaset Premium - Siamo nati per la salvezza, ma questo è un gruppo fantastico e se la sono meritati tutti". Gli chiedono se ha mai avuto paura di non farcela, ma Tesser risponde che "qualsiasi cosa questa squadra avesse fatto oltre la salvezza era quello che cercavamo. Abbiamo fatto un'impresa fantastica, abbiamo fatto una cosa incredibile con una squadra fatta per salvarsi". E adesso "mi voglio giocare il palcoscenico della serie A", chiosa Tesser. NOVARA-PADOVA 2-0 (1-0) NOVARA (4-3-1-2): Ujkani; Morganella, Lisuzzo, Ludi, Gemiti; Marianini, Porcari, Rigoni (39'st Rubino); Motta (32'st Centurioni); Gonzalez (9'st Drascek), Bertani. In panchina: Fontana, Gheller, Parola, Pinardi. Allenatore: Tesser. PADOVA (4-3-3): Canu; Crespo, Legati, Cesar, Renzetti; Bovo, Italiano, Cuffa (29'st Dramè); Vantaggiato (21'st Di Nardo), De Paula, El Shaarawy (17'pt Trevisan). In panchina: Agliardi, Vicente, Rabito, Ardemagni. Allenatore: Dal Canto. ARBITRO: Guida di Torre Annunziata RETI: 16'pt Gonzalez; 24'st Rigoni NOTE: serata afosa. Terreno in perfette condizioni. Spettatori 11330. Espulso al 14'pt Cesar per fallo da ultimo uomo. Ammoniti: Rigoni, Crespo, Italiano, Vantaggiato, Gemiti. Angoli: 9-2 per il Novara. Recupero: 2'; 3'. Leggi i commenti I commenti dei lettori 
Grande partecipazione per la manifestazione dedicata alla sicurezza "Indietro non si torna", organizzata a Brescia lo scorso 8 giugno e a cui ha partecipato anche Bmw con uno stand dove era possibile trovare informazioni sull'impegno del gruppo bavarese in questo settore e per i più piccoli fare uno speciale road test a bordo di biciclette e automobiline, il tutto coordinato dagli agenti della Polizia stradale di Brescia per imparare l'educazione stradale. L'evento ha avuto il suo momento centrale con la premiazione della classe che ha vinto il concorso di idee "La sicurezza come la vediamo noi" per l'ideazione di una campagna promozionale sulla sicurezza stradale che è stato lanciato dalla Polizia di Stato tra le scuole di Brescia. Per i ragazzi che hanno ideato il progetto migliore viene offerta anche la possibilità di poter partecipare ad un corso della Bmw Group Italia Driving Academy non appena avranno conseguito la patente di guida. I corsi verranno messi a disposizione dai due dealer Bmw di Brescia, Dinamica S.p.A e Nanni Nember Srl. Questa iniziativa di Bmw Group Italia rientra all'interno del "Road Safety 2011", evento promosso da MoTech Onlus, associazione no profit che studia tematiche e propone iniziative legate alla salvaguardia dell'ambiente ed allo sviluppo della mobilità sostenibile, in collaborazione con il Ministro della Gioventù e la sponsorizzazione di Mini, che prevede l'organizzazione di diverse attività destinate ad influire sulla cultura e sulla formazione di giovani automobilisti e, attraverso una diffusa opera di sensibilizzazione, si pone l'obiettivo di contribuire in maniera decisiva a ridurre il numero di vittime sulla strada. 
