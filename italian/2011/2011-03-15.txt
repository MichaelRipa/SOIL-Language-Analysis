LA METAMORFOSI Molinette-Città della Salute è più vicina che mai. Mentre un gruppo di esperti del Politecnico sta studiando come mettere in pratica il progetto dell’Aress, una mappa con un’idea di quel che sarà il nuovo grande ospedale è già pronta ed è stata inviata al preside della facoltà di Medicina. Prevede una sostanziale riduzione dell’area edificata, che si dimezzerà, e lo sviluppo in verticale nella zona verso corso Spezia. Tutta l’area che affaccia su corso Bramante e dove ora sorge il Regina Margherita, 80 mila metri quadri complessivamente, si renderanno invece disponibili per una possibile speculazione. Il nuovo ospedale prevede: una torre chirurgica, una torre medica, una torre per l’infantile e quel che resta del Sant’Anna, più un grande polo dedicato alla didattica affacciato su corso Spezia. Si tratta di un progetto faraonico, che dovrebbe partire in cantiere entro poco più di un anno. Ma l’area di intervento comprende servizi come la genetica, l’anatomia patologica, la microbiologia, l’istituto d’Igiene, l’ospedale dermatologico, le neuroscienze, la centrale termica già appaltata per circa cinque milioni, la banca del sangue che è già un cantiere aperto e il reparto Bellon Pescarolo appena inaugurato. Il progetto fa discutere per come la Regione non lo ha proposto alle parti interessate. "Abbiamo ricevuto questo masterplan un mese fa circa ma non sappiamo nulla di come si intende realizzarlo e anche quando ci è stato chiesto di contribuire abbiamo avuto la sensazione di non essere ascoltati — dice Marco Ranieri, docente di Medicina e direttore della terapia intensiva delle Molinette — si sta progettando di accorpare tre ospedali nei quali l’Università rappresenta elemento fondamentale ma il nostro contributo è assolutamente marginale". Soprattutto alle Molinette ma anche in buona parte al Sant’Anna e al Regina Margherita, una grande parte del personale medico è dipendente dell’Università. E anche i sindacati si dicono preoccupati visto che fino a oggi non hanno avuto comunicazioni da parte della Regione né dai vertici dell’ospedale. "Invitiamo il presidente Cota alle Molinette, che venga a spiegarci il progetto — dice Franco Cartellà rappresentante della Cgil — ci troviamo di fronte a un’impresa titanica, con risorse esigue, un commissario a tempo parziale che non ha rinunciato a fare il consigliere a Novara, né a insegnare all’Università, qualcuno dirà quali servizi saranno chiusi e cosa sarà salvato?". I rappresentanti sindacali hanno fatto presente quanto sia difficile con la nuova gestione essere ricevuti in direzione. "Abbiamo deciso di telefonare al Comune di Cignese e chiedere appuntamento durante l’orario di visita del vicesindaco (Luigi Motta) — dice Cartellà — magari abbiamo più chance di ottenere un colloquio con il direttore amministrativo". 
Un uomo è morto per il crollo di un solaio. Il fatto è successo intorno alle 21 nella zona di Varlungo, in via Gobetti. Secondo le prime ricostruzioni l'uomo stava facendo alcuni lavori di ristrutturazione nel seminterrato e a causa di questi il pavimento sovrastante sarebbe crollato. L'uomo è morto sotto le macerie che gli sono cadute addosso. 
La bara ricoperta dal tricolore che i lavoratori del Regio hanno portato in corteo nei giorni scorsi è un elemento di scena dei “Vespri Siciliani” di Verdi che debuttano stasera: l’opera si apre con la dolente figura di Elena d’Austria, in lutto per la morte del fratello Federigo, ma sul palco del Regio non ci sono abiti di velluto e spade del 1282 (la data storica del Vespro) ma donne in abito nero, microfoni e telecamere, auto e transenne nella Sicilia di oggi. "Verdi scriveva per la propria contemporaneità — spiega il regista Davide Livermore — Nel 1855 quando l’opera debuttò all’Opèra di Parigi non poteva certo mettere in scena le Cinque Giornate di Milano, la censura glielo avrebbe impedito e così spostava l’azione nel passato storico. Poi su quattro ore di musica il Vespro, ovvero la ribellione dei Siciliani contro gli oppressori francesi, occupa solo i 42 secondi finali. Verdi parla alla propria contemporaneità, parla di una patria che non avevamo ancora, parla al nostro essere cittadini. E allora per me mettere in scena oggi i Vespri vuol dire ambientarli nella nostra contemporaneità, in cui non c’è l’oppressore francese del 1282 ma il potere che opprime la democrazia, le “armi di distrazione di massa” ovvero la distorsione della realtà compiuta dai media. Il secondo atto si apre con le carcasse delle auto della strage di Capaci: non è una provocazione, è un modo per servire la drammaturgia verdiana: Procida canta il suo amore per la patria offesa, invita i Siciliani: “Su sorgete, a vittoria, all’onor” e io dovrei mettere in scena i fichi d’India e la cassata siciliana? Quella scena è il nostro Ground Zero, è la dimostrazione che il nostro tempo ha espresso degli eroi. I cattivi in quest’opera sono uomini senza faccia, senza dignità: uomini con la maschera". Il tenore americano Gregory Kunde debutta come Arrigo; applaudito interprete del belcanto di Rossini, Donizetti e Bellini, torna a Verdi dopo vent’anni: "Sono molto contento di cantare al Regio, un teatro al top, il migliore in Italia perché è sinonimo di qualità. In questo mese di prove è come se avessi trovato una famiglia. Per questo voglio condividere la preoccupazione di tutti i lavoratori di questo teatro per il futuro della cultura nel vostro Paese. L’opera lirica è nata in Italia e in tutto il mondo, anche a Lima senti Traviata, tutto il mondo conosce Verdi e l’opera italiana, come in tutto il mondo oggi si mangia il prosciutto di Parma. Vorrei fare un paragone un po’ pazzo: cancellare l’opera lirica italiana sarebbe come cancellare il prosciutto crudo di Parma dalle tavole di tutto il mondo... Come si fa? Il mondo non può perdere una cosa così importante come l’opera: questo vorrei dire al vostro Governo". 
L’evento è in qualche modo “storico”, perché “I Vespri Siciliani” tornano per la prima volta al Regio dopo averlo tenuto a battesimo 38 anni fa. Era il 10 aprile 1973 e l’allora presidente della Repubblica, Giovanni Leone, venne a Torino per assistere all’opera verdiana che inaugurava il nuovo teatro disegnato da Carlo Mollino. Quei “Vespri” con i costumi e le scene di Aligi Sassu, la direzione di Fulvio Vernizzi e le voci di Raina Kabaivanska, Gianni Raimondi, Licinio Montefusco, Bonaldo Giaiotti passarono alla storia perché furono l’unica regia lirica firmata da Maria Callas insieme a Giuseppe Di Stefano. Quello che debutta stasera alle 20 è il nuovo allestimento (dalle tinte drammaticamente marcate) firmato dal regista Davide Livermore, con il direttore musicale del Regio, Gianandrea Noseda, sul podio, le scene di Santi Centineo, i costumi di Giusi Giustino. Nel cast le voci di Sondra Radvanovsky (la duchessa Elena), Gregory Kunde (Arrigo), Franco Vassallo (Guido di Monforte), Ildar Abdrazakov (Giovani da Procida), Dario Russo (Il sire di Bethune), Riccardo Ferrari (Il Conte Vaudemont), Giovanna Lanza (Ninetta), Matthias Stier (Danieli), Cristiano Olivieri (Tebaldo), Seath Mease Carico (Roberto), Roberto Guenno (Manfredo). Il maestro del Coro è Claudio Fenoglio. È una coproduzione con Asociacion Bilbaina de Amigos de la Opera di Bilbao, Den Norske Opera & Ballet di Oslo, Teatro Nacional de Sao Carlos (Lisbona) con Intesa Sanpaolo, Compagnia di San Paolo e Agenzia Spaziale Italiana come partner. I “Vespri” torinesi, a quanto pare, piacciono al Quirinale: alla recita di venerdì, dedicata alle celebrazioni per il 150° dell’Unità di Italia e trasmessa in diretta da Radio3 Rai e da Rai Storia, parteciperà il presidente Giorgio Napolitano. Per l’occasione Il Comitato Italia 150 distribuirà oggi pomeriggio dalle 14 alle 17,30 alla Biglietteria del Teatro, 150 biglietti gratuiti per assistere alla serata. Bisogna mostrare una fotocopia della carta d’identità: sarà possibile ritirare al massimo due biglietti per persona. Raitrade realizzerà un dvd dello spettacolo. (s.fr.) 
L’Udc di Casini, pronto a scendere nell’agone elettorale, prende due piccioni con una fava. Coglie al volo la pubblicazione dei dati che indicano il Piemonte come la Regione che ha acquistato più confezioni di pillola abortiva Ru 486 e attacca sia quella che definisce “la kill pill” sia il governatore Cota che aveva promesso di rinchiuderla in magazzino «e lì farla marcire». I dati diffusi dal direttore della Nordic Pharma, che la distribuisce in Italia, offrono il fianco all’attacco degli antiabortisti: il Piemonte è in testa alla classifica delle Regioni italiane per confezioni vendute e le donne piemontesi che hanno deciso di interrompere la gravidanza all’ospedale Sant’Anna hanno preferito la Ru 486 all’aborto chirurgico nel 22 per cento dei casi. Rispetto alle 1.474 scatole acquistate dagli ospedali piemontesi, le 142 del Lazio appaiono una cifra minima. Il commento è firmato dal presidente regionale dell’Udc Teresio Delfino, il quale manda a dire al governatore che invece della Ru 486 «a marcire in magazzino sono le sue promesse». L’Unione di centro, dice ancora Delfino «stigmatizza la mancanza di politiche forti a sostegno della tutela della vita e della maternità da parte della giunta regionale che non si possono esaurire con un bonus pannolini». Fra i due litiganti, il padre della Ru 486 Silvio Viale invita Udc e Cota a distinguere fra questioni politiche e sanitarie. «Il presidente della Regione ha dimostrato soltanto buon senso, ha pagato il debito elettorale facendo quelle dichiarazioni il giorno successivo alla vittoria, ma si rende perfettamente conto che la realtà è tutt’altra cosa». L’Udc invece, incalza Viale «dovrebbe tenersi lontana dalle strumentalizzazioni». Il battibecco lascia però in un angolo una questione ancora aperta che dovrà essere chiarita a giugno: la delibera regionale con la quale la Regione vuole introdurre i movimenti pro vita all’interno dei consultori ha spinto alcune associazioni di donne e il consigliere Andrea Stara a presentare un ricorso e si attende giugno per sapere cosa ne pensa in proposito il Tribunale amministrativo del Piemonte sul diritto delle associazioni provita a partecipare al primo colloquio con le donne intenzionate ad interrompere la gravidanza. Nel frattempo, le cifre confermano che nei dieci ospedali piemontesi dove viene utilizzata e dove è stato adottato il protocollo del Sant’Anna, la Ru486 è diventata una routine. Dopo i 362 casi seguiti durante la sperimentazione osteggiata dal ministro Storace, all’ospedale di via Ventimiglia sono stati 907 gli aborti farmacologici da aprile ad oggi, e per le donne nel secondo trimestre di gravidanza l’80 per cento degli aborti è avvenuto con la somministrazione della Ru486. 
"Non fate debiti per la Tav, perchè l’opera non partirà mai". È un messaggio chiaro quello che il movimento No tav intende lanciare agli imprenditori valsusini. "Nel 2005 — spiega Alberto Perino, leader degli oppositori alla TorinoLione — qualcuno ci accusò di aver affossato le imprese impendendo l’apertura del cantiere di Venaus: non vogliamo che capiti la stessa cosa. Tutti devono sapere che il movimento No tav si opporrà con ogni mezzo all’apertura del cantiere. Se poi gli imprenditori vogliono fidarsi di Virano, facciano pure, ma non si lamentino poi se perdono soldi". È un pugno sul tavolo a ribadire che se da un lato istituzioni e Governo ricordano in ogni occasione che "sui cantieri, ora si parte" e ci sarà spazio per far lavorare le aziende della valle, dall’altro i No tav sono pronti a giurare che «non si parte affatto, perchè la gente non è d’accordo e si opporrà al cantiere di Chiomonte con ogni mezzo a disposizione". L’obiettivo è che nessuno si faccia male, e soprattutto faccia male al suo portafoglio affrontando investimenti per attrezzature e macchinari che, secondo gli irriducibili, resteranno nei garage. Anche perchè in valle sono convinti che la legge regionale, con la quale dovrebbero restare sul territorio tutte le ricadute positive dei cantieri e che consentirebbe alle aziende del territorio di essere ingaggiate nei lavori, sia solo una «bufala» che "serve a spartire soldi, escludendo le comunità locali". Legge per cui comunque si allungano i tempi di approvazione: ieri in Consiglio regionale è stato presentato il provvedimento su cui pendono per ora 130 emendamenti del Movimento 5 stelle, che punta il dito contro la mancanza di partecipazione per il territorio, e della Federazione della sinistra che contesta i criteri di rappresentanza nei comitati che dovranno poi lavorare alle singole azioni d’intervento. Favorevoli la maggioranza e il Partito democratico che però sollecita un’analoga legge anche e livello nazionale. Sarà comunque una corsa contro il tempo per approvare la legge e mettere in atto le prime misure se, come ha ricordato ancora ieri l’assessore Barbara Bonino, il primo test dovrà essere il cantiere di Chiomonte la cui apertura, No tav permettendo, è in calendario per maggio. 
