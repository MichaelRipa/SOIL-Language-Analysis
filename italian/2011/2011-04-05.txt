Alcuni anni fa, dopo aver recensito assai negativamente uno spettacolo lirico ricevetti un messaggio d'insulti dal regista che concludeva con questa frase: "Se vuole le casette se le faccia fare da Zeffirelli". Ieri sera, nei "Pagliacci", Zeffirelli non solo ci ha dato le "casette", ma ci ha ricordato come dovrebbe essere e troppo spesso non è una regia lirica: rigorosa, legata alla musica, costruita  con equilibrio, attenta a muovere i personaggi in maniera coerente e giustificata, sviluppando un'azione che non disturbi, ma sia "naturale". Grande spettacolo questi "Pagliacci" che hanno riconciliato il pubblico genovese con l'opera e con il Carlo Felice. Grande spettacolo grazie a Zeffirelli, ma grazie anche a Fabio Luisi, straordinario trascinatore della parte musicale. Uno dei pericoli insiti nella partitura di Leoncavallo è di andare sopra le righe, esasperare le passioni, trasformando una partitura che è ricca di finezze in un melodrammone roboante. Luisi ha invece lavorato con intelligenza sullo strumentale, ha ovviamente dato spazio alle passioni più violente, ma ha restituito anche le morbidezze e i momenti più poetici: si pensi solo alla esecuzione, splendida, dell'Intermezzo. Magistrale poi la lettura della grande scena finale, teatro nel teatro. E qui l'accordo fra orchestra e palcoscenico è stato totale. Non un gesto fuori posto e non una frase musicale scomposta. Si precipita verso il dramma in un crescendo di emozione. Tornando alla regia di Zeffirelli, va sottolineato anche l'ordine scenico difficile davvero da ottenere con la massa di persone impegnate costantemente: coro, solisti, comparse, giocolieri, bambini, motociclette, biciclette, un asino (vero), una roulotte! Ognuno con un'azione, piccola o grande, da fare, ognuno calato in una sua sfera espressiva precisa, fotografia di un mondo nel quale si ride e si piange, si conversa e si litiga, si beve e si mangia. Uno spaccato di vita comune, insomma, costruito con abilità e intelligenza. Al buon esito dello spettacolo hanno contribuito tutti, orchestra, duttile, pronta, coro in gran forma (direttore  Marcovalerio Marletta), bambini del coro di voci bianche (direttore Gino Tanasini) bravissimi e vivaci in scena. E naturalmente il cast anche se qualche voce ci sarebbe piaciuta più duttile ed espressiva. Ma l'apporto è stato nel complesso lodevole. A cominciare da Nedda, Maite Alberala, presenza scenica di forte tempra drammatica, per continuare con Manuel pierattelli, lodevolissimo Beppe e Juan Pons, autorevole Tonio. Generoso Antonello Palombi, un Canio vecchia maniera, dalla voce potente esibita con slancio e generosità. Completavano la formazione Domenico Balzani (Silvio), Loris Purpura, Francesco Sorichetti, Giampiero De Paoli, Enrico Salsi. Finale con autentiche ovazioni e tutti in piedi per Zeffirelli cui il sindaco Marta Vincenzi ha consegnato il Grifo d'oro. 
BRUXELLES - L'Unione europea si prepara a un giro di vite sui tetti massimi di radiazioni consentite sulle importazioni di cibo dal Giappone. Lo ha reso noto il ministro della Salute austriaco Fabian Fusseis citando il commissario alla Salute Ue John Dalli nel corso di una riunione dei ministri Ue nel castello di Godollo, vicino Budapest. Parlando al Parlamento europeo il presidente della Commissione Ue Jose Manuel Durao Barroso aveva confermato i piani  Ue: "Abbiamo una normativa in vigore da dopo Chernobyl, basata sull'evidenza scientifica di quel momento". Il Giappone però "ha soglie diverse di sicurezza rispetto a quelle dell'Europa". "Abbiamo quindi deciso - ha aggiunto Barroso - di migliorare temporaneamente i livelli di sicurezza rispetto quelli del paese asiatico". Una mossa "puramente precauzionale", ha detto il presidente dell'esecutivo Ue, che comunque sarà decisa dopo l'esame di un gruppo di esperti che stabiliranno le nuove soglie". 

E' morto a Roma dopo una lunga malattia Gianni Brezza  ballerino, coreografo, regista e attore. Era il marito di Loretta Goggi ed aveva quasi 69 anni. Nato a La Spezia il 9 novembre del 1942, si era trasferito a Roma dove aveva iniziato l'attività negli anni Sessanta. Diventato primo ballerino del corpo di ballo della Rai, aveva lavorato nei principali programmi di Viale Mazzini degli anni Sessanta e Settanta, tra cui Canzonissima, Studio Uno e Milleluci. Successivamente è stato coreografo, attore  al fianco di Rita Pavone e regista. Dopo aver lasciato la professione di ballerino, si è dedicato alla regia e alla collaborazione in progetti teatrali e televisivi con Loretta Goggi, che ha sposato nel 2008 dopo una relazione trentennale. E lei stessa aveva recentemente definito il suo legame con Brezza con queste parole: "Io e Gianni siamo come Sandra e Raimondo nella vita, con ironia e voglia di divertirsi". Ultimamente, proprio a causa della malattia del marito, la Goggi aveva annullato le tappe del suo tour tra cui quella romana. 
Esposto alla Procura di Cuneo sull'utilizzo di un Airbus dell'Aeronautica Militare da parte del ministro per la Semplificazione Legislativa Roberto Calderoli. Lo ha presentato il consigliere regionale piemontese Movimento 5 stelle Fabrizio Biolè. L'episodio su cui l'esponente dei 'grillini' chiede di svolgere indagini è del 19 gennaio scorso, quando il ministro avrebbe utilizzato il velivolo da Roma a Cuneo e viceversa "presumibilmente - dice Biolè - per scopi non istituzionali. E sappiamo che i voli di Stato possono essere utilizzati dalle quattro più alte cariche dello Stato ed eccezionalmente dai ministri, dietro 'richiesta altamente motivata'". Per Biolè nell'utilizzo dell'Airbus dell'Aeronautica fatto da Calderoli potrebbe essere ravvisati "gli estremi di reato d'abuso d'ufficio, non avendo al momento conoscenza di motivazioni così altamente giustificate". 
Il Crotone si aggiudica di misura la sfida con l'Ascoli, recupero della 30esima giornata di serie B. La partita era stata sospesa lo scorso 5 marzo al 5' del primo tempo, a causa dell'impraticabilità del terreno di gioco dello "Scida", ma anche oggi i rimanenti 85' si sono giocati sotto la pioggia. LA CRONACA - Al 19' Ascoli vicino al gol con Romeo, la traversa gli dice di no. Al 38' sono i calabresi ad avere una buona occasione con Cutolo, che lanciato a rete si fa anticipare da Micolucci al momento della conclusione. Due minuti più tardi, però, Eramo si incunea nella difesa ascolana, semina tre avversari e con un tocco sotto infila Guarna in uscita. Al 45' espulso il tecnico del Crotone per essere entrato in campo aggredendo Ciofani reo di un fallo su De Giorgio. Ammonito l'ascolano. Nel secondo tempo l'Ascoli prova a spingere alla ricerca del pari, ma a parte una conclusione di Feczesin di poco fuori, c'è ben poco da riportare. L'undici di Castori, poi, non è aiutato dal terreno reso viscido dalla pioggia. Nel finale, il match si riaccende con tre occasioni nitide per Pederzoli, Feczesin e Lupoli che a porta vuota, dopo che a Belec era sgusciata via dalla presa la sfera viscida, incredibilmente mette fuori la palla del possibile pareggio. Finisce 1-0 per il Crotone che si porta a quota 40, quattro lunghezze sopra i marchigiani che restano in terzultima posizione. Leggi i commenti I commenti dei lettori 
ROMA - No alle leggi ad personam, sì alla Costituzione e alla legalità. Mentre nell'aula di Montecitorio la maggioranza blindava il premier sollevando il conflitto di attribuzione per il processo Ruby, partiva la mobilitazione. Da subito, dalle 14, davanti a Montecitorio, in un giorno di sole e vento, aspettando dietro le transenne che l'Aula, chiusa dietro il portone, partorisse l'ennesimo strappo. L'EVENTO - LA GIORNATA - LA PIAZZA Sulle transenne, nel sit-in di Montecitorio, un megafono e un microfono a disposizione di tutti quelli che,  avrebbero parlato nel corso della "manifestazione permanente". Un serpentone di volti pronto a spostarsi da Montecitorio al Pantheon, per ascoltare Bersani e finire a piazza SS Apostoli a sera, nella "notte bianca della democrazia". Il microfono, lo 'speaker corner', è stato l'angolo da cui hanno urlato le loro voci. Come quella di Gianfranco Mascia, del Popolo Viola: "Questo è un presidio autoconvocato. Siamo qui contro le leggi ad personam che il premier continua a far votare e che continua a usare per salvare se stesso dalla giustizia. Siamo qui per chiedere giustizia. Siamo qui perché la legge sia uguale per tutti. Siamo qui e ci sposteremo seguendo il percorso della leggi. Andremo al Senato, andremo al Quirinale. Saremo qui anche domani". Dietro le transenne, oltre il microfono, un'enorme Tricolore di sessanta metri tra la folla. Nessuna delle migliaia di persone arrivate l'ha calpestato. Signore in gonna e scarpe basse saltellavano ai bordi per raggiungere il microfono, signori con i primi giubbotti primaverili le aiutavano, nessuno ha spinto. In molti hanno spinto invece il pulsante del microfono. "Sono sfinita", ha detto Maria Evelina. "Qui non se ne può più. Io sono uscita perché bisogna fare qualcosa. Dire quello che penso, non tenermi tutto dentro. Lui non andrà mai via tanto, Berlusconi non si arrenderà mai. Ma questa non è la Libia, e non è l'Egitto. Io sono stanca". "Io pure", ha aggiunto Adriana. "Dobbiamo esserci per forza. Io ho fatto il Sessantotto, questo non è niente in confronto. Però, lo stesso dobbiamo stare qui". "Bisogna tenere alta la guardia a difesa della Costituzione" si legge in uno striscione tra le bandiere viola, quelle di Rifondazione Comunista, Sinistra Ecologia e Libertà e Italia dei Valori, Pd, Fli. Al microfono, si ricorda la "lista della vergogna", "i 37 provvedimenti ad personam approvati dal 1994 ad oggi", dalla legge Biondi al falso in bilancio, dal mandato di cattura europeo al condono fiscale del 2002. Invece di poster e volantini, la gente espone fogli, piccoli, fatti in casa senza organizzazione. Ognuno il suo. "AAA pusher affidabile offresi". "La breve prescrizione sarà la tua ultima azione", "La politica deve essere fatta con le mani pulite". "Sarto subito, leggi su misura, confezioni nane". Un uomo molto vecchio stringeva il suo con mani incerte. C'era scritto solo "Ignavi". Antonio Di Pietro esce e annuncia l' esito del voto favorevole al premier (con lo scarto di 12 deputati) al conflitto di attribuzione sul caso Ruby. La gente intona Bella ciao e l'inno di Mameli. Dall'Aula si fanno vedere in pochi. Fabio Granata, Leoluca Orlando, il leader dell'Idv più spesso degli altri. Arrampicato sulla transenna a parlare dallo stesso microfono degli altri. A spiegare e ringraziare. E a invitare tutti a votare il referendum del 12 giugno. Inutile altro. "L'unica soluzione", ha detto Di Pietro "è il referendum 'politico' sul legittimo impedimento che si terrà a giugno. Perché Berlusconi non si dimetterà mai". E su questo punto sembrano tutti d'accordo. Il Pd al Pantheon . "Quello che la maggioranza ha deciso oggi è che Ruby è la nipote di Mubarak! Berlusconi così ci mette in condizione di umiliazione e vergogna davanti al mondo. E è una vergogna!". Così ha cominciato il suo comizio davanti alla piazza del Pantheon Pier Luigi Bersani. Con la stessa delusione di un voto che però si aspettava e si aspettavano tutti. "Oggi erano 314! Un acquisto qui e un altro là. Berlusconi ogni giorno ha il suo shopping e così hanno fatto passare il conflitto di attribuzioni, anche senza avere titolo per farlo". "Ma siamo lontani - ha aggiunto - dai 330 che Berlusconi aveva annunciato, e con tutto il governo presente". Oggi, ha detto con ironia Bersani, l'Aula della Camera offriva una vista spettacolare: "I banchi della maggioranza e del governo strapieni come nelle grandi occasioni, come per l'elezione del Presidente della repubblica o per il discorso di un Papa... Perché questo pieno? si discuteva del secondo anniversario del terremoto dell'Aquila? Su come la città aspetta ancora la ricostruzione? Si è parlato dell'emergenza di Lampedusa? Si è parlato di disoccupati? No, si è parlato di cassa integrazione, di pensionati? Si è parlato di politica energetica o di industria? Non si discute di questo: tutta la settimana si parlerà di giustizia. E magari si parlasse di una riforma vera della giustizia. Si è parlato di giustizia per il premier, dei suoi processi". E la maggioranza, ha aggiunto Bersani, ha votato per il conflitto di attribuzioni "senza avere titolo per farlo, perché la Corte costituzionale ha detto chiaramente che spetta alla magistratura valutare il giudice naturale". In questo modo, ha detto ancora, "il giorno prima dell'inizio del processo per Ruby, il Parlamento si mette a sostegno dei difensori di Berlusconi in una sorta di collegio di difesa allargato". Tutto questo per bloccare il processo e magari di riuscire di portarlo al Tribunale dei ministri e provocare così un ritorno alla camera per un'autorizzazione a procedere che verrebbe negata. "Lui non lascerà mai. Non molla". Si chiude con Bella Ciao a Piazza Santi apostoli . Nell'ultima parte della giornata di mobilitazione si fanno le prime cifre. Il Democrazia Day ha portato oggi in piazza a Roma 7.000 persone. A riferirlo uno degli organizzatori dell'iniziativa, Gianfranco Mascia del Popolo Viola. "Al presidio davanti Montecitorio - ha detto Mascia a margine della Notte Bianca per la democrazia, che si è svolta a Roma - sono passate circa 2.000 persone mentre 5.000 sono in piazza Santi Apostoli per la Notte Bianca. Sul sito dell'Idv, collegato in streaming web con il presidio, ci sono state 35.000 persone che hanno guardato la diretta. Sono convinto che l'aria sta cambiando. Oggi abbiamo restituito alla politica la democrazia". A chiudere il Democrazia-Day è stato il coro dei manifestanti che ha intonato le note di Bella Ciao. A salire sul palco, allestito a piazza Santi Apostoli, tra gli altri, il presidente del Pd Rosi Bindi, il leader dell'Idv Antonio Di Pietro, il comico Dario Vergassola e Moni Ovadia. "In piazza c'era gente che non voleva andar via - ha commentato Mascia - sono convinto che qualcosa sta cambiando. La cosa bella di oggi è stato il tam tam tra la gente: ognuno ha chiamato altre persone per manifestare in piazza". Leggi i commenti I commenti dei lettori 
