BELGRADO  - La cosa maggiormente positiva nel pareggio dell'Italia a Belgrado, è la grande concentrazione dei giocatori nell'attuare le richieste di Cesare Prandelli. Il ct aveva chiesto lotta, pressione sugli avversari, ingredienti apparsi evidenti nel catino infuocato del Marakana. Esame di maturità superato anche dal punto di vista della personalità. Il bagaglio degli azzurri per gli Europei è pronto da tempo, mentre la Serbia era obbligata a vincere per garantirsi il play off: nonostante ciò la gara è stata gestita in quasi tutte le fasi all'altezza della situazione, e neanche il differente fattore motivazionale ha inciso più di tanto. IL BLOCCO JUVE - La notizia dell'undici di Prandelli è la riproposizione del blocco Juve, che di fatto monopolizza fase difensiva e centrocampo. Per il resto il ct azzurro dà fiducia all'attacco dei piccoli Cassano e Rossi. Petrovic mostra rispetto per l'Italia: non ci sono due punte (davanti il solo Pantelic), anche se la trequarti è molto aggressiva sugli esterni. Rispetto per l'Italia non ce l'ha invece il pubblico di Belgrado, che subissa di fischi l'inno italiano. Comportamento che pungola gli azzurri, capaci di mettere subito in scacco i serbi. Una parata immediata di Buffon su botta di Kolarov, quindi Rossi è abile nell'addomesticare un pallone e trasmetterlo a Marchisio: il centrocampista arriva a rimorchio, controlla a seguire e batte con precisione il portiere serbo Jorgacevic. PARI CASUALE E DUBBIO - Due emozioni concentrate nel primo minuto di gara, un frullatore da cui esce benissimo l'Italia. I balcanici accusano il colpo e per una mezz'ora non sanno arginare la manovra azzurra. La regia di Pirlo non fa una piega, Cassano agisce tra le linee togliendo punti di riferimento e favorendo le incursioni in verticale di Rossi: su una di queste il giocatore del Villarreal batte nettamente i centrali Rajkovic e Subotic, trovando però la prodigiosa uscita del portiere Jorgacevic. La crescita dei serbi coincide con le sfuriate di Krasic a destra (che duello con Chiellini) e della catena di montaggio Kolarov-Tosic dalla parte opposta. Il pari comunque ha caratteristiche di casualità: su azione da corner, un tiro di Tosic diventa un assist per Ivanovic, abile nel deviare da terra. Buffon è battuto ed ingannato da una posizione di fuorigioco, a nostro avviso giudicabile attivo, di Pantelic. ALL'ITALIA STA BENE, MA I SERBI... - Secondo tempo decisamente meno interessante. Si va a fiammate. La partenza serba è spedita, ma Buffon è attento su una botta impressionante di Kolarov dalla distanza. Gli azzurri replicano con un possesso palla non all'altezza di quello iniziale, ma comunque sufficiente per gestire la situazione. A dire il vero la vittoria non viene mai avvicinata dai ragazzi di Prandelli: solo un paio di mezze chance per il subentrato Giovinco e Montolivo. Ma anche dalla parte opposta, detto di un colpo di testa ravvicinato ma impreciso di Pantelic, Buffon per provare qualche brivido deve inventarsi un disimpegno complicato. C'è una sorta di accomodamento diffuso per il pari, ma la rete in extremis dell'Estonia in Irlanda del Nord sballa i piani dei padroni di casa. L'Italia se la gode lo stesso (l'imbattibilità era uno degli obiettivi), la Serbia per garantirsi il play off sarà costretta a fare risultato in trasferta contro la Slovenia, che in questi derby ex jugoslavi di solito non porge l'altra guancia. Serbia-Italia 1-1 (1-1) SERBIA (4-3-3): Jorgacevic 6.5, Ivanovic 6.5, Rajkovic 5.5, Subovic 5.5, Kolarov 6.5, Ninkovic 5.5, Stankovic 5.5 (42' st Jovanovic sv), Fejsa 5 (1' st Petrovic 5.5), Krasic 6 (31' st Zigic 5), Pantelic 5, Tosic 6 (12 Kahriman, 13 Simic, 2 Tomovic, 8 Milijas). All. Petrovic 5.5 ITALIA (4-3-1-2): Buffon 6.5, Maggio 6, Barzagli 6, Bonucci 6, Chiellini 6, De Rossi 6, Pirlo 6.5, Marchisio 6.5 (25' st Nocerino 6), Montolivo 5.5 (36' st Aquilani sv), Cassano 6 (22' st Giovinco 6), Rossi 6.5 (13 Sirigu, 16 Cassani, 17 Astori, 9 Osvaldo). All. Prandelli 6. Arbitro: Proenca (Por) 6 Reti: nel pt 1' Marchisio, 26' Ivanovic Angoli: 3 a 1 per la Serbia. Recupero: 1' e 3' Note: ammoniti Maggio, Zigic, Ivanovic e Stankovic per gioco falloso. Tosic per proteste. Spettatori 45 mila. Leggi i commenti I commenti dei lettori 
MILANO - "La mia carriera è iniziata a Milano, sia all'università (Bocconi,ndr) che in Bankitalia. La possibilità di vivere studiare e lavorare sia a Roma che nel capoluogo lombardo mi ha reso una persona più completa, equilibrata e forte", ha affermato il direttore generale di Bankitalia, Fabrizio Saccomanni, candidato a ricevere il titolo di Alumnus dell'anno all'Università Bocconi, un chiaro riferimento alle parole di Umberto Bossi che, nella corsa per la poltrona di governatore delle Banca d'Italia, aveva detto di preferirgli Vittorio Grilli, perché "milanese". Per ingraziarsi il governo invece Saccomanni non ha lesinato complimenti alla manovra economica. La manovra Finanziaria sui conti pubblici "è stata approvata in tempi abbastanza rapidi, mette la finanza pubblica in una linea di riduzione del debito credibile e perseguibile". Saccomanni ha poi parlato della situazione delle banche italiane . "Gli istituti di credito hanno un grado di solidità e di capitalizzazione assolutamente adeguato in relazione agli standard europei". La crisi non è ancora finita e la Vigilanza è vigile. "Monitoriamo con grande attenzione e siamo in dialogo costante con le banche per assicurare che abbiano i mezzi di liquidità sufficienti per fronteggiare ulteriori tensioni che si possano verificare". Il giudizio sul sistema bancario italiano è per Saccomanni comunque "complessivamente positivo". Saccomanni ha invocato il rafforzamento del Fondo salva Stati. "E' essenziale che venga al più presto resa operativa la European Financial Stability Facility (Efsf) ". sottolineando come "il mercato globale non ha un'ancora di stabilità cui aggrapparsi in questi momenti e che avrebbe bisogno di uno standard monetario in grado di salvaguardare il valore dei risparmi e degli investimenti". Saccomanni ha spiegato che "bisogna invertire questa tendenza che porterebbe necessariamente alla recessione mondiale, alla disgregazione del sistema economico e finanziario, al populismo". "E - ha aggiunto - alcuni segni in questo senso già si vedono: dal contenzioso valutario Usa-Cina, alla scambio di accuse fra Europa e Usa, alla manifestazioni degli 'indignati' a Wall Street". "Non c'è altra via che ritornare alla cooperazione internazionale, ripartendo dall'agenda di riforme che il G20 aveva solennemente approvato nel 2009 - ha proseguito Saccomanni - La prossima riunione dei leaders del G20 ai primi di novembre è un appuntamento che non potrà essere mancato". Rendendo presto operativo l'Efsf, dopo le ratifiche dei parlamenti europei e di quello tedesco in particolare - ha aggiunto - "si completerebbe così la riforma dello strumento di governance europea , finalmente affiancando alla Bce istituzioni e procedure europee per il coordinamento delle politiche fiscali, per la vigilanza bancaria e finanziaria e per la gestione delle crisi". Sarebbe - ha concluso Saccomanni - "un segnale forte di reazione da parte dell'Ue", che avrebbe "un effetto distensivo sui mercati a livello globale. Bisogna dunque essere consapevoli che dalla crisi si può uscire, volendo". 
MADRID - Francesco  Molinari è salito dal sesto al secondo posto con 134 colpi (67 67), dieci sotto par, dove ha la compagnia dello spagnolo Edoardo De La Riva, e Lorenzo Gagli è al quarto con un colpo in più (135 - 65 70) dopo il secondo giro del Bankia Madrid Masters (European Tour) che si sta svolgendo sul percorso dell'El Encín Golf Hotel (par 72), ad Alcalá de Henares nei pressi di Madrid in Spagna (montepremi di un milione di euro con prima moneta di 166.660 euro). E' sceso dal quinto al 15° posto con 139 (66 73, -5) Edoardo Molinari e ha rimontato Matteo Manassero, da 49° a 29° con 141 (71 70, -3). Non ha superato il taglio Emanuele Canonica, 92° con 147 (72 75, +3). Guida a sorpresa la classifica con 133 colpi (67 66, -11) Lee Slattery, 33enne inglese di Southport con due titoli conquistati nel Challenge Tour. Sono al quinto posto con 136 (-8), in una graduatoria che si è allungata, l'australiano Brett Rumford e l'inglese Ross McGowan, leader dopo 18 buche e che al 64 iniziale ha aggiunto un 72. Si è portato in nona posizione (dalla 15ª) con 138 (-6) l'inglese Luke Donald, numero uno mondiale, e sono poco più indietro lo svedese Peter Hanson e lo spagnolo Alvaro Quiros, 15. i come Edoardo Molinari. Francesco Molinari, che ha composto il 67 (-5) di giornata con sei birdie e un bogey, si è detto molto contento del giro: "Ho offerto un gioco molto solido e ho colpito bene la palla, più di quanto facessi questa estate. Oggi abbiamo avuto più problemi di ieri a causa del vento e ciò mi rende ancor più soddisfatto dello score". Il colpo migliore è stato un approccio difficile alla buca sei con palla quasi in bandiera. Gagli per il 70 (-2) ha segnato cinque birdie e tre bogey; Edoardo Molinari due birdie e tre bogey per il 73 (+1); Manassero quattro birdie e due bogey per il 70 (-2); Canonica tre birdie e sei bogey per il 75 (+3). Leggi i commenti I commenti dei lettori 
PALERMO - Quest'anno il premio "Mario Francese", intitolato alla memoria del cronista del Giornale di Sicilia ucciso dalla mafia il 26 gennaio 1979, è stato assegnato a Giuseppe D'Avanzo, il nostro collega scomparso di recente le cui inchieste hanno segnato la storia di Repubblica .  A ritirare il premio (alle 21, presso il Nuovo Teatro Montevergini) saranno Attilio Bolzoni e Fausto Gianì. E' la prima volta che il premio, istituito nel 1993, viene assegnato  alla memoria di un giornalista scomparso. Nell'albo d'oro figurano nomi quali Gianni Minoli, Michele  Santoro, Piero Marrazzo, Lucia Annunziata, Maurizio Costanzo,  Ferruccio De Bortoli, Gian Antonio Stella, Enrico Deaglio. Il premio è ospitato dal Festival della Legalità, in collaborazione con l'Ordine dei Giornalisti di Sicilia. Un'occasione per ricostruire le tessere della memoria, riprendere in mano oltre trent'anni di silenzi e misteri sull'omicidio del cronista siracusano ed interrogarsi sui doveri della professione giornalistica. La giornata si apre, alle 10 nella sala magna di Palazzo Steri, con la presentazione del libro Il quarto comandamento di Francesca Barra. All'incontro-dibattito intervengono l'autrice, vincitrice dell'edizione 2010 del premio, il consigliere dell'Ordine dei giornalisti di Sicilia Riccardo Arena, il magistrato Laura Vaccaro e Giulio Francese, primogenito di Mario e giornalista. Il dibattito sarà moderato dal giornalista Roberto Puglisi e vedrà la partecipazione degli studenti delle scuole palermitane. La sera, come detto la cerimonia di premiazione. Per l'edizione 2011 altri riconoscimenti sono stati assegnati ai giornalisti Giancarlo Macaluso, Elvira Terranova, Leonardo Orlando e Riccardo Lo Verso. Quest'ultimo, cronista di punta del mensile di cronaca S , si aggiudica il premio nella sezione speciale "Giuseppe Francese". A Stefania Petyx va un riconoscimento per l'attività svolta tra inchieste e spettacolo per il programma Striscia la notizia . A seguire, un talk show dal titolo Mario Francese - Il perché del silenzio , moderato dai giornalisti Salvo Toscano e Tiziana Martorana: parteciperanno Francesca Barra, Felice Cavallaro, Vittorio Corradino, Franco Nicastro e Salvo Palazzolo. In programma anche momenti di puro entertainment. A cominciare dal reading con protagonista Alessio Vassallo. L'attore palermitano, volto noto delle fiction e del cinema ( Agrodolce , Squadra Antimafia - Palermo Oggi 2 , Edda Ciano e il comunista , Capri 2 , La vita rubata , Viola di mare , I baci mai dati ), interpreterà un monologo tratto dal libro Il quarto comandamento di Francesca Barra. E Silvia Francese, nipote di Mario, leggerà un racconto dedicato al nonno tratto dal volume La scelta , mentre l'armonicista Giuseppe Milici eseguirà alcuni intermezzi musicali. Per ricordare in parole e in musica l'operato di un grande siciliano. 
"Una vicenda estremamente grave, su cui il sindaco deve fare immediata chiarezza". Dal Pd all'Idv, le opposizioni chiedono spiegazioni a Gianni Alemanno sul caso del dossier contro i politici di sinistra. A scatenare le polemiche, l'articolo pubblicato venerdì da Repubblica. Che ha rivelato come, nel 2007, l'allora ministro dell'Agricoltura Alemanno trattò per acquistare un falso dossier di 850 pagine con informazioni scottanti "sul coinvolgimento di alcune personalità politiche dell'allora maggioranza parlamentare e governativa nelle vicende Parmalat, Cirio, Unipol, Unicredit, Capitalia e Telecom-Serbia". Un dossier al quale, inizialmente, Alemanno si mostrò interessato, al punto che incontrò i truffatori. Ad ammetterlo, il 12 novembre 2007, fu lo stesso esponente di An quando fu ascoltato dal pm Luca Tescaroli. "Ho incontrato queste persone nel mio ufficio ubicato in via Lucina e mi sono reso conto che qualcosa non andava", disse al pm Alemanno. Capendo che il dossier era falso, inviò la sua segretaria di allora, Giovanna Romeo, a sporgere denuncia alla polizia. "Si tratta di una vicenda estremamente grave  -  attacca il capogruppo capitolino del Pd, Umberto Marroni  -  il fatto che l'allora presidente della federazione di An e oggi sindaco della Capitale abbia mostrato interesse all'acquisto di un dossier sulla parte politica avversa pone un tema di moralità ed etica che un uomo politico dovrebbe mostrare di avere". A invocare spiegazioni è anche il segretario regionale dell'Idv, Vincenzo Maruccio. "Perché Alemanno  -  si interroga l'esponente dell'Idv  -  non ha denunciato subito il tentativo di vendita del dossier? Se quelle persone non fossero state truffatori, il sindaco avrebbe portato a termine la trattativa? A queste domande il sindaco dovrebbe rispondere pubblicamente". E in serata Alemanno in una nota chiarisce: "Sono colui che ha denunciato questo raggiro rivolgendomi alla magistratura proprio per evitare che questo materiale circolasse, andando ad avvelenare ulteriormente la politica italiana". Il prossimo 28 novembre il sindaco sarà ascoltato in procura come testimone. "La mia denuncia è avvenuta subito, non appena ci siamo resi conto che si era di fronte a comportamenti criminali  -  replica alle polemiche Alemanno  -  il centrosinistra dovrebbe ringraziarmi per non aver tentato di strumentalizzare quei documenti". 

ROMA - Una proroga di 6 mesi per motivi umanitari. Questa la soluzione adottata per gli immigrati arrivati in Italia tra il primo gennaio e il 5 aprile di quest'anno, sull'onda della crisi scoppiata in Nord Africa. Si tratta in particolare di cittadini tunisini. Quasi undicimila persone. I loro permessi temporanei stavano scadendo proprio in questi giorni. Da molte associazioni, impegnate a favore dei migranti, era stato lanciato l'allarme: "Si trasformeranno in clandestini", avevano detto Arci, Caritas, l'Alto commissariato per i rifugiati, l'associazione studi giuridici. Che avevano duramente criticato il silenzio del governo. Oggi, in extremis, la decisione della proroga adottata con un decreto firmato dal presidente del Consiglio e pubblicato sul sito di palazzo Chigi. Un provvedimento - si precisa in una nota - elaborato d'intesa con i ministri Frattini, Maroni, Tremonti e Sacconi. Insomma, nessun veto da parte della Lega. Dall'opposizione è arrivato un giudizio positivo. Livia Turco, responsabile del forum immigrazione del Pd, ha detto: "La proroga dei permessi di soggiorno per motivi umanitari è una decisione giusta. Si evita così di aggravare la situazione di persone che rischierebbero di ritrovarsi in uno stato di clandestinità. Adesso però è fondamentale che il governo impegni ogni sforzo per siglare un serio e duraturo accordo bilaterale con la Tunisia". Questi immigrati - così come i libici arrivati nei mesi successivi, dopo lo scoppio della guerra - sono in gran parte ospiti di strutture pubbliche e associazioni. Ma, su di loro, non ci sono dati ufficiali. Non si sa quanti abbiano trovato lavoro e quanti siano riusciti a lasciare il nosto Paese, nonostante le misure restrittive adottate dalla Francia. Laura Boldrini, portavoce dell'alto commissariato Onu per i rifugiati, lancia anche un altro allarme: a fine anno, scadranno i fondi per le persone provenienti dalla Libia. Una scadenza che mette a rischio 22mila richiedenti asilo, inseriti in un sistema di accoglienza gestito dalla Protezione Civile. " E' importante - ha detto Boldrini - che questi fondi vengano rinnovati perchè si tratta di gruppi familiari con bambini che rischiano di trovarsi privi di alloggi o di assistenza. Essendo a ottobre, gli enti locali e gli enti gestori cominciano a chiedersi che cosa succederà allo scadere delle convenzioni che hanno firmato, e comincia a esserci uno stato di incertezza, che pesa perchè parliamo della vita di molte famiglie". Dunque "un segnale adesso sarebbe molto importante". Leggi i commenti I commenti dei lettori 
