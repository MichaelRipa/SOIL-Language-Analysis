Ancora una sconfitta per il Toro che dall'inizio dell'anno ha collezionato appena tre punti in sei gare. Nonostante il cambio di modulo imposto all'allenatore dalla società (Lerda ha schierato il 4-4-2) i granata subiscono il secondo ko consecutivo ad opera del Novara che ha fatto valere tutti i sedici punti di differenza che esistono tra gli azzurri, ora di nuovo in vetta alla serie B con l'Atalanta, e i granata. Che questa volta se la devono prendere anche con la sfortuna: prima di regalare il gol alla squadra di Tesser a metà del primo tempo con una papera di Garofalo, la formazione di Lerda non aveva creato pericoli ma non li aveva neppure subiti. E nella ripresa sono andati anche vicino al pari con De Feudis e Antenucci, uno dei migliori, che ha colpito il palo. Tutto inutile. Ora si deve decidere  il futuro del tecnico, sempre più a rischio. Nella serata negativa si sono distinti anche 400 ultrà arrivati a Novara senza biglietto: dopo essersi scontrati con la polizia, hanno ottenuto di entrare nello stadio. 
Sono tre i tifosi arrestati dalla Digos di Torino al termine degli scontri tra le opposte tifoserie durante la partita Juventus-Inter di ieri sera. Altri tre (due interisti ed uno juventino) sono stati denunciati per possesso di fumogeni ed oggetti atti ad offendere. Guarda il video degli scontri Degli arrestati due sono supporter interisti, Raffaele Nardella, 30 anni, di Milano, e Giovanni Bassolino, 25 anni, di Andora (Savona), e sono stati identificati quando, dopo la rete di Matri, hanno sfondato, insieme ad altri tifosi, il primo cancello di separazione tra due settori, rischiando di venire a contatto con i tifosi juventini. Il terzo arrestato è invece Fabio Mogliotti, 24 anni, di Asti, tifoso juventino; prima dell'inizio della partita è stato sorpreso a lanciare alcuni fumogeni oltre le recinzioni di sicurezza al fine di eludere i controlli. "Abbiamo ulteriori indagini in corso - riferisce Giuseppe Petronzi, dirigente della Digos di Torino - che stiamo conducendo con i colleghi di Milano per arrivare all'identificazione di altri tifosi rimasti coinvolti nelle tensioni". 
NOVARA - Grazie ad una fortunosa autorete, il Novara si toglie la soddisfazione di vincere il derby col Torino e di riagganciare l'Atalanta in vetta alla classifica di serie B. Un risultato che condanna eccessivamente gli uomini di Lerda, puniti al primo affondo malgrado un ottimo avvio e poi sfortunati nella ripresa quando per ben due volte i pali hanno impedito ad Antenucci di realizzare il pari. Fatto sta che ora dovranno decisamente rimboccarsi le maniche visto che si ritrovano di nuovo fuori dalla zona play-off. INCREDIBILE AUTOGOL - I granata provano a sorprendere i padroni di casa con una partenza forte e pressing alto. Dopo appena 1' prima Lazarevic e poi Ogbonna spaventano Ujkani.  Sembra il preludio al gol ed invece, al primo affondo, passano gli azzurri. Anche con un pizzico di fortuna. Bertani, al 23', si libera di due avversari sulla sinistra e scaglia un gran destro in diagonale che Rubinho devia addosso alle gambe di Garofalo che, involontariamente, spedisce il pallone in fondo al sacco. RUBINHO EVITA IL PEGGIO - L'episodio demoralizza i granata che, tra il 33' ed il 38', riescono a salvarsi dalla nuova capitolazione solo grazie a Rubinho che prima respinge d'istinto un tap-in da due passi a colpo sicuro di Motta e poi toglie dall'incrocio un gran tiro da fuori di Bertani. ANTENUCCI PRENDE UN PALO - Il Toro prova a scuotersi dopo l'intervallo ma non è fortunato: un gran tiro di Antenucci al 49' colpisce il palo esterno. La squadra di Lerda si sbilancia e, inevitabilmente, si espone al contropiede del Novara. Al 57' Bertani si trova sui piedi la palla del ko ma la sciupa clamorosamente mettendo un sinistro da due passi a lato. Poi sono Morganella (78') e il subentrato Gonzalez (82') a non trovare lo specchio da buona posizione. ... E POI LA TRAVERSA - Il Torino attacca con veemenza ma confusamente e riesce a sfiorare il pari solo nel finale: all'87'a negargli il gol pensa Ujkani che non si fa sorprendere da un forte rasoterra nell'angolo di Pagano. Infine, al 92', è ancora il legno a impedire a Antenucci di esultare dopo un tocco in scivolata a 2 mt dalla porta che aveva lasciato immobile il portiere albanese. NOVARA-TORINO 1-0 (1-0) Novara (4-3-1-2): Ujkani; Morganella, Lisuzzo, Ludi, Gemiti; Marianini, Porcari, Rigoni (st 36' Centurioni); Pinardi (st 10' Gonzalez); Motta (st 17' Parola), Bertani. A disp.: Fontana, Coubronne, Scavone, Rubino. All. Tesser Torino (4-4-2): Rubinho; D'Ambrosio (st 40' Pellicori), Pratali (st 1'Rivalta), Ogbonna, Garofalo; Lazarevic (st 11' Pagano), De Vezze, De Feudis, Sgrigna; Antenucci, Bianchi. A disp.: Bassi Cavanda, Budel, Stevanovic. All. Lerda Arbitro: Ciampi di Roma. Rete: pt 23' aut. Garofalo Ammoniti: pt 13' Pratali, 28' Motta, 39' Ludi, st 23' Marianini, 28' Ogbonna Recupero: pt 0'; st 4' Leggi i commenti I commenti dei lettori 
Andare a regime entro giugno, arrivando a coprire tutte le sedici zone periferiche e semiperiferiche in cui è divisa la città, almeno secondo Atm. Se le quotazioni del Radiobus di quartiere sono in ascesa, il rovescio della medaglia è immediato: per potenziare quel servizio andrà depotenziato il Radiobus tradizionale, il servizio introdotto in via sperimentale poco più di dieci anni fa e mai realmente supportato dalla stessa azienda dei trasporti. È la fine del Radiobus? Atm da mesi ammette che sì, il servizio «così com’è non è efficiente». Ma, dall’altra parte, traccheggia sul futuro delle navette a chiamata che, dieci anni fa, venivano presentate come un grande servizio per la sicurezza serale dei passeggeri, soprattutto delle donne. A parole, e nelle occasioni ufficiali, non solo il presidente Catania ma anche il sindaco Moratti hanno ripetuto che Radiobus sarebbe stato prima potenziato, poi ripensato. Ma la verità — stando anche al piano presentato ieri dall’azienda ai sindacati — è ben diversa: mezzi e autisti del Radiobus verranno quasi interamente spostati sulla “versione di quartiere” che ora copre otto zone della città sostituendo dalle 22 in poi gli autobus tradizionali. Una doppia strategia di contenimento dei costi, quindi, che taglia le percorrenze delle linee tradizionali, e trasferisce su miniitinerari di quartiere le potenzialità del Radiobus. Già oggi gli oltre 80 autisti che fino a un paio di anni fa erano impegnati in questo servizio sono scesi a poco più di 30, e lo stesso discorso vale per i minibus, non più di 40 mezzi. Ma nel giro di pochi mesi anche questi numeri saranno drasticamente ridotti. Basta fare una prova oggi, telefonando al callcenter di Atm per prenotare il servizio Radiobus. Lunghe attese — in media cinque minuti — e operatori che precisano subito che, anche se la prenotazione non è per il giorno stesso, potrebbe essere difficile trovare posto. Risposte poco convincenti, se incrociate con un altro dato che l’azienda non ha mai smentito: durante la settimana le 34 navette che ogni sera svolgono il servizio del Radiobus tradizionale viaggiano quasi vuote, con un paio di passeggeri a bordo a fronte di 16 posti disponibili. Va di poco meglio nel fine settimana, quando il servizio cambia nome (diventa “Bus by night”) e i posti occupati salgono a 5 o 6. Ma, sempre stando ai dati raccolti dai sindacati, il servizio è in passivo, con perdite sui cinque milioni. Colpa di un sistema mai razionalizzato, con percorsi dispersivi e una procedura di prenotazione farraginosa. In compenso, nel 2007, il presidente Catania aveva voluto che tutti i radiobus (anche quelli più recenti) fossero ridipinti in giallo taxi «per renderli più visibili». Invece di intervenire sulle criticità, insomma, Atm ha deciso di cambiare cavallo, investendo sulle navette di quartiere e trasferendo su queste mezzi e risorse. Le ultime zone servite, in ordine di tempo, sono Conchetta — Promessi Sposi e Sant’Ambrogio — ospedale San Paolo: sostituiscono dalle 22 in poi gli autobus delle linee 59 e 71. I primi dati su questo servizio, entrato in attività nel marzo scorso, sono positivi: fino a mezzanotte viaggiano con la maggior parte dei posti occupati, poi i passeggeri diventano sette o otto per corsa. Ma i risultati di questo servizio, limitato a singoli quartieri, non giustificano, anche per i sindacati, il taglio del Radiobus tradizionale. Che, stando ai piani allo studio in azienda, dovrebbe a breve avere un nuovo, definitivo concorrente: non solo navette nel weekend davanti alle discoteche per i ragazzi, ma anche punti di raccolta nei pressi di cinema e teatri. Un progetto, questo, ancora tutto da definire. 
La mobilitazione continua. È una promessa, quella delle organizzatrici della manifestazione a difesa della dignità delle donne. «L’energia che è confluita in piazza non verrà dispersa», dicono. Entro due settimane verrà trasferita in un altro appuntamento: una grande assemblea, probabilmente. Ma le 100mila voci al Castello sono destinate a dettare anche l’agenda politica della campagna elettorale per le Comunali. Il candidato sindaco del centrosinistra Giuliano Pisapia assicura una giunta e i consigli delle partecipate per metà al femminile: «Milano è governata da una donna sola con troppi uomini intorno. Noi avremo donne e uomini presenti in misura eguale al governo della città e delle municipalizzate». Fra le proposte anche «un bilancio di genere come chiave di lettura delle politiche in ogni settore dell’amministrazione» e la candidatura di Milano per «ospitare nell’anno dell’Expo la Conferenza delle Nazioni unite sulle donne». I centomila in piazza Un fiume di ombrelli al Castello "Se non ora, quando?" Ma il giorno dopo è anche polemica politica per il silenzio ufficiale del sindaco che aveva dichiarato, invece, di essere stata «con il cuore» alla manifestazione di Ferrara. Le organizzatrici di “Se non ora, quando?” non affondano. Anche se Assunta Sarlo annota: «Se fossi il sindaco ragionerei sul fatto che 100mila cittadini hanno messo il cuore e la testa in piazza Castello». Il capogruppo del Pd in Consiglio, Pierfrancesco Majorino, è drastico: «La Moratti dovrebbe vergognarsi per il suo silenzio. Fa la donna solo quando le fa comodo». Per il segretario metropolitano del Pd, Roberto Cornelli, «la Moratti sta mettendo la testa sotto la sabbia. Perché non spiega cosa ha fatto per le donne?». E promette una lista del Pd per metà al femminile. Un’altra delle organizzatrice, Cristina Pecchioli, è chiara: «Ci auguriamo che la campagna elettorale sia segnata da quello che le donne hanno da dire». Un auspicio dalla direttrice della Casa della Carità, Maria Grazia Guida, che ha presentato con Romano Prodi e Virginio Colmegna il volume Parole nuove per la politica : «Spero che qualcuno nel mondo politico raccolga il peso della nostra indignazione e ne faccia tesoro». Per il presidente della Regione, Roberto Formigoni, è stata «una manifestazione dell’opposizione». Uno spiraglio dal presidente della Provincia, Guido Podestà: «Sul punto specifico della manifestazione ognuno può dare le valutazioni che ritiene opportune, ma il fatto che ci sia il coinvolgimento importante dell’elemento femminile credo che sia positivo» La vicecoordinatrice regionale pdl Viviana Beccalossi bolla la piazza come «l’ennesimo modo per attaccare Berlusconi». Ma sulle liste del Pdl dice: «È un impegno che prendiamo: ci saranno giovani e donne scelte per la competenza e la militanza perché troppo spesso, a destra come a sinistra, in questi anni si sono rincorsi i personaggi di turno». Nessun “caso Minetti”? «Non ce ne saranno», la risposta. La consigliera comunale Barbara Ciabò (Fli) è netta: «Con il cuore ero in piazza. Sono a disposizione perché era una manifestazione trasversale. Le donne di destra non hanno niente a che fare con le veline e le sculettatrici che ci ha propinato Berlusconi». E sulla Moratti: «Come si fa a stare con Ferrara che strumentalizza il corpo delle donne?». 
I nuovi divieti antismog sono al palo, ritardati da lungaggini burocratiche. La riduzione di velocità a 70 chilometri all’ora sulle provinciali ad alto scorrimento e sulle tangenziali è stata condivisa cinque giorni fa dal tavolo dei sindaci a Palazzo Isimbardi come nuova arma contro l’inquinamento. Una misura su cui, però, c’è molta confusione. La Provincia assicura che da oggi inizierà a montare i nuovi cartelli sulle strade di sua competenza (Val Tidone, Rho-Monza, Milano-Meda e un tratto di Paullese): così l’ordinanza sarà operativa, in vigore da oggi (dopo la pubblicazione sull’albo pretorio della Provincia). Circa cento cartelli sono già pronti nella casa cantoniera di Palazzolo, mentre le prime sanzioni scatteranno soltanto tra un paio di giorni, completata l’installazione di tutta la segnaletica. I tempi si dilatano, invece, per le tangenziali milanesi: Serravalle dice che ci vorranno giorni, mentre i concessionari autostradali non hanno nemmeno ricevuto la richiesta di abbassare i limiti sui tratti di loro competenza. Oggi a Palazzo Isimbardi si riunisce un nuovo tavolo sulla qualità dell’aria con una decina di sindaci dell’hinterland. Il presidente Guido Podestà precisa: «Le strade provinciali sono nostre e stiamo mettendo la segnaletica verticale, mentre le tangenziali sono nella responsabilità di Serravalle, a cui abbiamo chiesto di fare lo stesso». Anche il prefetto, Gianvalerio Lombardi, ha inviato una «lettera di sostegno» invitando sindaci e concessionari ad «adottare analoghi e temporanei provvedimenti di riduzione della velocità». Ci vorranno giorni, però, prima che in tangenziale arrivi il limite dei 70 all’ora. E non è detto che ciò avvenga entro la settimana. Serravalle ha ricevuto solo ieri la lettera-raccomandazione di Provincia e prefettura a ridurre il limite. E Federico Giordano, amministratore delegato di Milano Serravalle-Milano Tangenziali spa, spiega: «Accogliamo la richiesta e la applicheremo, stiamo cercando il modo di farlo nel più breve tempo possibile, ma ci sono comunque passaggi tecnici da rispettare che richiedono tempo». Chiedere l’autorizzazione ad Anas, prima di tutto. «E informare del nuovo provvedimento la polizia stradale e il pubblico. Ci vorrà qualche giorno». Nel rebus di competenze e responsabilità, gli ambientalisti chiedono che «la Provincia mantenga le promesse: Podestà non si nasconda dietro le procedure e rispetti quanto dichiarato nella riunione con i sindaci». Intanto il Pm10 galoppa: la pioggerella di domenica non ha sortito alcun effetto, anzi, visto che la centralina di via Senato è schizzata a 153 microgrammi contro i 50 di limite (137 al Verziere e 117 a Città Studi), toccando così il 33esimo giorno consecutivo fuorilegge. Il Codacons ha fatto causa alla Regione contro l’installazione di filtri antiparticolato sugli autoveicoli diesel, giudicandoli «più dannosi che benefici per la salute». E i commercianti tornano alla carica, chiedendo a Palazzo Marino un’ulteriore (la terza) deroga allo stop in area Ecopass per i veicoli più inquinanti: «Se i divieti proseguiranno — dice Simonpaolo Buongiardino, dell’Unione del commercio — ci serviranno, in settimana, un paio di “finestre orarie” di ingresso nella Cerchia dei Bastioni, così da permettere ai commercianti di rifornire negozi e privati cittadini». 
