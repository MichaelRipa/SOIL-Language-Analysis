PRAGA - Nel giardino dell'Eden di Praga il Milan europeo fa ampio turnover ma le seconde linee non hanno fame. Alla fine quindi tra il guizzo d'autore dei due brasiliani (Pato e Robinho, un minuto per la doppia fuga), risponde il grande cuore dei ceki che nel finale, con un arrembaggio generoso, trovano i due gol di un insperato pareggio. Insperato perché la differenza è... atlantica. Tallone D'Achille - Nel primo tempo, la Champions League mostra il suo tallone d'Achille, quel sesto turno della fase a girone che vede la maggior parte dei grandi club già promossa. A scapito dello spettacolo e della credibilità del torneo. Il primo tempo è... surreale. Attacca una squadra volenterosa, e modestissima, si difende - senza mai faticare - la squadra forte. Il Viktoria, del resto, ha dalla sua tutte le motivazioni di questo mondo, insegue una qualificazione all'Europa League già in cassaforte, dopo il colpaccio di Borisov, ma anche perché la Cantera del Barça non fa sconti ai bielorussi. Di manica larga, invece, il Milan: raffredda i bollenti spiriti del Plzen con uno stucchevole palleggio a centrocampo, riuscendo con risibile facilità a rimediare anche alle manchevolezze sulla trequarti che innescano le volate generose, ma per nulla pericolose, del Viktoria. Un solo gesto tecnico degno di nota nei primi 45': cross teso sul secondo palo di Horvath, splendida coordinazione al tiro di Pilar. La palla, colpita come vuole il manuale, cioè di collo con movimento dall'alto verso il basso, sorvola di pochissimo l'incrocio opposto, sulla sinistra di un Amelia sorpreso. Il Diavolo sveste Praga - Il Milan fino a lì, non c'è. E allora come rispondere allo striscione più bello dell'Eden, sponda rossonera? Evidentemente Allegri si fa sentire, all'intervallo, e il Milan in avvio di ripresa... fa il Milan. Mortifero l'1-2 brasiliano, basta un giro di lancetta per cancellare lo zero assoluto della produzione offensiva e trovarsi avanti di due gol. Forse le notizie da Barcellona finiscono per allentare la tensione positiva dei padroni di casa, sta di fatto che Cisovski e Bystron offrono il peggio in occasione del giuzzo di Pato (sospetta gamba tesa per liberarsi di Cisovski) e dribbling sul portiere; e della volata - due contro uno - della strana coppia gol. Robinho stavolta non sbaglia il più facile dei gol. Il Plzen avverte il colpo, la ripresa non esiste, il Barcellona veleggia a più 3 sul Bate, la qualificazione dei ceki è sicura. Il Milan tiene il campo bene ma fino al minuto 82 quando Bystron fa l'unica cosa buona del suo match, seguendo l'ennesima volata di Rajtoral, il migliore, e il cross di Bakos (in sospetto fuorigioco) per depositare in rete l'1 a 2. La festa dell'Eden si completa all'ultimo assalto, minuto 93, la disattenzione rossonera è corale, Duris, che poco prima ha colpito un palo, infila Amelia, ultima di tante belle statuine rossonere. Due a due: poco resterà ai posteri  di questo inutile match. Viktoria-Milan 2-2 (0-0) Viktoria : Cech 6  -  Rajtoral 6,5, Cisovski 5, Bystron 5, Limbersky 5,5  -  Jiracek 6 (dal 27' Darida 5,5) Horvath 6  -  Pilar 6,5 (86' Hora sv.), Kolar 5 (65' Duris 5,5), Petrzela 6  -  Bakos 5. Milan : Amelia 6  -  De Sciglio 6, Mexes 5,5, Bonera 5,5, Taiwo 6 (90' Zambrotta sv)  -  Ambrosini 6,5, Nocerino 6 (40' Thiago Silva 6,5),   Emanuelson 5,5, Seedorf 5,5  -  Robinho 6,5 (81' Cristante sv.), Pato 6,5. Arbitro : Vad (Hun) 6 Reti : nella ripresa al 47' Pato e al 48' Robinho, 82' Bystron, 93' Duris. Note : Serata fredda, terreno perfetto, ammoniti Ambrosini, Duris, Bakos. Recupero 2' e 3'. Ha debuttato Brian Cristante, centrocampista, classe 1995. Leggi i commenti I commenti dei lettori 
Addio al Tarsu, la tassa sui rifiuti. Dal primo gennaio 2013 arriverà la Res, tassa sui rifiuti e i servizi che sarà applicata in tutti i Comuni, senza alcun anticipo al prossimo anno. L'aliquota dovrebbe essere del 2 per mille. 
La vera stangata arriva dalle rendite catastali: il valore attribuito all'immobile in base alla sua consistenza (numero di vani, superficie, volumetria) e sul quale vengono calcolate tutte le imposte relative alla casa. Un aggiornamento era ampiamente previsto, ma nell'ordine di un 30% massimo (l'ultimo era parametrato ai valori immobiliari del 1989). L'adeguamento è invece cresciuto di 60 punti base dal 100 al 160%, equo solo in parte se non accompagnato dalla revisione degli estimi, che pare comunque nelle intenzioni del governo. Un provvedimento che l'esecutivo dovrebbe prendere successivamente per regolare situazioni che vedono  -  per esempio  -  case popolari diventate dopo migliorie signorile, ma calcolate ancora nella classe più bassa. Secondo l'Agenzia del Territorio, il valore di mercato delle abitazioni in Italia (30 milioni di unità) è mediamente 3,4 volte superiore a quello della rendita catastale. Una differenza che, se azzerata, porterebbe nelle casse dello Stato  -  secondo Bankitalia  -  60 miliardi all'anno. Considerando, però, che il mattone, e la prima casa in particolare, è la prima forma d'investimento degli italiani, l'aggiornamento rischierebbe di colpire soprattutto i proprietari con redditi medio-bassi. E, anche per questo, dal 1990 le rendite non sono mai state aggiornate: sono dal 1997 si applica una rivalutazione del 5%. 
Diventa strutturale l'agevolazione del 36% (finora sempre in proroga da 10 anni) sulle ristrutturazioni edilizie di abitazioni e viene estesa a edifici non residenziali per le zone colpite da calamità naturali. Le agevolazioni del 55% per l'efficienza energetica dovrebbero essere prorogate al 2014. Il tetto massimo su cui calcolare la detrazione è fissata a 48mila euro, suddiviso in 10 anni. Rientrano nel capitolato i lavori, anche di manutenzione ordinaria, sulle parti condominiali necessarie all'uso comune, ad esclusione di portinerie, ascensori e impianti; le ristrutturazioni immobiliari residenziali di qualsiasi categoria; la realizzazione di autorimesse o posti auto anche a proprietà comune; la rimozione di barriere architettoniche; le opere di cablatura degli edifici, di risparmio energetico, le misure antisismiche e di contenimento dell'inquinamento acustico. Detrazioni anche per antifurti e sicurezza. 
ROMA - Barcellona straripante anche se imbottito di giovani e riserve, Chelsea e Zenit agli ottavi di finale, Olympiacos beffato sul fil di lana dall'Olympique Marsiglia: questi sono gli ultimi verdetti dei gironi E, F, G e H di Champions League. I 'Blues', gli uomini di Spalletti e quelli di Deschamps si uniscono a Bayer Leverkusen, Arsenal, Apoel Nicosia, Barcellona e Milan. Dovranno accontentarsi dell'Europa League, invece, Valencia, Olympiacos, Porto e Viktoria Plzen. CHELSEA-VALENCIA 3-0 Il Chelsea stacca il biglietto per gli ottavi di finale come prima del Gruppo E, grazie al contributo del Genk ma facendo pienamente il suo dovere a Stamford Bridge. Gli uomini di Vilas Boas ci mettono meno di tre minuti a trovare il gol del vantaggio, grazie a un colpo da biliardo di Drogba, bravo a trovare il varco in un nugolo di maglie bianche. Gli spagnoli reagiscono prima con un gran tiro di Jordi Alba, fermato solo dal palo, poi con Albelda che punta all'incrocio dei pali ma si trova a inaugurare la serata di grazia di Petr Cech. Il gol è nell'aria ma è di nuovo il Chelsea a trovarlo a metà del primo tempo: Drogba lancia Ramires in contropiede, l'ex napoletano Victor Ruiz si addormenta e il brasiliano buca facilmente Diego Alves.  Il Valencia rimane in partita ma, più passa il tempo, più fa fatica a trovare gli stimoli giusti. Giocoforza, nel secondo tempo, è ancora Drogba a chiudere il conto: tre minuti dopo aver sbagliato un comodo diagonale, al 75', l'ivoriano brucia l'uscita di Diego Alves con un tocco d'esterno destro in uscita, su lancio di Mata. Non c'è nemmeno la soddisfazione del gol della bandiera per il Valencia, perché Cech è ancora monumentale sulla zuccata di Aduriz nel finale. GENK-BAYER LEVERKUSEN 1-1 Il Bayer Leverkusen, forse già appagato dal passaggio agli ottavi di finale, si sveglia tardi e non va oltre il pari sul campo del Genk. I belgi cercano la prima vittoria in Champions League e dominano il primo tempo, passando in vantaggio con il talentuoso Vossen (bella girata su cross basso di Derdiyok) e sfiorando il raddoppio con Camus. Tutto fa sembrare che il Genk possa portare agevolmente in porto il match, ma nel finale c'è il risveglio del Bayer: è Sam, a dieci minuti dalla fine, a servire il pallone giusto a Derdiyok per l-1-1 finale. Lo stesso Sam e Schurrle un attimo dopo sfiorano il gol che varrebbe il primo posto nel girone ma, tutto sommato, è un pari che accontenta tutti. BORUSSIA DORTMUND-OLYMPIQUE MARSIGLIA 2-3 Lo psicodramma di quest'ultima serata di Champions, per il girone F, si consuma al Signal Iduna Park di Dortmund. Il Borussia Dortmund tifa Arsenal e cerca una vittoria roboante, l'unica speranza per arrivare al secondo posto nel girone, mentre l'OM deve difendere il secondo posto dall'assalto dell'Olympiacos. All'intervallo sembra già tutto deciso, con i gialloneri avanti 2-0 per un inutile successo (non sarebbe valso nemmeno per il terzo posto) e l'Olympiacos è agli ottavi di finale col successo sui Gunners. Alle reti di Blazckykowski e Hummels (che trasforma un penalty per un calcio involontario di Mbia sul viso di Kehl), l'OM risponderà solo a fine frazione, con un colpo di testa di Remy su cross di Amalfitano. Gli uomini di Deschamps non riescono ad imporre il proprio gioco nemmeno nella ripresa, quando è sempre monologo Borussia. La sorpresa arriva nel finale: all'85' Ayew insacca di testa su azione da calcio d'angolo, due minuti dopo Valbuena insacca con un destro a giro dal vertice sinistro dell'area del Dortmund, nello stesso stadio dove nacque il gol 'alla Del Piero' (la porta, però, era l'altra). È la festa dell'OM, che ottiene un insperato passaggio del turno. OLYMPIACOS-ARSENAL 3-1 Nonostante i primi minuti siano tutti di marca Arsenal, l'Olympiacos è ben deciso a fare la partita, giocandosi fino all'ultimo le proprie chances di emulare i Gunners, già qualificati agli ottavi. Al 16' è Djebbour a portare avanti i biancorossi greci, ringraziando un 'buco', e non sarà l'ultimo, di Squillaci e insaccando dopo aver dribblato Fabianski. La difesa di Wenger fa acqua da tutte le parti e le cose peggiorano quando entra Mannone al posto di Fabianski, infortunato. Il portiere italiano, con un'uscita di testa, offre a Fuster il pallone del raddoppio, in un'azione propiziata da un errore in impostazione di Squillaci. A inizio ripresa, il destro teso di Benayoun che vale il 2-1 sembra riaprire il match, che rimane però tutto in mano ai greci, ormai sicuri di passare il turno. Modesto e Mirallas sfiorano il 3-1 ma è il primo dei due, nel finale, a ribadire in rete il pallone che, colpito di testa da Mellberg, era finito sul palo. La doccia fredda, sulla squadra del Pireo, arriva poco dopo da Dortmund: il gol di Valbuena condanna i biancorossi all'Europa League, vanificando una serata da grande. PORTO-ZENIT 0-0 Luciano Spalletti trascina 'in portò il suo Zenit, andando a pareggiare all'Estadio do Dragao e assicurandosi, così, il secondo posto nel Gruppo G di Champions League. I biancoblù di casa si affidano alla cabala, confidando nella presenza dello stesso arbitro, lo spagnolo Velasco Carballo, della finale della scorsa Europa League. La partita è carica di tensione ma povera di vere palle-gol: il Porto spinge ma lo Zenit gioca all'italiana, chiudendosi a riccio e rendendosi pericoloso con i suoi contropiedisti. Le occasioni più ghiotte sono per i padroni di casa ma Hulk non trova la porta con un colpo di punta in diagonale, mentre è strepitoso il portiere Malafeev sulla conclusione di Joao Moutinho a ripresa inoltrata. I padroni di casa devono accontentarsi di tornare in Europa League, dove sono ancora detentori del trofeo. APOEL NICOSIA-SHAKHTAR 0-2 Già fuori da tutto, lo Shakhtar Donetsk si consola salutando l'Europa con una vittoria prestigiosa, non tanto per il nome dell'avversario quanto per il fatto che l'Apoel, per la prima volta nella storia del calcio cipriota, è già agli ottavi di Champions League. La stagione dello Shakhtar sembra ormai stregata quando Luiz Adriano spara addosso a Pardo il penalty concesso per fallo di Aleksandrou su Fernandinho. Trichowski non ha fortuna in uno dei rari spunti dei padroni di casa, semplici comparse questa sera e ormai soddisfatti per l'approdo agli ottavi. Bisognerà attendere l'ora di gioco per il gol: Luiz Adriano si fa perdonare il rigore sbagliato, insaccando sul cross dalla sinistra di Shevchuk. Non riescono a chiudere il conto Douglas Costa e Luiz Adriano, più bravo Selezynov che scarica in rete il pallone respinto da Pardo su un bel tiro di Fernandinho. È un risultato che vale solo per gli almanacchi: l'Apoel resta primo, grazie anche al pari di Oporto, mentre Donetsk non può che aspettare gli Europei del prossimo giugno per vivere emozioni internazionali. BARCELLONA-BATE BORISOV 4-0 Valdes, Dani Alves, Puyol, Abidal, Mascherano, Keita, Sergio Busquets, Xavi, Iniesta, Cesc, Messi, Sanchez e Villa: non è la formazione di Guardiola con i due subentrati, bensì la lista degli uomini lasciati a casa dal tecnico del Barça. I blaugrana, già sicuri del primo posto nel gruppo H, possono concedersi il lusso di schierare una formazione con qualche rincalzo e tanti giovani della rinomata 'Cantera' e strapazzare il Bate Borisov (ancora in corsa per il terzo posto nel girone) con un netto 4-0. I blaugrana chiuderanno con il 70% di possesso palla e 9 tiri in porta a 0. Il primo a trovare il gol è Sergi Roberto, l'erede 'in pectore' di Andres Iniesta, che insacca con un bel tiro d'interno destro all'angolino. I giovani catalani dominano, con possesso palla e automatismi che fanno dimenticare chi siano gli interpreti in campo: giocoforza, nella ripresa il Barça dilaga. A Fontas viene annullato quello che sarebbe stato il secondo gol in Champions, mentre al 60' arriva il primo sorriso europeo per Montoya, lanciato in verticale da Thiago Alcantara. Cuenca, uno dei migliori, è protagonista nel finale: prima serve a il pallone del 3-0 a Pedro, che insaccherà con un delizioso colpo di tacco, poi si procura il rigore che ancora Pedrito trasformerà, per la doppietta che chiude la serata del Camp Nou e apre la lunga vigilia del 'Clasico' con il Real Madrid. Leggi i commenti I commenti dei lettori 
La novità si chiama Imu che poi si traduce nel ritorno dell'Ici sulla prima casa che porterà nelle casse dello Stato fino a 11 miliardi di euro. L'imposta, in vigore da gennaio 2012, sarà pari al 4 per mille, ma i Comuni potranno ulteriormente elevare la quota del 2 per mille (prima dell'abolizione dell'Ici la media era del 4,8 per mille). Per moderare l'impatto della tassa che colpirà i proprietari ci sarà una detrazione fino a 200 euro che dovrebbe esentare molte famiglie a basso reddito: secondo il governo fino al 60-70% dei proprietari di prime case. La Uil servizi territoriali calcola, però, che l'aumento medio sarà di 295,46 euro a famiglia. 
Secondo le prime simulazioni, i proprietari di prime case verseranno in media 600 euro l'anno, il triplo per le seconde case. Ma gli aumenti non saranno uguali per tutti e, con le detrazioni previste, potrebbero azzerarsi in caso di rendite molto basse. Si tratta, soprattutto, di abitazioni molto piccole, molto vecchie o accatastate in categorie di scarso valore, come quelle popolari o ultra-popolare (A/4 o A/5). Per un trilocale in periferia a Roma di 90 metri quadrati in categoria A/3, abitazione principale, con rendita catastale a 672 euro, il rincaro arriverà a 230 euro. Nel caso di un bilocale affittato in centro a Milano di 65 metri quadrati, categoria A/2 e rendita catastale a 732 euro, l'aumento è di 102 euro. In generale gli aumenti saranno più sensibili per le classi A/2 a A/7 e più contenuti per le A/3. 
Nessuna scalettatura né progressività per le seconde case, si pagherà il 7,6 per mille. Senza sconti, anche se i Comuni avranno la possibilità di alzarla o abbassarla del 3 per mille. Ma non ci sarà spazio per alcuna detrazione. E quindi un'abitazione di media categoria a Milano, come seconda casa, costerà 1.900 euro in più all'anno. A Bologna, 2.050 euro aggiuntivi. A Roma, 1.514 euro. A Bari 1.495 euro. Due o anche tre volte quanto dovuto per gli stessi immobili se fossero utilizzati come prima casa. 
Notizie positive per chi aspira ad aprire un  mutuo per l'acquisto della prima casa. Il fondo di solidarietà sarà  incrementato di 10 milioni di euro sia per il 2012 che per il 2013. 
