SIENA - Dopo 3 anni, Siena torna a disputare la Final Four di Eurolega, in programma a Barcellona dal 6 all'8 maggio (semifinale contro un'altra greca, il Panathinaikos), e tiene vivo il sogno di poter vincere per la prima volta il più prestigioso trofeo continentale. A chiudere i conti con l’Olympiacos vicecampione in carica, battuto per la terza volta in 4 sfide per 88-76 (29-18, 50-36, 68-61), hanno pensato soprattutto Hairston e Lavrinovic con una prova superlativa: 25 punti (con il 70% da 2) e 7 rimbalzi il primo, 19 punti il secondo. Ai greci, sempre costretti a rincorrere, non sono bastate le buone prestazioni di Bourousis e Gordon, autori di 16 punti a testa. UNA GARA SEMPRE IN PUGNO - Dopo 7' di grande equilibrio (17-16) Siena prende decisamente il sopravvento grazie a Lavrinovic e Hairston che in 2' piazzano un parziale di 9-0 che disorienta i greci. Sulle ali dell'entusiasmo il Montepaschi insiste e sale fino al +15 (42-27) al 16', conservato fino all'intervallo lungo (50-36). Subito dopo il riposo l'Mps illude tutti toccando anche i 17 punti di margine (55-38 al 21') con una tripla di Moss ma poi è costretta a fare i conti con la reazione dell'Olympiacos che, sorretto da Mavrokefalides, Teodosic e Nesterovic si rifà sotto fino al -5 del 29' (66-61). JARIC SPEGNE I SOGNI GRECI - Siena non si fa prendere dal panico e con 5 punti di fila di Jaric si riporta sopra di 10 (73-63 al 32'). L'Olympiacos tenta il tutto per tutto nel finale ma viene puntualmente respinto dai canestri di Hairston, Zizis e Kaukenas che consentono alla squadra di Pianigiani di chiudere senza troppi patemi, fino al trionfale 88-76 finale. A BARCELLONA CONTRO IL PANATHINAIKOS - Per il Montepaschi si tratta della quarta Final Four della storia dopo quelle del 2003, 2004 e 2008: le precedenti sono tutte finite in semifinale. Stavolta Siena incontrerà il Panathinaikos dell'ex Romain Sato, che a sorpresa ha battuto 3-1 nel proprio quarto di finale il Barcellona campione in carica, che avrebbe ospitato la fase finale. Già qualificato anche il Maccabi Tel Aviv, che ha chiuso sul 3-1 la serie con il Vitoria e aspetta ora la vincente della 'bella' tra Real Madrid e Valencia, che sono sul 2-2. Una curiosità: a Barcellona non ci sarà nessuna delle quattro squadre protagoniste lo scorso anno della Final Four di Parigi. Oltre al Barcellona campione, non hanno staccato il pass Olympiacos, Cska Mosca e Partizan Belgrado. MONTEPASCHI SIENA-OLYMPIACOS 88-76 (29-18, 50-36, 68-61) Siena : McCalebb, Zisis 6, Hairston 25, Carraretto, Rakovic 2, Lavrinovic 19, Kaukenas 5, Ress 4, Michelori, Jaric 12, Stonerook 10, Moss 5. All.: Pianigiani. Olympiacos : Papaloukas, Nesterovic 5, Spanoulis 7, Bourousis 16, Keselj ne, Mavrokefalides 5, Nielsen 3, Papanikolau ne, Erceg 4, Teodosic 10, Halperin 10, Gordon 16. All.: Ivkovic. Arbitri : Martin (Spagna), Herceg (Croazia), Vojinovic (Serbia). Note - Tiri liberi: Siena 22/25, Olympiacos 26/33. Tiri da tre: Siena 8/19, Olympiacos 6/21. Uscito per falli: 39'08" Bourousis (Olympiacos). Rimbalzi: Siena 30, Olympiacos 32. Spettatori: 5100. Risultati gara 4 (tra parentesi la situazione nella serie) Maccabi Tel Aviv - Caja Laboral Vitoria 99-77 (Maccabi vince la serie 3-1) Panathinaikos - Barcellona 78-67 (Panathinaikos vince la serie 3-1) Valencia - Real Madrid 81-72 (2-2) Montepaschi Siena - Olympiakos 88-76 (Siena vince la serie 3-1) Gara 5 (6 o 7 aprile) Real Madrid - Valencia Leggi i commenti I commenti dei lettori 
Dopo lo stop ai trasporti extraurbani, oggi, venerdì 1 aprile, si fermano bus, metro, funicolari, cumana e treni regionali. Continua lo sciopero proclamato dai sindacati unitari per il rinnovo del contratto di mobilità, contro le violazioni contrattuali, contro i tagli al trasporto pubblico locale e per il mantenimento dei livelli occupazionali. Ieri l’adesione del personale ha superato l’80 per cento (fonte Filt Cgil) e ha lasciato nei depositi mezzi di Eavbus, Sita e Air di Avellino. Forti i disagi per i viaggiatori. Oggi l’agitazione continua. Anzi, i disservizi potrebbero essere superiori, visto che incroceranno le braccia la maggioranza delle aziende di trasporto pubblico locale: Anm, Circumvesuviana, Metronapoli, Metrocampania Nord Est, Sepsa. Trasporti fermi anche a Salerno, Caserta, Benevento. Per ogni provincia c’è una fascia garantita. A Napoli i mezzi non circoleranno dalle 8,30 alle 17 e dalle 20 a fine servizio. Il trasporto è garantito, quindi soltanto per tre ore, tra le 17 e le 20. Diverso il discorso per i treni regionali delle Ferrovie dello Stato, che viaggeranno regolarmente (oltre ai treni a lunga percorrenza) dalle 6 alle 9 e dalle 18 alle 21. Nei giorni scorsi i lavoratori dell’Anm avevano interrotto il servizio senza preavviso per protestare contro la minaccia di 2.300 tagli annunciati dalle organizzazioni datoriali. Anche allora i cittadini si erano ritrovati ad attendere per ore alle fermate, senza avere notizie su quella che era ritenuta una protesta spontanea. Ora, a una settimana di distanza, i bus si fermano di nuovo. Ma stavolta è tutto il sistema dei trasporti ad andare in tilt. Metronapoli segnala disservizi sulla Linea 1, Linea 6 e Funicolari. Per la Linea 1 la prima corsa partirà da Piscinola alle 6,38, da Dante alle 7,06, l’ultima corsa del mattino parte alle 9,05 e da Dante alle 9,12. Il servizio riprende nel pomeriggio con la prima corsa da Piscinola alle 17,03 e da Dante alle 17,31, termina con l’ultima corsa da Piscinola alle 19,44 e da Dante alle 19,58. Per la Linea 6 la prima corsa parte da Mostra alle 7,30, da Mergellina alle 7,38 e l’ultima corsa da Mostra alle 9,22 e da Mergellina alle ore 9,30. Per la navetta DanteUniversità: prima corsa da Dante alle 6,55 (fino alle 9,25), da Università alle 7 (fino alle 9,17. Il servizio riprende nel pomeriggio alle 17,25 da Dante (alle 17,32 da Università) e termina alle 19,17 (ultima corsa da Università) e alle 19,25 (da Dante). Per le funicolari Chiaia e Centrale, il servizio sarà garantito dalle 6,30 alle 9,20 e dalle 17 alle 19,50, stessi orari per la funicolare di Montesanto e Mergellina. 
Gli americani li chiamano cold case. Si riferiscono a quei gialli che trovano soluzione dopo tanto, tanto tempo. In questa storia il cadavere, fortunatamente, non c'è. O meglio, a volerlo cercare è un triangolino tricolore. Di stoffa. Lo scudetto stagione 1970-1971. Che i tifosi storici del Napoli ancora reclamano, ritenendolo scippato, di malamaniera, dall'Inter. IL GOL DI ALTAFINI In un match in cui si parlò di un'incursione diretta di un importante giocatore nerazzurro sull'arbitro. Una discussione influente. Al punto da cambiare inerzia e risultato della partita decisiva. Quarant'anni dopo quel giocatore, oggi un distinto signore e opinionista televisivo, svela tutto. Chiude il caso. Con una semplicità disarmante. E i toni giusti, perché sempre di una partita di pallone parliamo. LA GRANDE RIMONTA: IL RACCONTO DI SANDRO MAZZOLA Sì, quel blitz nello spogliatoio dell'arbitro ci fu. E Sandrino Mazzola, celebre capitano dell'Inter che trionfava in Europa e nel mondo, lo racconta con una attendibilità totale. Perché fu lui a entrare nello spogliatoio del direttore di gara. E a urlargli la sua rabbia. "Ero furibondo - racconta - ho ben presente il senso del mio intervento: arbitro, lei sta favorendo il Napoli, si dia una regolata perché qui finisce male. Non era una minaccia, era quello che provavo". IL FALLACCIO DI BURGNICH Ventuno marzo 1971. Il Napoli si gioca lo scudetto a San Siro. E' in piena corsa. Assieme all'Inter e al Milan. Proprio come adesso. Finisce due a uno. La squadra allenata da Beppe Chiappella va in vantaggo con Josè Altafini, poi subisce la rimonta nella ripresa. Doppietta di Roberto Boninsegna. Ma il match, teso e nervoso, è segnato dalle decisioni arbitrali che - giura ancora oggi l'ex presidente Corrado Ferlaino - favorirono sfacciatamente i nerazzurri. "Sì - spiega Mazzola - feci una cosa proibita dal regolamento. Sbagliata. Con un arbitro internazionale come Sergio Gonella. La partita era di quelle decisive. Il Napoli un avversario forte. Con giocatori di classe come Dino Zoff, Juliano, Altafini. Stava disputando un grandissimo torneo. Noi, dopo un inizio di campionato-choc culminato proprio con la sconfitta al San Paolo all'andata, ko che ci aveva fatto sprofondare a sette punti dagli azzurri e a sei dal Milan, eravamo ripartiti alla grande, complice una tabella stilata da me, Tarcisio Burgnich e Giacinto Facchetti e il cambio dell'allenatore: via il complicatissimo Heriberto Herrera e dentro Gianni Invernizzi, uno di noi. Battere Juliano e compagni, insomma, era vitale". LE FOTO DEL MATCH Il match si gioca nella giornata di ingresso di primavera ma a San Siro sembra inverno. Cielo cupo e terreno fangoso. Una battaglia. A nervi scoperti. Il primo tempo volge a favore del Napoli. Che segna con Altafini, opportunista nel riprendere una respinta in tuffo di Lido Vieri su colpo di testa di Juliano e conta anche sul vantaggio numerico. "Cosa che ci fece saltare i nervi - rievoca Mazzola - perché l'espulsione di Burgnich per fallo su Umile non ci stava proprio e arrivò durante una fase in cui Gonella fischiava in favore del Napoli". Sotto di un gol e in dieci contro undici, l'Inter vede svanire la grande rimonta. Ma qui entra in scena uno dei migliori attaccanti della storia del calcio italiano. "Finito il primo tempo, mentre i compagni sono nello spogliatoio, io mi dirigo in quello dell'arbitro Gonella. Entro come una furia e lo aggredisco verbalmente. Rammento di avergli detto che non poteva arbitrare in quel mondo, che ci stava penalizzando gravemente e di aver usato qualche espressione colorita il cui senso era: o si dà una regolata o da San Siro usciamo tutti fritti: noi, perché perdiamo partita e scudetto e lei, perché con il suo arbitraggio sarà stato il principale responsabile della sconfitta". I ricordi di Mazzola sono vividi: "Gonella era esterrefatto, mi disse qualcosa del tipo: Mazzola esca immediatamente da qui, cosa blatera, ma come diavolo si permette?". Secondo tempo. Cambia tutto. L'Inter attacca a testa bassa e dopo neppure dieci minuti ottiene un rigore. Contestatissimo a dir poco, anche quaranta anni dopo. Un molto ipotetico fallo di ostruzione di Panzanato proprio su Mazzola. Per giunta, Boninsegna lo realizza fermandosi platealmente nella rincorsa. Il Napoli perde la testa e la partita. Zoff, innversito, compie una delle sue rare papere non trattenendo un colpo di testa in acrobazia sempre di Boninsegna. Lo scudetto prende una sola strada e non porta a Sud. Mazzola ammette ma non ammaina la bandiera dell'orgoglio interista: "Col senno di poi, probabilmente, misi addosso un tale senso di colpa a Gonella che finii per condizionare il suo arbitraggio. Ma penso che avremmo vinto lo stesso, in quella squadra c'erano sei o sette giocatori dell'Inter che aveva dominato il mondo". Sipario, il cold case è risolto. g.marino@repubblica.it 
«Abito a Melito e per una sola fermata che mi separa dalla tariffa UnicoNapoli sono costretta a pagare undici euro in più al mese. Uno scandalo». Imma Discetti, giovane professionista, è in fila alla sede del Consorzio UnicoCampania in piazza Matteotti. Da poche ore ha scoperto che i più tartassati dagli aumenti dei biglietti sono i viaggiatori della provincia. Da oggi scattano gli aumenti sui biglietti Unico e torna in vigore dopo sette anni (era stata introdotta nel 2004) la tariffa U1, riservata agli utenti di quattordici comuni della provincia (Arzano, Casandrino, Casavatore, Casoria, Cercola, Marano, Melito, Mugnano, Portici, Pozzuoli, Quarto, San Giorgio a Cremano, San Sebastiano al Vesuvio, Volla) che fino a ieri viaggiavano con la tariffa UnicoNapoli. Quaranta centesimi in più sul singolo biglietto, undici euro di maggiorazione sull’abbonamento mensile, settantanove sul ticket annuale. Un rincaro applicato sui percorsi. In pratica, per arrivare in bus dal corso Garibaldi di Portici al corso San Giovanni a Teduccio, occorreranno quaranta centesimi in più rispetto a quanto serve per andare da piazza Municipio alla zona ospedaliera. «È un aumento che mi fa arrabbiare — dice Alessandra Capasso di Casoria — anche perché contestualmente è diminuito il servizio. Prima per arrivare a Napoli impiegavo quaranta minuti, ora ci vuole almeno un’ora e quaranta. Devo pagare così tanto per un servizio scadente?». Protestano anche le associazioni dei consumatori. «La creazione della nuova tariffa U1 è un sopruso, la Regione tagli gli sprechi delle società di trasporto — si ribella Giuseppe Conte, presidente della Lega consumatori di Napoli — Chiediamo al consorzio e alla Regione di fare un passo indietro». Chiede il blocco degli aumenti anche Federconsumatori Campania e insiste «per aprire una trattativa sulla salvaguardia delle fasce più deboli». Oggi dalle 10 alle 13 alla Cumana di Montesanto Federconsumatori manifesta contro gli aumenti, assieme all’associazione studentesca Tunnel. «Quella dei comuni extraurbani era un’agevolazione data in tempi migliori  spiega Antonietta Sannino, amministratore di UnicoCampania  ora siamo in ristrettezze, le risorse mancano e le istituzioni hanno deciso di eliminare questo vantaggio anche per recuperare risorse». Aumentano da oggi tutte le tariffe di UnicoCampania (biglietto orario da 1,10 a 1,20 euro; 3,60 euro rispetto a 3,10 il giornaliero di UnicoNapoli), e il malcontento è palese. Non solo tra i viaggiatori della provincia ma anche tra i napoletani che si ritrovano a pagare rincari tra il 10 e il 16 per cento. «Si tratta di aumenti ingiustificati rispetto al servizio offerto», ripetono in tanti, mentre attendono il proprio turno davanti agli sportelli del Consorzio. I più richiesti sono gli abbonamenti annuali. Tre milioni sono i biglietti di corsa semplice venduti da UnicoCampania in un mese, sessantamila gli abbonamenti mensili, centoduemila gli annuali (riferito a marzo 2011). Per Unico U1 non ci sono ancora le quantità precise perché «bisognerà capire quanti si sposteranno sugli abbonamenti, pensiamo saranno in tanti» spiega la Sannino. Per chi ha fatto i conti al risparmio, gli abbonamenti sembrano i più convenienti. Ma sono anche i ticket più costosi. «Sono di Scafati, faccio l’impiegato e vengo ogni giorno a via Santa Lucia — spiega Dario Boccia — Finora ho comprato l’abbonamento mensile. Ma stavolta mi sarebbe costato sette euro in più». Boccia ha fatto i suoi conti. E ieri mattina ha acquistato un abbonamento annuale. «Ho speso una cifra blu, seicento euro. Ma almeno mi viene a costare cinquanta euro al mese, così ho risparmiato 240 euro in un anno. Spero di non aver sbagliato i conti». «Pensavo di avere un’agevolazione in quanto pensionato e invece mi hanno detto di no  dice Massimo Castaldo  vengo dal Fusaro e l’abbonamento annuale costa 453 euro, il singolo biglietto costa il venti per cento in più». Tra le novità in vigore da oggi, c’è anche l’invalidità dei biglietti al vecchio prezzo. Finora c’è stata la possibilità di smaltire le scorte anche dopo l’immissione sul mercato dei nuovi ticket. Bisognerà convertire fino al 30 giugno i vecchi biglietti negli infopoint Unico, in cambio della differenza. «Una gabella in più per i consumatori  protesta Rosario Stornaiuolo, Federconsumatori Campania  in pochi cambieranno i titoli e il consorzio avrà guadagnato due volte». «Abbiamo concesso l’esaurimento delle scorte perché l’aumento riguardava solo il livello tariffario  risponde la Sannino  ora si tratta di un cambiamento della struttura tariffaria con Unico U1, non è più possibile, vale anche per le altre fasce». 
SCRITTA su carta intestata della Fiat, comincia con "Gentile collega", anche se è l'amministratore delegato che si rivolge agli operai. Con una lettera indirizzata a tutti i dipendenti, la dirigenza Fiat ha spiegato ieri le ragioni della sua posizione nella vertenza Bertone. Una mossa fatta per cercare di favorire un accordo in vista dell'assemblea di fabbrica di lunedì quando le rsu illustreranno alle tute blu l'esito della prima parte di incontri e la decisione aziendale di respingere le proposte avanzate dal consiglio di fabbrica. La lettera è firmata dall'amministratore delegato della ex Bertone, Luigi Galante. Il manager ricorda ai suoi dipendenti che "dopo un lungo periodo di difficoltà e incertezze, il 2011 rappresenta l'inizio di un nuovo capitolo per il nostro stabilimento". Segue un riassunto delle ultime vicende e la spiegazione della scelta della Fiat di realizzare a Grugliasco un nuovo modello della Maserati "per ampliare la propria offerta di vetture di lusso entrando in una nuova fascia di mercato, l'alto di gamma del segmento E". Per raggiungere l'obiettivo, prosegue la lettera, è necessario "un radicale intervento di ristrutturazione della fabbrica trasformandolo in uno stabilimento di eccellenza a livello mondiale". La ristrutturazione sarà "accompagnata da un significativo piano di formazione per preparare tutti noi e metterci nelle condizioni di operare, dopo un lungo distacco dall'attività lavorativa, nel nuovo contesto produttivo". A quali condizioni sarà possibile realizzare l'investimento? Nella lettera Galante ne elenca quattro: "Il massimo utilizzo degli impianti, una più efficiente organizzazione del lavoro, la possibilità di straordinario fino a 120 ore senza ulteriori negoziazioni e regole per contenere l'assenteismo". Significativamente dell'elenco non fanno parte le norme contro lo sciopero contestate dalla Fiom a Pomigliano e Mirafiori. Difficile pensare a una dimenticanza. Anche perché sui quattro punti indicati da Galante la Fiom (che a Grugliasco rappresenta quasi il 70 per cento dei dipendenti) e la Fiat non sono così distanti. "Si tratta - conclude la lettera - di avere fiducia in se stessi e nel proprio futuro". Una prima risposta è venuta in serata dal segretario nazionale della Fiom, Giorgio Airaudo: "Non è giusto scaricare le scelte dei manager e degli azionisti sui dipendenti. Se la Fiat vuole fare l'investimento ha tutte le possibilità per farlo. I lavoratori hanno già salvato la Bertone una volta, hanno dimostrato di voler tornare a produrre automobili. Riprendere la produzione è l'obiettivo di tutti. La Fiat ascolti i lavoratori". Una risposta prudente come con prudenza si stanno muovendo in queste ore i manager del Lingotto. Sulla vicenda è tornato ieri anche il ministro del lavoro, Maurizio Sacconi: "Si creino le condizioni per l'investimento. Se non c'è consenso, a Grugliasco non ci sarà futuro". Per il segretario nazionale della Uim, Rocco Palombella, invece "a Grugliasco c'è il pericolo di perdere l'investimento" 
ROMA - L'addio di Mussa Kussa, ministro degli Esteri e uomo chiave del regime, e dell'ambasciatore della Libia all'Onu (nominato a febbraio dopo l'addio del precedente), sembra l'inizio di un esodo di massa nella cerchia dei fedeli di Gheddafi. Kussa è volato nella nottata di ieri a Londra, insieme a consistenti faldoni di documenti segreti. La sua defezione, assieme a quelle, attese, di altri nomi eccellenti, e l'arrivo a Roma del rappresentante degli insorti sono elementi che lasciano intravedere la creazione di una nuova rete diplomatica per la Libia. E soprattutto di uno strumento in più per ottenere la resa di Gheddafi. Il premier britannico David Cameron ha parlato della scelta di Kussa come di "un grave colpo al regime", e di un "Gheddafi ormai in preda al terrore" per l'imminente caduta. La Gran Bretagna sta trattando segretamente con almeno altri sei membri  della cerchia del colonnello per indurli ad abbandonare il  leader, e anche la Casa Bianca ha parlato di "perdita significativa" e di "grosso smacco" per il regime. Il campo di battaglia. La Nato è da oggi al comando delle operazioni militari in Libia. Ma il suo primo annuncio è stato quello di un'indagine su 40 vittime che i raid aerei della coalizione internazionale avrebbero fatto a Tripoli. La forza internazionale può contare su più di 100 aerei e su oltre una dozzina tra navi e sottomarini. Intanto Gheddafi, tornato a farsi sentire con una dichiarazione sulla  "crociata" anti-islamica dell'Occidente, che rischia di creare una Libia  "fuori controllo", ha promesso resistenza "fino alla fine" assieme ai  suoi figli. Dichiarazioni che il colonnello ha accompagnato con nuovi attacchi contro la città di Misurata, in mano ai  ribelli ma sotto assedio da 40 giorni, e dove oggi si segnalano venti morti, mentre l'area del promontorio ovest del Golfo della Sirte è tornata ormai  quasi tutta in mano alle forze del raìs. Gli insorti si sono  attestati dalle parti del polo petrolifero di Brega a sud della loro  roccaforte, Bengasi. Nella guerra - che secondo una stima accreditata ha fatto finora mille morti - sono state neutralizzate quasi un  quarto delle forze di Gheddafi: lo ha riferito il capo di  stato maggiore delle Forze Armate Usa, Mike Mullen, avvertendo però che ciò  non significa che il colonnello stia per crollare, almeno dal punto di vista militare. Da questo punto di vista, le capacità del regime sono ancora consistenti. Il Cnt a Roma. Lunedì sarà a Roma Ali Al-Issawi, il 'ministro degli Esteri' del Consiglio nazionale transitorio libico. Incontrerà il titolare della Farnesina, Franco Frattini, un atto che consolida un rapporto già forte in un contesto di nuove reti diplomatiche intessute dai ribelli. Dopo aver incassato il riconoscimento della Francia, il Cnt guarda con insistenza all'Italia che oggi, attraverso la Farnesina, ribadisce di aver "tagliato tutti i contatti con il regime di Tripoli" ("Gheddafi è finito") e di aver "intensificato i rapporti" con gli insorti. Frattini sembra comunque convinto che debba essere l'Europa nel suo insieme a decidere sul riconoscimento della futura Libia, e non il singolo incontro. Ma le nuove alleanze tra il Consiglio nazionale di transizione e le cancellerie occidentali si muovono su binari certi, fondati sulla ormai riconosciuta credibilità del Cnt. L'agenda dei colloqui. L'agenda dei colloqui di Roma è naturalmente riservata ma il tema principale non potrà che essere come liberarsi di Gheddafi. "Con l'incoraggiamento della comunità internazionale credo che l'Unione africana possa chiedere prestissimo al raìs di farsi da parte", ha ribadito Frattini. Ricordando che sull'esilio del leader libico "ci sono molte ipotesi, ma non c'è ancora una proposta formale, salvo forse quella dell'Uganda. E sulla possibile durata della guerra, appena iniziata, nessuno si pronuncia ancora. 
Oh gran bontà dei crittografi antiqui! Il caro Girovago , ovvero Stefano Rissotto, negli anni Settanta e Ottanta partecipava di tanto in tanto alle riunioni bimensili del gruppo di soluzione enigmistica Mediolanum . Aveva sempre un paio di battute per tutti, aiutava a risolvere e magari confidava qualcuna delle sue più recenti crittografie al ragazzetto preso in simpatia soprattutto perché suo omonimo. Quando arrivava una rivista enigmistica e c'era una crittografia a frase del Girovago si sapeva che erano alte le possibilità di divertirsi. Fra quelle che un altro enigmista, Silvano Rocchi ( Ser Viligelmo ) ha appena scelto per un'antologia sul suo blog, io ricordo precisamente quella del 1975, con l'esposto LE RICORRENTI NOIE. La soluzione era: barbarici clan ; la prima lettura essendo: "barba riciclan". Era da poco che si parlava di riciclaggio e il Girovago aveva subito piegato il neologismo da cronaca nera (si riciclavano i proventi dei sequestri di persona) alle esigenze dell'enigmistica. Un'altra bella crittografia a frase del Girovago . Esposto: ELEGANTE ISPIRATRICE. Soluzione: Chicchi d'aven a (chic chi dà vena). Non ho mai capito perché dovesse essere di genere femminile, questa persona chic! In un altro caso Il Girovago gioca con i doppi sensi nell'esposto, precorrendo una mania della crittografia contemporanea. Quando espone MONDO AFRICANO, infatti, sta usando "mondo" non nel senso di "ambiente" (come apparirebbe sensato) ma nel senso di "pulito". Infatti la soluzione è Trainer inetto , cioè: tra i neri, netto . Le più raffinate crittografie a frase del Girovago per me sono due. La prima è quella che abbiamo visto la scorsa settimana: NON SONO LADRI. Soluzione: Ameno cherubino (a meno che rubino). Molto bella, ma forza un po' le regole. La seconda invece è geniale e perfettamente ortodossa. Esposto: PALLINO. Soluzione: mani adunche (mania d'un che). Il pallino è infatti una mania che si ha per qualcosa: e per fortuna che il Girovago ce l'aveva per le crittografie a frase. 
Non è un mistero per nessuno che da tempo immemorabile il celibato sacerdotale è una delle più dolorose spine che rende difficile la vita alle gerarchie cattoliche e vaticane. Ma nessuno avrebbe mai immaginato che intorno ad un tema così delicato si sarebbe potuto scatenare una guerra sotterranea all'interno della Curia vaticana e nel Collegio cardinalizio, spaccato tra due fazioni che da tempo ormai si stanno confrontando quasi a muso duro. Due "partiti" contrapposti formati da cardinali favorevoli e contrari all'obbligo del celibato imposto dalle attuali norme canoniche al clero della Chiesa cattolico-romana. Ancora più sorprendente è il fatto che echi della guerra in corso tra i cardinali di Santo Romana Chiesa siano stati avvertiti anche fuori dai sacri palazzi e persino sulle pagine dell'austero Osservatore Romano, il quotidiano della Santa Sede. Nei giorni scorsi è apparso un lungo editoriale a firma del cardinale Mauro Piacenza, prefetto della Congregazione per il Clero, scritto col chiaro intento di stoppare qualsiasi eventuale apertura futura alla liberalizzazione del celibato tra i preti. Un intervento pubblicato  -  certamente non a caso  -  lo stesso giorno in cui, aprendo i lavori della Conferenza episcopale austriaca, convocata eccezionalmente a Bressanone (Bolzano), il cardinale di Vienna Christoph Schoenborn  -  ex allievo di Joseph Ratzinger che anche da papa lo tiene in grande considerazione  -  aveva auspicato ''un dibattito aperto'' nella Chiesa anche su ''temi controversi'' come il celibato. Posizione, poi, confermata anche all'agenzia cattolica Kathpress dallo stesso Schoenborn aveva ribadito che ''nella Chiesa occorre un dibattito aperto, anche sul tema del celibato'', pur ritenendo che esso ''mostra di basarsi su motivi fondati''. Ma a stretto giro di posta, sulla prima pagina dell'Osservatore Romano, è arrivato lo stop della Curia vaticana, tramite il cardinale Mauro Piacenza, secondo cui ''il dibattito sul celibato, che periodicamente nei secoli si è riacceso, certamente non favorisce la serenità delle giovani generazioni nel comprendere un dato così determinante della vita sacerdotale''. Da qui, la convinzione del porporato che "sarebbe dannosa l'eventualità di riaprire la discussione sul tema", invitando per di più i membri della Chiesa a non lasciarsi ''condizionare o intimidire da chi non comprende il celibato e vorrebbe modificare la disciplina ecclesiastica, almeno aprendo delle fessure''. ''Residuo preconciliare e mera legge ecclesiastica. Sono queste, in definitiva, le principali e più dannose obiezioni che riaffiorano nel periodico riaccendersi del dibattito sul celibato sacerdotale'', ha scritto il capo-dicastero vaticano. ''Eppure - prosegue -, niente di questo ha reale fondamento, sia che si guardi ai documenti del Concilio Vaticano II, sia che ci si soffermi sul magistero pontificio. Il celibato è un dono del Signore che il sacerdote è chiamato liberamente ad accogliere e a vivere in pienezza''. Secondo il cardinale Piacenza, per il quale esiste una ''radicale continuità tra il magistero che ha preceduto il Concilio e quello successivo'', ''solo una scorretta ermeneutica dei testi del Vaticano II - a cominciare dalla Presbyterorum ordinis - potrebbe condurre a vedere nel celibato un residuo del passato di cui liberarsi. E una tale posizione, oltre che errata storicamente, teologicamente e dottrinalmente - aggiunge -, è anche dannosa sotto il profilo spirituale, pastorale, missionario e vocazionale'', pur rendendosi conto che ''in un mondo secolarizzato è sempre più difficile comprendere le ragioni del celibato''.  L'altolà del cardinale Piacenza  -  a quanto si è saputo Oltretevere  -  non ha suscitato eccessivi entusiasmi nella Curia vaticana e tra i cardinali, dove il gruppo di porporati vicino alle posizioni di Schoenborn non sembra intenzionato ad arrendersi tanto facilmente. 
AVETE mai osservato da vicino un modello gigante del Dna, o camminato in una foresta pluviale del Madagascar? E come vi comportereste con un fringuello delle Galapagos? Sarà possibile fare queste ed altre esperienze nel nuovo allestimento permanente in preparazione al Museo Regionale di Scienze Naturali, presentato ieri. Un progetto che porta la firma dell'etologo Giorgio Celli, che ha curato la direzione mettendo in gioco la sua esperienza di divulgatore. "L'allestimento dovrebbe essere pronto per il 15 marzo 2012  -  ha annunciato il direttore Ermanno De Biaggi  -  i lavori cominceranno tra poco". Il futuro del museo La gara pubblica per il nuovo allestimento era partita nel 2007. Per ripensare il museo erano scesi in campo tra gli altri anche Alberto Angela e Mario Tozzi, ma alla fine ha prevalso il progetto di un gruppo che comprende Cinecittà (Euphon Communication, capogruppo, con Unicity, Space, Città della Scienza, Cinecittà Studios, Kopa Engineering) e ha la direzione scientifica di Celli. "Mi sono chiesto come applicare la mia esperienza divulgativa ai sistemi museali  -  ha spiegato lui  -  ed ecco il risultato. Questo sarà un museo "a strati", da cui tutti andranno via portandosi qualcosa, grandi o piccini. Sarà basato sulle immagini, sull'interattività, sulla multimedialità: un'esposizione non deve laureare qualcuno in scienze, ma accendere la sua curiosità". Il grande tema sarà la biodiversità. "È diventata la parola d'ordine sulla bocca di tutti, perché su questo si gioca la sopravvivenza del mondo". Ma come sarà il nuovo museo? L'allestimento è diviso in sezioni tematiche. Il primo impatto per il visitatore sarà una moderna Wunderkammer, cioè una sala ispirata alle seicentesche "stanze delle meraviglie". Qui saranno esposti i reperti più preziosi delle collezioni, con animali, pietre, fossili e altro, con l'intento appunto di lasciare incantati i visitatori (la sezione è intitolata "La diversità della natura"). La seconda tappa sarà dedicata a "Selezione, adattamenti, evoluzione": qui il protagonista è Darwin, raccontato con un filmato annunciato come "spettacolare". In queste sale sarà possibile giocare con postazioni interattive, scoprendo ad esempio gli insetti impollinatori di orchidee. Nella terza sezione ("Le origini della diversità") ci si imbatterà in un Dna e una cellula giganti con cui interagire, postazioni multimediali e una parete di conchiglie. Nell'ultima tappa il visitatore si potrà infine lanciare nell'esplorazione di un simbolo della biodiversità: la foresta del Madagascar. Potrà passeggiare nella ricostruzione dell'ecosistema pluviale, riprodotto con tanto di abitanti, e ammirare l'opera dell'artista Piero Gilardi dedicata alle canopie. "L'allestimento è costato 5 milioni e 394 mila euro, di cui 4,1 milioni sono arrivati dai fondi europei  -  ha spiegato il direttore De Biaggi  -  Tra i progetti del museo per il futuro c'è invece l'apertura di un ingresso in Piazzale Valdo Fusi". L'idea è di collocare in piazza una serra che diventerà l'atrio del Museo; si accederebbe dunque al palazzo attraverso un percorso sotto via Accademia Albertina. Lo spazio esterno oggi esistente dovrebbe diventare un giardino botanico. "Anche oggi  -  ha spiegato Celli  -  un museo deve stupire, far vedere quanto è straordinaria la vita. Questo sarà una fabbrica di curiosità, e anche di sogni: gli animali ad esempio sono nel nostro immaginario. Ognuno di noi ha un animale totem, anche se non lo sa. Il mio è il gatto". 
"ABBIAMO suddiviso i lavori per non dover “buttare” 250 mila euro nel nulla. Abbiamo affidato lavori, non dato soldi alle ditte che avevano vinto il ricorso: c’è una bella differenza...". Alberto Vanelli, vicepresidente esecutivo del Comitato Italia 150, ha ricevuto negli uffici delle due sedi la visita della Guardia di Finanza. E quella che sembrava essersi chiusa come una inchiesta solamente amministrativa scopre ora i suoi potenziali risvolti giudiziari. "A essere sincero, le contestazioni penali non le capisco. Sul giudizio del tribunale amministrativo non discuto, ci sono state leggerezze, ma proprio non mi pare che possa esserci un risvolto di tipo penale". Vanelli, ha parlato con gli inquirenti, quando sono venuti a perquisire gli uffici ieri mattina? "Sì, brevemente ho parlato con loro. Ma non creda che siano andati via con i faldoni di documenti, avranno fatto dieci fotocopie". Hanno sequestrato i computer? "No, hanno memorizzato i contenuti dei computer relativi alla gara d’appalto". Anche del suo? "No, solo quelli degli uffici". Tra le tante polemiche, che ora si mescolano alle ipotesi dell’inchiesta, c’è il fatto che dall’esito della transazione con i ricorrenti sia cresciuta a dismisura la spesa per i lavori alle Ogr. Si sarebbe passati da 7,5 milioni di euro a 9,5 e poi, con le varianti, a 11 milioni. Tutto per non pagare un risarcimento da 250 mila euro. È vero? "Assolutamente no. Io ho suddiviso tra le due imprese i lavori e le rispettive cifre. È dall’ammontare di quei 7,5 milioni circa che ho preso i 3 milioni di lavori da dare a CCC-Set Up-Cogefa. Non li ho aggiunti". Dunque, neppure un centesimo di più di spesa dopo la transazione? "Neppure un centesimo". Come è andata invece la questione che riguarda le varianti? Si parla di altri due milioni circa di spesa a fine lavori. È vero? "Le varianti si stanno ancora discutendo, per quel che ne so. Non so dire una cifra esatta, so che per legge la ditta appaltante assegna un venti per cento dell’appalto a disposizioni per imprevisti e lavori non preventivati. Mi pare, comunque, che complessivamente le varianti non superino il milione e 300 mila euro". Sono i direttori dei lavori che decidono a proposito delle varianti? "L’appaltatore mette a disposizione del direttore dei lavori queste cifre, sì. Lo stabilisce la legge". Dal suo punto di vista è legalmente corretto, senza procedere con nuova gara, modificare così radicalmente le condizioni di un contratto da far entrare una seconda azienda a condividere i lavori? "Si è trattato di una transazione tra aziende consenzienti. Dunque ritengo che non ci sia nulla di anomalo". (o.giu.) 
