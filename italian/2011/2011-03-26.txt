Da Forlimpopoli a Firenze, lo stesso percorso che fece Pellegrino Artusi nel 1852. Seguendo i suoi passi un gruppo di pellegrini mangioni celebrerà il centenario della sua morte. L´idea l´ha avuta Leonardo Romanelli, volto tv di La7, critico gastronomico e tante altre cose. «Chi fa un lavoro come il mio ogni tanto si pone delle domande. E l´idea di faticare per conquistare il cibo è stato uno stimolo». Cinque tappe, le due più lunghe vanno da Portico di Romagna a San Godenzo, e poi da San Godenzo a Pontassieve (28 e 27 chilometri). Nel gruppo con Romanelli anche un cuoco, Stefano Frassineti del ristorante Toscani da sempre, alcuni giornalisti e semplici appassionati. La partenza il 26 marzo, l´arrivo il 30 al cimitero delle Porte Sante, dove è sepolto Pellegrino Artusi. Critico letterario, scrittore, gastronomo, Artusi è conosciuto soprattutto per l´ormai leggendario "La Scienza in cucina e l´arte di mangiar bene", il primo libro di ricette realizzato in Italia. Era il 1891. «Faccio questo percorso anche per vedere cosa è rimasto dell´Artusi - dice ancora Romanelli -. Di certo gli va riconosciuto il merito di aver creato una memoria. Ci ha insegnato a codificare le ricette, ha creato una sistematicità in cucina». Oggi di quel libro - contiene 475 ricette, è stato tradotto anche in portoghese e ha raggiunto quattordici edizioni - in Italia rimangono solo due copie. Giunti ne ha fatto una ristampa anastatica e lo ha messo in commercio. Il resto viaggia nei ricordi e nella passione, negli odori e nei sapori. «Mia nonna lo teneva sempre aperto in cucina. Io a vent´anni pensavo che fosse roba superata, poi a quaranta l´ho riscoperto». Oddio, un po´ superata quella cucina lo è di certo, ma non sta in questo il valore dell´Artusi. Piuttosto sta nell´aver raccolto e messo insieme i piatti della tradizione, nell´essere riuscito a tramandare fino a oggi quell´enorme patrimonio di esperienza. A dare una mano a Romanelli e al suo gruppo di amici ci sono anche Luca Gatteschi, uno dei medici dello staff della nazionale italiana di calcio che ha curato l´alimentazione dei pellegrini, e Alessandro Frassica, della bottega ‘Ino che ha realizzato dei panini speciali che consegnerà personalmente in moto. Ogni tappa si concluderà con una cena a tema artusiano e al vino ci ha pensato il Consorzio Chianti Rufina con alcune delle sue aziende. Il viaggio pedo-gastronomico terminerà in Palazzo Vecchio. «Siamo tutti molto eccitati da questo pellegrinaggio laico - conclude Romanelli - e curiosi di vedere come lo affronteremo. Sarà anche una sfida con noi stessi». 
ROMA - L'aiuto che viene dal cielo per i ribelli libici si chiama coalizione internazionale. Tra la scorsa notte e oggi pomeriggio le forze di opposizione al regime hanno annunciato la riconquista di Ajdabiya e, in maniera controversa e sembra non completa anche di Brega. Entrambe le città sono centri strategici nel quadrante est della Sirte. L'attacco dell'esercito di Gheddafi si è concentrato sull'altro lato del golfo, dove le forze del Colonnello hanno continuato a cannoneggiare l'enclave  di Misurata. Salvo  fermarsi  quando in cielo sono comparsi gli aerei della coalizione. Nello spazio aereo sopra Misurata,  jet francesi hanno abbattuto sette velivoli libici. Il campo di battaglia. Due sono le città che i ribelli avevano preso e poi perso sotto l'attacco di Gheddafi. La prima riconquista è stata Ajdabiya, 160 km a sud di Bengasi, considerata la 'porta' verso due importanti centri petroliferi. Tra questi Brega, situata circa 80 km più a ovest. Sulla ripresa di Brega le voci sono discordanti, ma sembra che la zona sia stata  espugnata dai ribelli nel pomeriggio. I ribelli hanno annunciato di aver inseguito le truppe di Gheddafi in fuga verso ovest, dove si trova un altro importante centro petrolifero, Ras Lanuf. Riferendosi a Ajdabiya, il viceministro degli Esteri libico Khaled Kaaim ha parlato comunque di una "ritirata strategica" delle milizie, e di una prossima seconda riconquista della città. Una città che adesso appare spettrale e deserta, per la fuga di una rilevante parte dei suoi abitanti. Il bilancio di vittime degli scontri è incerto, ma i ribelli segnalano nove morti e nove feriti. Altre fonti parlano di almeno 21 soldati di Gheddafi uccisi nei pressi della città dove sarebbe stato catturato anche un generale dell'esercito del rais. Gli F-16 dell'Aereonautica militare italiana decollati da Trapani hanno compiuto tre missioni tra ieri e oggi. Il messaggio di Obama. Da Washington arriva il consueto messaggio di fine settimana del presidente Usa, destinato al popolo americano.  Barack Obama ha annunciato che la coalizione internazionale "sta vincendo" e ha sventato una "catastrofe umanitaria" e "un bagno di sangue". Nel messaggio, Obama ha fatto riferimento al ruolo collettivo della comunità internazionale: a Bruxelles intanto la Nato sta mettendo a punto piani e regole di ingaggio necessarie per il  passaggio del comando della missione dalla coalizione all'Alleanza. Come previsto, e come anche richiesto dall'Italia, e nonostante la Francia chiedesse per la Nato un ruolo "tecnico". Ribelli e fonti ufficiali del regime attribuiscono entrambi un ruolo  decisivo ai raid aerei della coalizione. Le forze di opposizione ne  riconoscono il ruolo d'appoggio, mentre il regime imputa all'intervento  della coalizione stragi di civili nelle zone interessate. Misurata. La città portuale controllata dai ribelli è stata attaccata con carri armati e artiglieria, fino all'arrivo dei jet della coalizione. Il bilancio di una settimana di scontri sarebbe di almeno 115 morti, causati anche da cecchini del regime che, secondo testimonianze, sparano sui civili. Secondo un portavoce dei ribelli, "decine di cecchini sono stati spediti oggi a Misurata" dove le forze leali al colonnello hanno "sgomberato a forza" le case situate all'ingresso occidentale della città. 
E' originaria della provincia di Milano la donna, 78 anni, che, ieri sera al largo di Genova, è caduta in mare da un traghetto diretto in Sardegna. Secondo quanto ricostruito dal personale di bordo, la donna non sarebbe caduta accidentalmente, come sembrava in un primo momento, ma si sarebbe arrampicata sulla spalletta del ponte e si sarebbe lanciata nel vuoto. L'anziana viaggiava a bordo della "Moby Drea" diretta a Olbia. I militari della Capitaneria di Olbia hanno sequestrato i bagagli della donna e il suo cellulare trovati nella cabina della donna. Le ricerche, iniziate nella notte, proseguono in un raggio di mare a 23 miglia in direzione sud del porto genovese, dove la donna è caduta, ma le speranze di ritrovare la donna in vita si affievoliscono con il passare delle ore. Il traghetto "Drea", rimasto fermo fino a tarda notte, ha ripreso poi la rotta per Olbia attraccando stamani in porto con alcune ore di ritardo. 
Avevano deciso di proseguire la nottata in un pub di Cairo Montenotte dopo aver trascorso la serata a fare karaoke al bar-tavola calda Red Rose di Dego, paese di loro residenza. Ma in quel pub, purtroppo, non ci sono mai arrivati: poco dopo l'una infatti, appena partiti, hanno avuto un terribile incidente stradale in località Colletto, nel rettilineo che conduce alle vetrerie Saint-Gobain. Uno di loro, Gianluca Pennino, 32 anni, è deceduto sul colpo. Abitava a un centinaio di metri dal luogo dell'accaduto. Il triste fatto è avvenuto poco dopo l'una. La dinamica del tragico incidente è in fase di accertamento da parte dei carabinieri della Compagnia di Cairo Montenotte, ma pare che l'auto - una Peugeot 106 blu con a bordo i quattro amici - forse per l'alta velocità, sia sfuggita al controllo del guidatore ribaltatandosi più volte urtando una scaletta in muratura che porta a una villetta sottostante, e finendo la corsa nel manto erboso del fossato vicino alla strada. L'impatto è stato violento. Sul posto sono intervenuti prontamente automedica del 118 e ambulanze nonché i vigili del fuoco del distaccamento cairese che hanno lavorato per estrarre i giovani dall'abitacolo. Per Gianluca, che lavorava coi genitori in una ditta di carpenteria in ferro a Carnovale di Cairo non c'è stato purtroppo più nulla da fare, è deceduto sul colpo. Era seduto a fianco del conducente della Peugeot, Stefano Chiavarino di 32 anni, subito trasportato in codice rosso presso l'ospedale Santa Corona di Pietra Ligure. Ha subìto un forte trauma cranico e alle vertebre cervicali ed è stato operato alla testa, ma non correrebbe pericolo di vita. Le altre due persone a bordo della vettura sono state portate in codice giallo presso l'ospedale di Cairo Montenotte: si tratta di Massimiliano Chiappone di 36 anni (poi trasferito al Santa Corona con prognosi di 30 giorni) e Igor Nervi di 28 anni, il quale era riuscito a uscire da solo dalla Peugeot prima dell'arrivo dei soccorsi: è già stato dimesso dall'ospedale con18 giorni di prognosi. I militari dell'Arma attendono adesso i risultati dei test etilici e da stupefacenti per il guidatore onde appurare se oltre alla velocità l'incidente mortale sia da imputarsi anche al grado del tasso alcolemico presente nel sangue o all'eventuale assunzione di droghe. La macchina è stata posta sotto sequestro; sull'incidente la Procura della Repubblica di Savona ha aperto un'inchiesta. La tragica notizia della morte di Gianluca Pennino ha destato sgomento nel piccolo paese valbormidese, già funestato ieri pomeriggio dalla notizia del suicidio sotto un treno di Daniele Pera, trentunenne di Merana (paese della provincia di Alessandria a dieci chilomentri da Dego), ben conosciuto in zona e amico dei quattro. Descritto da tutti come un bravo ragazzo, lavoratore, Gianluca prestava volontariato come milite della Croce Bianca locale. Era appassionato di collezionismo, viveva coi genitori Gabriele e Maria Teresa e la sorella Federica. Aveva compiuto 32 anni qualche giorno fa, il 22 marzo. Commosso e sentito il cordoglio degli amici sul social network Facebook. I funerali si terranno lunedì alle 15.30 nella chiesa di Dego. 
TREVISO - La Benetton Treviso si aggiudica l'anticipo dell'ottava giornata di ritorno di serie A battendo il Canadian Solar Bologna 79-71. Nel quintetto di coach Repesa, Smith e Motiejunas mettono a segno 22 punti a testa; mentre nelle fila dei bolognesi spiccano i 19 punti di Rivers ed i 16 di Winston. In classifica i biancoverdi salgono al sesto posto a quota 22 punti, due lunghezze in meno della formazione di coach Lardo. La partita s'è giocata in anticipo per consentire ai biancoverdi trevigiani di preparare al meglio il retourn match di Eurocup in programma mercoledì contro il Goettingen, sempre tra le mura amiche. Il successo-Benetton dimostra che il suo successo nell'ultimo turno di campionato, quando aveva sbancato Pesaro (65-71), rientra nel momento di riscatto dalla non eccezionale stagione e stesso discorso vale anche per la Canadian, che aveva perso in casa 69-71 con la Cimberio Varese. "Noi vogliamo qualificarci per i playoff, e per farlo dobbiamo assolutamente vincere partite come questa - ha detto dopo il coach dei veneti Repesa -. Purtroppo un match importante come questo è venuto proprio in mezzo alla serie di playoff di Eurocup con Goettingen, ma non abbiamo accampato scuse: se vogliamo fare strada gare come questa erano da vincere e basta, come abbiamo fatto". BENETTON TREVISO-CANADIAN SOLAR BOLOGNA 79-71 (24-19,  38-37,  55-51) BENETTON TREVISO: Zanatta ne, Cazzolato ne, Smith 22, Markovic 11, Skinner, Bulleri 4, Nicevic ne, Motiejunas 22, Gentile 8, Peric 3, Wojciechovski 2, Brunner 7. Allenatore: Repesa CANADIAN SOLAR BOLOGNA: Rivers 19, Koponen 13, Bastone ne, Busi ne, Winston 16, Sanikidze 8, Martinoni 5, Gailius 2, Parzenski, Spizzichini, Amoroso 8, Bottioni ne. Allenatore: Lardo. ARBITRI: Paternicò, Seghetti, Crescenti. NOTE: parziali 24-19, 38-37, 55-51. Tiri liberi: Benetton 15/25, Canadian Solar 12/19. Nessun uscito per 5 falli. Leggi i commenti I commenti dei lettori 
La mossa di Francesco Sutti, il presidente Atc che venerdì ha rimesso il mandato al commissario Anna Maria Cancellieri, è stato solo l’epilogo. Le “incomprensioni” tra i vertici di Palazzo D’Accursio e il manager messo da Sergio Cofferati a capo dell’azienda di trasporti locali, durano da mesi. Un dialogo a distanza con molte tensioni prima di tutto sui rincari: approvati dal Comune ma criticati da Cancellieri che li ha definiti "incomprensibili". Domani ci sarà l’ultimo “strappo”: niente rinnovo per Sutti nel cda di Hera. Sutti - che ha rimesso il mandato nelle mani del commissario - dovrebbe restare alla guida di Atc, anche perché aprire questa partita a un anno dalla scadenza del mandato, con una gestione commissariale a Palazzo d’Accursio, sarebbe molto complicato. Si va avanti nel “grande gelo” anche per la chiusura del bilancio nei tempi stabiliti, dopo che la richiesta di una proroga è stata rifiutata da Anna Maria Cancellieri. Una protesta formale era ormai inevitabile. "Nella riunione di venerdì alla fine si è deciso di riunire il cda la prossima settimana per approvare il bilancio - spiega Maurizio Buriani, vice presidente Atc - andiamo quindi avanti secondo le prescrizioni di legge, entro 120 giorni dall’approvazione il bilancio verrà sottoposto ai soci. I tagli del governo incidono pesantemente, si riflettono su servizi e tariffe e in particolare azzerano gli investimenti". Dopo lo scontro “epistolare” tra Palazzo d’Accursio e via Saliceto, non resta che tirare le somme di un anno difficile: tagli di trasferimenti governativi per 7 milioni di euro, rincari delle tariffe, proteste degli utenti, scontri istituzionali. Sullo sfondo, la prospettiva di una maxifusione tra Atc e Fer che porterebbe a un’azienda regionale per la completa sinergia tra trasporti su gomma e su ferro almeno nelle due province di Bologna e Ferrara. Un modo per fare economie di scala, ma anche la “perdita” per il Comune di Bologna di un’azienda importante come Atc. Il Commissario il 23 dicembre scorso però ha messo uno stop alla fusione, rimandando ogni decisione al mandato del prossimo sindaco, mentre un mese prima i cda delle due aziende avevano approvato il progetto di fusione, caldeggiato dalla Regione. Resta aperta la questione della sosta: gestita oggi da Atc, in virtù di una proroga “ponte” del Comune sempre per consegnare la decisione al prossimo sindaco, potrebbe essere messa a bando. I problemi aperti sono molti e adesso il Comune rivuole il milione e mezzo di euro che era stato accantonato in attesa di un pronunciamento della Corte dei conti. Il bilancio sarà quindi di massima “austerity”. "Di fatto ci sono tagli per 7 milioni che hanno inciso pesantemente su servizi e tariffe - spiega Buriani - salteranno gran parte degli investimenti, agli aumenti si aggiunge una riorganizzazione “spinta” del servizio". 
NAPOLI - Il profilo è basso: "E mi va bene così". Walter Mazzarri non usa toni trionfalistici, ma è chiaro che vuole arrivare fino in fondo: "Abbiamo mantenuto una media straordinaria finora. Dobbiamo mantenerla". Per puntare in alto. Non pronuncia la parola scudetto, un pensierino, però, ce lo fa: "E' chiaro che ce lo giochiamo. Siamo ancora in ballo. Ma non guardiamo soltanto avanti, l'Udinese è vicina. Siamo in una posizione di classifica dove può succedere ancora di tutto. Secondo me, lo scudetto si assegnerà soltanto all'ultima giornata. E' un campionato davvero incerto". Inutile fare percentuali: "E' un giochino che non mi piace. Parto soltanto da dati oggettivi. Inter e Milan hanno una rosa di campioni e un monte ingaggi eccezionali, noi in proporzione stiamo facendo meglio. Se il campionato fosse finito adesso, saremmo stati straordinari. Ma mancano ancora otto partite e dobbiamo guardarci anche dietro. L'Udinese è alle nostre spalle, secondo me anche la Lazio è ancora in corsa. Ho detto ai miei giocatori che dobbiamo provarci. Facciamo ogni sacrificio possibile, proprio come se fossimo in ritiro. Il nostro contesto funziona alla perfezione, questo significa che abbiamo lavorato bene sia nel mercato estivo che a gennaio. Gli inserimenti sono stati ponderati. Faccio un esempio. I nostri tre tenori fanno la differenza. Se fosse arrivato un altro attaccante che intaccava le loro certezze, magari saremmo scivolati al decimo posto. Abbiamo studiato bene le mosse. I vari Cribari, Yebda e lo stesso Sosa hanno aspettato la loro occasione e l'hanno sfruttata. Se abbiamo vinto tante partite, il merito è anche di tutto l'organico.  Il nostro tridente, ad esempio, è il più celebrato, ma contano i meccanismi. Mettiamo Hamsik, Cavani e Lavezzi nelle condizioni di esprimersi al meglio, questo è fondamentale. Gli elogi sono per tutta la squadra". FOTO - A Parigi si tifa Napoli I bilanci, però, sono provvisori. Le insidie ci sono: "Non siamo abituati a lottare per questi traguardi, stiamo crescendo, quindi niente pressione. I miei giocatori devono continuare ad affrontare gli avversari alla stessa maniera. Sarebbe controproducente modificare l'atteggiamento". Oggi, intanto, è partito Edinson Cavani e martedì sarà protagonista dell'amichevole con l'Irlanda di Trapattoni. Maggio lo ha fatto ieri con la Slovenia. Uno dei migliori dell'Italia di Prandelli: "E' abituato ad avere la giusta mentalità. Noi pensiamo sempre a mettere sotto gli avversari. E' cresciuto tanto e lo sta dimostrando". La chiusura è dedicata al mercato. Si è candidato Jeremy Menez: "Faccio solo una considerazione generale, ovviamente è un grande giocatore. Mi piace tantissimo". Leggi i commenti I commenti dei lettori 
"In un casotto in legno dalle parti della mia campagna, a Grammichele, dopo due giorni dall'arrivo degli immigrati a Mineo, qualcuno ha dormito e questo era prevedibile. Come ricorderete, avevo detto che bisognava uscire con il mitra". Così il presidente della Regione siciliana, Raffaele Lombardo, parlando con i giornalisti a Catania. "Sono liberi di camminare  -  ha aggiunto Lombardo  -  dove volete che vadano? La sera perdono l'orientamento e cercano un posto dove dormire. Una ventina di loro se n'è già andata via dal centro". Numerosi immigrati sono fuggiti dal Villaggio della solidarietà di Mineo dove erano stati trasferiti da Lampedusa. Escono praticando fori nelle reti o scavalcandole. Gruppi di cittadini extracomunitari si incrociano percorrendo la statale Catania-Gela. Alcuni hanno anche raggiunto il paese di Mineo. Molti di loro dicono di volere andare al nord e anche all'estero per cercare lavoro. Lombardo ha parlato anche della manifestazione, in programma domani alle 10, contro l'apertura del Villaggio della solidarietà. "So di una grande protesta - ha detto - che i sindaci stanno organizzando a Mineo. E' sempre più chiaro come sia opportuno e saggio che i richiedenti asilo siano mantenuti e riportati nei centri in cui si trovavano. Mi auguro che questa vicenda venga definita con buonsenso, visto il fallimento di questo esperimento". Il governatore ha aggiunto: "I richiedenti asilo  nel 75% dei casi ottengono lo status di rifugiati, dopo c'è l'integrazione che prevede lavoro e casa. Ma pensare che possano integrarsi nel tessuto sociale del calatino, con i livelli di disoccupazione già alti, è un calcolo sbagliato. Se si è commesso l'errore basta eliminare la causa dell'errore". 
