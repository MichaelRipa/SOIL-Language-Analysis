FIRENZE  - Non è ancora ufficiale l'arrivo di Antonio Conte sulla panchina della Juventus ma Gigi Buffon parla già dell'ex compagno di squadra come suo futuro tecnico e mostra di gradire molto la scelta della società bianconera: "Ad Antonio faccio un grande 'in bocca al lupò  -  dice il portierone della Juve - nei 3-4 anni che abbiamo giocato insieme è stato un esempio inimitabile per noi nuovi, come Ferrara e Del Piero. Da allenatore sta facendo molto bene, le sue idee lasciano presagire una grandissima carriera e spero che possa proseguirla alla Juventus. Detto questo, voglio rivolgere un grande saluto a Gigi Delneri che ha lavorato al massimo delle sue forze, siamo stati noi a deludere". "RIFONDAZIONE VELOCE" - Messo da parte l'argomento Juventus, Gigi Buffon si concentra sul lavoro con la Nazionale, che domani si raduna preparare il match di Modena contro l'Estonia, valido per le qualificazioni ad Euro 2012: "Questa Nazionale ha vissuto una rifondazione molto rapida  -  riconosce Buffon  -  abbiamo cominciato ad ottenere ottimi risultati molto presto. Senza togliere nulla a nessuno, la risalita dell'Italia è dovuta alla grande disponibilità nei confronti di Prandelli da parte di noi giocatori. Il CT sa trasmettere i propri concetti e ha dimostrato grande preparazione, da ogni punto di vista". "BASTA CONSIGLI PER BALOTELLI" - Ora che Cassano ha messo la testa a posto, in casa azzurra il tormentone è Mario Balotelli ma Buffon non si presta più a dare consigli all'attaccante del City: "Mario non ha bisogno di consigli, anche perché di questi anni gliene abbiamo dati una caterva  -  dice il n.1 della Nazionale  -  è un ragazzo che fa gli errori di un ragazzo di vent'anni, dalle esperienze negative saprà cogliere gli aspetti positivi per non compiere più gli stessi errori. Giuseppe Rossi? Se andasse al Barcellona, sarebbe un monito per il calcio italiano, che ha lasciato scappare un simile talento, ma sarebbe un bene per la Nazionale: il Barça restituirebbe ai colori azzurri un giocatore più esperto, smaliziato, convinto e maturo". Leggi i commenti I commenti dei lettori 
Estate del 1984, sono passati 27 anni. Il Napoli sbalordiva la Spagna offrendo le più solide garanzie bancarie per strapparle il campione di un’epoca. Oggi quella nazione è campione del mondo e il Barcellona domina l’Europa. I due club si ritrovano finalmente in Champions. Ma sono ancora troppo distanti: che cosa insegna la notte di Londra e quale segreto il Napoli può carpire al modello catalano? La chiave è in una sola parola. Stile. Il Barcellona ha il suo, ed è vincente. Crede nei giovani del vivaio e ne ha 14 nella rosa, sa acquistare e gestire campioni come Messi, vince con la composta eleganza di Pep Guardiola che l’altra sera corse a salutare Ferguson, il santone sconfitto, prima di festeggiare nella forma più sobria, senza urla né capriole sul campo. Il Napoli uno stile deve darselo, per evitare le ultime buriane dopo uno splendido campionato. Il caso Mazzarri e la beffa Inler fanno riflettere. Per oltre un mese Mazzarri minacciava rivelazioni, mettendo in dubbio la sua conferma, nonostante il contratto che egli stesso nel 2010 aveva chiesto di allungare fino al 2013. La pace era l’unica conclusione possibile, e si è capito subito. Nemici inseparabili, si è detto. Ma se è stato bruciato il finale con i 10 punti su 15 persi nelle ultime 5 partite, se è stata avvelenata la festa per la Champions, se una polemica così oscura ha allarmato tanto i tifosi, era diritto del pubblico sapere che cosa è davvero successo, dovere di Mazzarri spiegare quanto aveva annunciato con faccia e toni sempre più torvi. Invece, niente. È comprensibile l’imbarazzo di un allenatore che torna in umiltà dal presidente solo per scongiurare l’esonero ormai imminente, è fatale però che la sua immagine sia ora scalfita. Se sperava di andar via, si è capito che non aveva altre offerte concrete. Se puntava a garantirsi uno squadrone, nulla è cambiato nei piani della società. Lo stesso Mazzarri ammette che gli acquisti saranno nel perimetro del fair play Uefa. Quindi: i 35 milioni-40 dell’attivo, senza alcuna personale esposizione del presidente. E pensate che De Laurentiis non li avrebbe spesi comunque? Dieci punti e forse il secondo posto persi. Un prezzo abbastanza alto per una impennata che andava evitata. Il caso Inler, poi. L’accordo con l’Udinese è dello scorso Natale. Ma lo tratta ora la Juve: fondamentale è la firma del giocatore nei contratti. Ma chi va ad acquistarlo, se prima non ha il suo assenso? Scaricare tutte le colpe su Bigon è ingeneroso. De Laurentiis se si fida di lui e della sua capacità operativa, deve delegare più poteri. Qui ha appena quelli di un fattorino. Se ogni trattativa diventa una lite infinita per risparmiare un euro sull’ingaggio, il Napoli non sarà mai sul mercato un club autorevole né avrà un suo dirigente rispettato, ma subirà beffe e voltafaccia dall’ultimo procuratore. Con Inler a gennaio si è annunciato lo sloveno Tim Matavz. «Acquisto rinviato solo per motivi burocratici». Cinque mesi dopo, Hans Nijland manager del Groningen informa dal sito del club che l’affare sfuma. L’intermediario, Nusret Jushari, aggiunge: «Non ho capito nulla». Possibile che il Napoli abbia cambiato idea. Ma se l’allenatore a gennaio era lo stesso di oggi, qual è il giudizio tecnico sul giovane attaccante? Il Napoli ha dimostrato di cavarsela. Il colpo Cavani e il terzo posto lo confermano. Errori ve ne sono stati, ma i risultati lo promuovono. Chissà che non siano stati utili persino il caso Mazzarri e le delusioni di mercato. Aiutano a maturare. Lezioni tempestive per un club che avanza in Italia e in Europa con otto milioni di tifosi, ma ancora in cerca di un suo stile. 
ROMA - La gioia dell'Inter, le lacrime del Palermo. L'Olimpico incorona nuovamente la squadra nerazzurra che per la settima volta nella sua storia, la quarta negli ultimi sette anni, vince la coppa Italia. Il 3-1 con cui Zanetti e compagni liquidano il Palermo, però, non descrive affatto quella che è stata la realtà dell'incontro con i siciliani spreconi e i nerazzurri cinici sotto porta col cecchino Etòo. LACRIME PALERMO - Non sarà stata la finale di Wembley tra Barcellona e Manchester United, ma i 70mila dell'Olimpico non saranno certo rimasti certo delusi. Il colpo d'occhio sugli spalti è stato da finale di Champions con oltre 40mila maglie rosanero a colorare i 3/4 dello stadio. Il tifo dei siciliani, però, non è bastato agli uomini di Delio Rossi per realizzare il sogno di portare il primo trofeo sull'Isola. Così, esattamente come 32 anni fa e come nel 1974, la compagine rosanero deve arrendersi proprio sul più bello, proprio quando per realizzare quel sogno manca solo l'ultima fatica. Troppi gli errori sotto porta ai quali si uniscono gli unici due errori a centrocampo che hanno dato il via ai gol di Etòo. Forse l'emozione della prima finale nella testa e nelle gambe di alcuni si è fatta sentire. CINISMO INTER - Non tremavano, invece, le gambe di Samuel Etòo. Il leone del Camerun, abituato alle finali, chiude la stagione con 37 gol all'attivo. Sarebbero stati 38 se la traversa in pieno recupero non gli avesse negato la gioia della tripletta. Una stagione irripetibile per il bomber africano che proprio nei giorni scorsi ha assicurato tutti sulla sua permanenza a Milano. Etòo a parte, l'Inter è apparsa stanca e a pezzi. Lucio, insuperabile, non perdeva occasione per recuperare energie ad ogni singola pausa, Sneijder è servito (scusate se è poco!) solo in occasione dei due gol di Etòo. Suoi gli assist smarcanti tra la linea difensiva del Palermo. Thiago Motta, Ranocchia e Chivu hanno faticato tantissimo non essendo al 100%. Lo stesso Julio Cesar, decisivo quanto Etòo, ha pagato i dolori alla schiena. A pezzi o no, questa era l'ultima gara di una stagione che ha portato a casa Supercoppa italiana, Mondiale per Club e coppa Italia. Quest'ultima la prima dell'Era Leonardo. Che si sia aperto un nuovo ciclo? LA ZAMPATA DEL RE LEONE - L'Olimpico sembra il Barbera e il Palermo si sente a casa. Così è rosanero la prima azione della partita con Hernandez che colpisce l'esterno della rete a pochi passi da Julio Cesar. Poi è Pastore a farsi ipnotizzare dal numero uno brasiliano quando l'argentino, smarcato in area da Ilicic, si allunga il pallone al momento del tiro permettendo l'uscita dell'estremo difensore. Al 26' Sneijder approfitta di un errore in mediana degli avversari e lancia in velocità Etòo: il camerunense entra in area e con un diagonale infila Sirigu. La reazione del Palermo è immediata, ma Julio Cesar con una gran parata d'istinto respinge una deviazione ravvicinata di Chivu su tiro di Hernandez. Nel finale c'è tempo per un'altra conclusione dell'uruguaiano, ma il numero uno nerazzurro blocca a terra centralmente. ETO'O-MILITO, L'INTER VA - La ripresa è la fotocopia del primo con l'Inter in netto affanno e il Palermo a spingere sull'acceleratore. Balzaretti scalda i guanti a Julio Cesar a inizio ripresa, poi il numero uno interista vola a salvare (letteralmente) su un colpo di testa piazzato del neo-entrato Miccoli, quindi Hernandez manda sul fondo dal limite, infine Balzaretti colpisce l'esterno della rete alla destra dell'estremo nerazzurro. Così come nella prima frazione, nel momento migliore dei rosanero arriva il raddoppio dell'Inter sempre sull'asse Sneijder-Etòo con l'olandese bravo a recuperare un pallone perso a centrocampo e a lanciare in profondità il camerunense: diagonale perfetto che infila nuovamente Sirigu. Il gol scoraggia il Palermo che rischia il tracollo quando Sneijder lascia partire un tiro a girare dal limite che Sirigu devia in angolo. Allo scadere Munoz accorcia le distanze con un colpo di testa su azione d'angolo prima di essere espulso nell'azione seguente per somma d'ammonizioni. Le emozioni non finiscono qui, perché Etòo prima colpisce la traversa, poi Milito chiude definitivamente i giochi appoggiando in rete su assist di Pandev. INTER-PALERMO 3-1 (1-0) INTER (4-3-1-2): Julio Cesar; Nagatomo, Lucio, Ranocchia, Chivu; Zanetti, Stankovic, Motta (dal 38's. t. Mariga); Sneijder (dal 41' s. t. Milito); Pazzini (dal 16' s. t. Pandev), Eto'o (Castellazzi, Materazzi, Samuel, Kharja). All. Leonardo. PALERMO (4-3-2-1): Sirigu; Cassani, Munoz, Goian (dal 24' p. t. Carrozzieri), Balzaretti; Migliaccio, Acquah (dal 10' s. t. Miccoli), Nocerino; Ilicic, Pastore; Hernandez (dal 35' s. t. Pinilla) (Benussi, Darmian, Liverani, Kasami, Miccoli). All. Rossi. ARBITRO: Morganti di Ascoli Piceno MARCATORI : Eto'o al 26' p. t.; Eto'o al 31', Munoz (P) al 43', Milito al 46' s. t. NOTE: Espulso Munoz per somma di ammonizioni al 44' s. t. e il tecnico Rossi al 44' s. t per proteste. Ammoniti: Carrozzieri e Motta per c. n. r.. Recuperi: p. t. 1'; s. t 5'. Leggi i commenti I commenti dei lettori 
Due persone, probabilmente immigrati, sono state aggredite da una piccola folla che si è radunata in piazza Capodichino. I due secondo una prima ricostruzione dei fatti avrebbero molestato una bambina. Secondo la polizia la bambina, bionda, di 7-8 anni, è stata notata da alcuni passanti poco prima delle 22 tra il Corso Secondigliano e piazza Capodichino in compagnia di due persone, apparentemente immigrati extracomunitari, che la stavano picchiando. Ciò ha causato la reazione dei passanti e sul posto si è radunata un gruppo di alcune decine di persone, che ha circondato con intenzioni minacciose i due, che sono stati anche colpiti a calci e pugni. La bambina è stata messa in salvo, mentre sul posto sono accorse diverse volanti della polizia, che ha fermato alcune persone e le ha trasferite in questura. Gli agenti, con l' aiuto di alcuni testimoni, stanno cercando di ricostruire esattamente l' accaduto. 
Di Lionel Messi, suo idolo incontrastato, avrebbe già potuto essere compagno di squadra se suo padre José non avesse cambiato idea all’improvviso. Il Barcellona — che con i giovani fenomeni ha un feeling particolare — lo aveva adocchiato in un torneo estivo con la maglia del River Plate, addirittura nel 2004. Erik Lamela (foto grande a destra) ha solo 12 anni, ma già incanta. La dirigenza blaugrana non perde tempo: gli offre un posto nella cantera ma non solo. Il pacchetto è completo: lavoro ai genitori, contratto con la Nike e la possibilità di frequentare le migliori scuole assieme ai fratelli Axel e Brian. Poi l’improvvisa retromarcia. Erik, detto Coco, resta ai Millonarios e adesso nel suo destino potrebbe esserci il Napoli che di fuoriclasse argentini se ne intende. La voce è fragorosa: gli osservatori azzurri lo seguono da mesi, Bigon sta trattando con i procuratori e ha già informato il presidente del River, il ruvido Claudio Passerella, che aspetta gli eventi. De Laurentiis, tra l’altro, aveva già svelato l’interessamento nelle scorse settimane e adesso si sta verificando se l’affare è possibile. Il costo, ovviamente, è molto alto. La richiesta è di 20 milioni, si può scendere fino a 15 per questo diciannovenne che è un distillato di classe pura. Piede mancino, dribbling ma anche il prototipo del fantasista moderno: è alto (183 centimetri) e rincorre pure gli avversari quando si tratta di recuperare il pallone. La miscela per innescare il San Paolo è perfetta. La trattativa, ovviamente, non è facile. La concorrenza è agguerrita: la Roma, ma anche Real, Chelsea e il solito Milan che ha adocchiato pure Marek Hamsik. Al quale Edinson Cavani, che ieri ha affrontato in amichevole la Germania, dà un consiglio spassionato. «So che deve prendere una decisione importante — dice a Sky — mi auguro resti con noi, in modo da giocare insieme nel prossimo campionato. Il Napoli ha grandi ambizioni e lo dimostrerà». Fatti, non parole. E Lamela lo è. Sarebbe un rinforzo di lusso, un diamante grezzo da modellare con pazienza e attenzione. L’ipotesi ingolosisce De Laurentiis che ha un debole — dichiarato — per Alexis Sanchez, il sogno (calcistico) neanche tanto proibito. Non resta che aspettare. Il gran ballo delle trattative, del resto, riparte oggi. Antenne dritte sul fronte Inler. La Juve deve ancora trovare un accordo con l’Udinese che chiede tanti soldi (almeno 16 milioni), il Napoli non rilancia, e cerca di capire se l’intesa raggiunta con Pozzo può essere un punto a favore nel primo tormentone dell’estate. Le alternative — Dzemaili e Palacios — non mancano. Molti verrebbero a Napoli di corsa. È il caso di David Trezeguet: il francese continua a proporsi e il suo agente Caliendo farà un altro tentativo nei prossimi giorni. 
L'immagine di Fabrizio Miccoli in lacrime e degli altri rosanero sconsolati si va ad aggiungere alla galleria di immagini impossibile da dimenticare di quella che ormai può essere considerata una coppa maledetta. Il Palermo perde 3-1 contro l'Inter la terza finale della sua storia. Questa volta la perde più nettamente nel punteggio di quanto non fosse avvenuto contro Bologna e Juventus, ma la perde dopo avere giocato per larghi tratti alla pari contro l'Inter campione del mondo. FOTO L'album della partita - Era l'Olimpico, sembrava il Barbera Il Palermo ci ha provato, ha sfiorato il gol, ma è stato punito ogni volta che ha commesso il minimo sbaglio. Uno straordinario Eto'o ha castigato i rosanero segnando due gol nelle due occasioni avute. La terza rete di Milito, dopo che Munoz aveva riaperto le speranze richiudendole subito dopo facendosi espellere (ma il fallo era inesistente), è soltanto il sigillo per un risultato troppo severo per la squadra rosanero. FOTO Un fiume rosanero invade Roma - VIDEO La festa a metà in piazza Politeama FOTO La partita nelle piazze di Palermo Della serata dell'Olimpico restano però tantissime belle immagini che fanno da contraltare a quelle dei rosanero in lacrime. La stupenda invasione dei tifosi rosanero che per una giornata hanno colorato di rosanero Roma. Gli spalti dell'Olimpico dove le bandiera predominanti erano quelle del Palermo. Ma soprattutto le immagini di Delio Rossi che rimbalzavano sulle schermo gigante dello stadio. FOTO Le lacrime di Delio Rossi - I politici in tribuna all'Olimpico Grande applauso per il tecnico rosanero che lascerà la panchina del Palermo. Le lacrime di Rossi abbracciato da Nocerino e Sirigu. Immagini che chiudono una stagione del Palermo e probabilmente anche un ciclo. Il ciclo di Rossi, di Miccoli e, chissà, anche di Pastore. L'ira di Zamparini. Il presidente rosanero Maurizio Zamparini non si smentisce. "L'Inter è la banda bassotti, sanno solo rubare. Moratti? Si definisce da solo, se non si vergogna lui...". Questo il commento del patron rosanero. A Zamparini non sono andate giù le espulsioni di Munoz e dell'allenatore Rossi. Al gol del 3-1 di Diego Milito, il presidente ha abbandonato la tribuna con qualche minuto d'anticipo rispetto al triplice fischio urlando "ladri, ladri" all'indirizzo di alcuni tifosi con la sciarpa nerazzurra. COMMENTA - INVIA LE TUE FOTO 
"E' una camorra resistente e dura a morire, ma chiedo alla città di dare una risposta corale a questo episodio di ferocia". Così il sindaco di Torre Annunziata, Giosuè Cuomo sull' agguato di domenica sera in via Cuparella nel quale è stato ucciso il pregiudicato Teodoro Napoli, di 26 anni. "Negli ultimi due anni e mezzo - aggiunge il sindaco - qui sono stati fatti sforzi consistenti da parte delle forze dell' ordine, come da parte della città, della Chiesa, dell' associazionismo per ristabilire un clima di legalità e di vivibilità, dopo che per troppo tempo la camorra ha limitato la democrazia. Questo nuovo crimine dimostra che abbiamo di fronte una criminalità che non vuole cedere. Ci vuole uno sforzo ulteriore di forze dell' ordine e cittadini per vincere". 
SECONDA vittoria consecutiva dell'Italia in Francia nel cammino della World league. La nazionale italiana si impone ancora con un netto 3-0 (25-15, 25-23, 27-25) e torna a casa dal doppio impegno in trasferta carica di entusiasmo: sei punti in classifica, in testa al girone, un grosso passo in avanti nella qualificazione verso le finali a otto di Danzica e con la soddisfazione di non aver perso nemmeno un set. La sensazione è che il nuovo gruppo allenato dal ct Mauro Berruto sia sulla strada giusta. Anche nella seconda uscita, a due giorni di distanza dalla prima, i ragazzi azzurri trovano stimoli e motivazioni per non far illudere i cugini d'oltralpe. La macchina costruita dal commissario tecnico prevede tanta aggressività al servizio e un muro capace di mettere in difficoltà gli attaccanti avversari. Ma nell'arco dei due match si sono ammirate pure ottime variazioni nelle giocate offensive: in evidenza Savani 12 punti, Lasko 14 punti e Zaytsev 13 punti. Rispetto a poche ore fa, invece, si vede una Francia diversa che gioca meglio e prova a dare fastidio alla banda azzurra. Il ct Blain mescola le carte e manda in tribuna il neo acquisto di Macerata il libero Exiga e lancia nella mischia il più giovane Grebennikov e sono seduti in panchina nomi illustri: il capitano Samica e Sol. L'andamento del match ricalca in parte quello precedente con il primo set consegnato nelle mani degli italiani che, dopo una breve fase di equilibrio, apre un varco con il turno di battuta di Travica che piazza tre ace di fila. Il resto lo fanno gli attaccanti Lasko e Zaytsev. Chiuisura scontata 25-15. Il secondo set, proprio come accaduto nella prima sfida, è un po' più combattuto. Blain cambia ancora, e si vede una Francia più compatta a muro, bene Hardy-Dessources, e in difesa. Il sestetto di casa parte bene, ma la fuga dura poco. L'Italia cresce e completa la rimonta a metà del parziale grazie al servizio e a un paio di muri decisivi. Il finale vede le due squadre abbastanza vicine con gli azzurri che strappano il set 25-23. Anche le cifre dicono che, in questo frangente, le due squadre si equivalgono: cinque muri per parte e Italia non bene in ricezione. La sorpresa arriva nella terza parte, un set dai due volti. In avvio sembra la solita musica con Lasko e compagni proiettati verso un facile successo. Ma, dopo una prima fase in cui la Francia rimane dietro, ecco arrivare la svolta. Pujol e soci ci credono difendono bene e non lasciano scappare l'Italia. Finalmente si vede una partita di pallavolo equilibrata e con tutto il repertorio che serve per superarsi. La parte conclusiva è emozionante: si gioca punto a punto e gli scambi sono lunghi merito soprattutto di difese accorte. L'Italia chiude il viaggio in Francia con un 27-25. Il ct Mauro Berruto non nasconde la soddisfazione per le prime due imprese del suo gruppo: "Vincere due volte per 3-0 nella World league non è mai facile e per giunta in casa della Francia. Rispetto alla prima gara siamo andati meno bene a muro e servizio, ma abbiamo fatto cose buone. Ci eravamo imposti di migliorare in attacco e ci siamo riusciti, un po' meno nella fase di contrattacco. Buono il cambio-palla". A questo punto il calendario della World league propone nella prossima settimana la doppia sfida, esordio in casa per il ct Berruto, tra Italia e Cuba. Gli incontri sono in programma giovedì alle ore 18.30 (diretta RaiSport 1) ad Ancora e domenica alle 20 (diretta RaiSport 1) ad Andria. Risultati del girone. Francia-Italia 0-3, 0-3; Corea del Sud-Cuba 3-0, 1-3. Classifica: Italia 6 punti, Cuba e Corea del sud 3, Francia 0. Leggi i commenti I commenti dei lettori 
LONDRA - Matteo Manassero ha ottenuto un ottimo settimo posto con 283 colpi (66 70 72 75 ) nel BMW PGA Championship, il prestigioso e ricco torneo dell'European Tour svoltosi sul percorso del Wentworth Club (par 71), a Virginia Water in Inghilterra dopo essere partito in testa nell'ultimo giro . Ha vinto l'inglese Luke Donald, che dopo aver terminato le 72 buche regolamentari in 278 colpi (64 72 72 70), sei sotto par,  alla pari con il connazionale Lee Westwood (72 69 69 68), lo ha poi superato con un birdie alla prima buca di spareggio, conquistando anche la leadership nel world ranking, rilevando proprio il suo avversario. Edoardo Molinari è terminato al 39° posto con 289 colpi (74 72 69 74), mentre il fratello Francesco al concluso al 50° con 292 (75 71 73 73). I due inglesi sono stati seguiti in graduatoria da un altro inglese, Simon Dyson, terzo con 280, e da un terzetto in quarta posizione con 282 formato dall'irlandese Shane Lowry, dal francese Raphael Jacquelin e dall'australiano Marcus Fraser. Insieme a Manassero hanno occupato la settima piazza gli scozzesi Colin Montgomerie e Peter Whiteford, il gallese Jamie Donaldson, l'inglese Davis Horsey e lo svedese Johan Edfors. Al 16° posto con 285 il sudafricano Ernie Els, al 24° con 287 il thailandese Thongchai Jaidee e al 31° con 288 il tedesco Martin Kaymer. Non è stata una giornata fortunata per Manassero che aveva iniziato il giro finale in vetta, alla pari con Donald e con due colpi di margine su Westwood e sul paraguaiano Fabrizio Zanotti, il quale si è rapidamente defilato (24°). Il 18enne veronese è stato in difficoltà con il putter e non è riuscito a realizzare birdie. Dopo un doppio bogey alla buca 4 è comunque rimasto a lungo al terzo posto, scendendo poi di quattro posizioni con due bogey alla 13ª e alla 16ª buca. Resta comunque la sua grandissima prova e il settimo posto, sicuramente un ottimo risultato in un torneo in cui il titolo se lo sono giocato i primi due giocatori al mondo e con i quali è rimasto a contatto fino alle ultime buche, con l'ulteriore soddisfazione di essere stato leader nei due giri centrali. Westwood, 38enne di Worksop, sembrava avviato alla 22ª vittoria nel circuito, ma si è fatto raggiungere alla  buca 16 quando il suo secondo bogey di giornata (cinque i birdie per il 68) si è combinato con un birdie di Donald (70 colpi per leui con tre birdie e due bogey). Poi gli ha aperto le porte del playoff, mancando un corto putt per il birdie sul green della 18. Nello spareggio sulla buca 18 (par 5), Westwood, per contrare una palla quasi in bandiera di Donald, è stato costretto a forzare il gioco e la sua pallina è terminata in acqua. Donald, comunque, ha legittimano il quarto titolo nel tour con un birdie. Nel palmares del 34enne di Hemel Hempstead anche due vittorie nel circuito americano e una nel WGC (Accenture Match Play 2011). Per la vittoria è stato gratificato con 750.000 euro su un montepremi di 4.500.000 euro. Entrambi i Molinari hanno offerto un rendimento molto alterno:  Edorado per il 74 ha messo insieme quattro birdie, tre bogey e due doppi bogey, mentre Francesco ha segnato per il 73 quattro birdie, due bogey e due doppi bogey. Leggi i commenti I commenti dei lettori 
L'Inter ha vinto la Coppa Italia 2010-2011, battendo in finale 3-1 (1-0 il primo tempo) il Palermo, con una doppietta di Etòo e gol finale di Milito. Per i rosanero in rete Munoz. Contestato l'arbitro. Finale teso all'Olimpico: al gol del 3-1 di Diego Milito, il presidente del Palermo Maurizio Zamparini ha abbandonato la tribuna con qualche minuto d'anticipo rispetto al triplice fischio urlando "ladri, ladri" all'indirizzo di alcuni tifosi con la sciarpa nerazzurra. 
