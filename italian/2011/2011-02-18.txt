Il governo Berlusconi ha deciso: saranno ospitati nel “Residence degli aranci” di Mineo, nel Catanese, gli immigrati richiedenti asilo politico che sono arrivati in massa negli ultimi giorni a Lampedusa. Un’ordinanza di protezione civile firmata dal presidente del Consiglio ha stanziato un milione di euro per "l’avvio dei primi interventi" nella struttura che ha ospitato finora le famiglie dei militari americani della base di Sigonella. Con la stessa ordinanza, il prefetto di Palermo, Giuseppe Caruso, viene nominato commissario straordinario per l’emergenza immigrazione. "La situazione nel Canale di Sicilia presenta il rischio di un ulteriore aggravamento": l’ordinanza della presidenza del Consiglio parla di "un clima di instabilità politica che interessa gran parte dei Paesi del Nord Africa". Poi viene sottolineata "l’insufficienza delle attuali strutture destinate all’accoglienza o al trattenimento dei migranti rispetto all’eccezionalità del flusso migratorio registrato negli ultimi giorni", con particolare riferimento a quelle situate in Sicilia, mentre nel centro di accoglienza di Lampedusa ci sono 1.600 persone in attesa di trasferimento. Per far fronte alla situazione, Caruso potrà contare su un contingente di duecento militari delle forze armate e su una task force formata al massimo da dieci persone dell’amministrazione dell’Interno: i militari saranno impiegati per la vigilanza e la sicurezza delle aree nonché delle strutture da destinare alla gestione dell’emergenza. L’impiego del contingente di militari è autorizzato fino al 30 giugno prossimo. È previsto anche il via libera a un’ulteriore spesa di 340 mila euro, che graverà sul bilancio di previsione del ministero delle Infrastrutture, nel capitolo Capitanerie di porto: fra i progetti del governo c’è anche la creazione di un vero e proprio “cimitero” dei barconi utilizzati dai migranti. A Lampedusa la situazione sembra tornata tranquilla: negli ultimi cinque giorni non si sono registrati nuovi sbarchi, ad eccezione di quello di giovedì sera. Ventisei tunisini sono arrivati dall’isola di Djerba con una piccola imbarcazione. La pioggia caduta nelle ultime ore ha reso però difficili le condizioni all’interno del centro di accoglienza, che in questo momento ha un numero di presenze doppio rispetto alla capienza di 850 posti letto. 
"Di quella stagione andrebbe ritrovata la sinergia tra le istituzioni, la voglia di farcela che si era costituita grazie ad un sindaco combattivo e a un presidente galantuomo, ma adesso non so se posso ripeterla, devo valutare le mie energie", così Enzo Bianco si rivolge ai giornalisti mentre cerca il “galantuomo” Nello Musumeci (che si fa attendere “come se fosse già sottosegretario” scherza qualcuno) con lo sguardo, in una sala stipata “come ai bei tempi, quelli della loro “primavera”, che nonostante gli anni (e sono oramai 18 anni) non invecchia. Aleggia quasi l’allegria del ricordo che sa di celebrazione nel monastero dei Benedettini di Catania dove i due si incontrano in occasione della presentazione del libro di Carlo Lo Re “La primavera di Catania”, che di quella stagione vuole essere l’album ma che sembra il pretesto per misurare la fedeltà della città (forte, se si misura dagli spazi vuoti che non ci sono) e l’opportunità di un loro possibile ticket, anche se Bianco non ci crede: "Nello ha ormai altri interessi". Sono sempre loro a tenere banco, loro che di Catania sono le vite parallele: Musumeci che si appresta ad essere riabilitato nella politica che conta, dopo l’esilio con Storace - ripagato con la promessa di un sottosegretariato “che ancora non ho, dice ridendo”- e Bianco che vorrebbe tornare nella città che canta con i soliti problemi dopo la sbornia agatina. E invece è  “una proposta per il futuro” come dice Nino Milazzo  a cui si accodano le elitè della città. "Non è una serata nostalgica anche perché siamo ancora lontani dalla primavera. Quel patrimonio può ancora essere utile per il futuro", dice Bianco come premessa e che aggiunge: "Non stanno nascendo partiti politici, non equivochiamo, ma quello che è successo può ripetersi; i catanesi sono ancora gli stessi, ma Catania oggi è indietro, la spirtizza, la liscia di ieri sfociava nell’intelligenza. Oggi no. La città vuole dire basta senza considerazioni politiche", chiosa infine il senatore del Pd. Dello stesso avviso è Musumeci che coglie l’occasione anche per rilanciare la riforma ferma all’Ars sulla riforma elettorale con doppia scheda che agogna anche il Pd: "Quell’esperienza non è mummificata, la chiave del mio successo e anche di Bianco è stata la doppia scheda, quella che nel 1997 è stata soppressa; entrambi riuscivamo a conquistare gli elettorati opposti, è grazie a quella riforma che gli uomini di governo potevano non farsi schiacciare dai partiti o rimanerne ostaggi". Musumeci conclude rilanciando: "Anche se la contingenza è irripetibile, quel modello è invece riproponibile". Così con la foga oratoria il sarà sottosegretario provoca: "Non siamo ancora candidati alla pensione", che incassa pure una confessione da Bianco: "Se Nello fosse arrivato al ballottaggio, per la prima volta lo avrei votato". Ma tra pensione e modelli, Catania attende una primavera che intanto tarda a ritornare. 
LE NIKE bianche nuove di zecca e la camicia azzurra abbottonata fino al  collo. Preciso e ordinato. Eccolo Tony, con la sua busta di plastica  verde e gli occhi che brillano, mentre aspetta fuori dal carcere di  Alessandria che lo veniamo a prendere. Respira e annusa l´aria, si  guarda attorno e proprio non ci può credere. «È un sogno» continua a  ripetere saltando in macchina più veloce di un lampo, per lasciarsi  dietro quello che è stato il suo mondo per oltre quattro anni. Ora ha 22  anni, 15 chili in più rispetto a quando è entrato in cella. E si sente  un adulto, trasformato, provato, ma pronto a ricominciare una nuova  vita: «Ora voglio studiare, e una famiglia». GUARDA le facce di un innocente Via, dunque, da Giulia, via dalla galera, via dai detenuti a cui ha  lasciato tutte le sue cose, «perché lì c´è gente che ha i parenti  lontani, anche in altri paesi, e fra di noi c´è sempre stata  solidarietà, eravamo una famiglia». Con sé Tony ha solo poche cose ma al  polso ha tenuto un bracciale religioso di legno fatto di medagliette di  santi: «Me l´ha regalato il prete, a Natale, e questi santi mi hanno  davvero protetto. Quando sono tornato in carcere oggi, dopo l´udienza,  un po´ ci speravo, ma di essere assolto, devo dire, proprio non me  l´aspettavo. Poi mi chiamano per dirmelo, e di colpo mi sento che mi  hanno ridato la vita. Pensare di trascorrere altri 15 anni lì dentro,  uscire con il mondo cambiato intorno a te, è un incubo». La conta  dei giorni «si è fermata a 1002, poi ho lasciato perdere». La libertà  sembrava troppo lontana. Ha cominciato a sperarci davvero quando ha  sentito i suoi avvocati difenderlo in aula: «Sono stati così bravi -  dice - e parlavano di me con una tale grinta che mi è venuta voglia di  iscrivermi a legge, dopo che avrò finito gli studi da geometra. Da loro,  e da questa esperienza, ho capito la bellezza di difendere i deboli».  In carcere, del resto, dice, «non ho mai avuto un rimprovero o una  segnalazione, tanto che mi ero guadagnato già un anno di libertà  anticipata». Che fosse innocente Tony l´aveva sempre ribadito: alla  polizia, al procuratore Marcello Maddalena e al pm Manuela Pedrotta che  l´avevano interrogato tante volte. Mai aveva dato la colpa a Giulia, e  mai Giulia lo aveva tirato in mezzo. E, sebbene continui a ribadire la  propria estraneità al delitto anche ora da libero, («Deborah l´abbiamo  lasciata che era ancora viva. Io non la conoscevo quasi: l´ho vista solo  due volte...»), si addossa un´unica colpa: «Aver scelto amicizie  sbagliate, ma che ora starò attento a non cercare mai più». «Nell´incubo  sono finito per caso, per un incontro sbagliato» spiega riferendosi a  Giulia. «Con lei è nata subito un´amicizia, quando a 18 anni sono uscito  dalla comunità in cui ero entrato a 13, e poi è nata la storia. Era  simpatica, bella, e aveva carattere, era affascinante. Una personalità  trascinante». L´amore è finito in cella: «Siamo rimasti in contatto, e  ancora ci scriviamo. L´ultima lettera sua l´ho ricevuta due giorni fa,  mi augurava un buon esito di questo processo». È stato così. Chissà ora a  lei cosa accadrà, «ma io non andrò certo a trovarla». Tony racconta  di sé «la sofferenza provata, sempre. Quella che ho avuto quando ero  piccolo mi è servita anche dopo, per affrontare l´ambiente del carcere»,  lui che ha trascorso anche più di un anno in quello di Novara «dove c´è  Provenzano e il 41 bis. Lì era durissima, il regime era stretto, ci  svegliavano passando i manganelli alle sbarre, la conta era almeno sei  volte al giorno. La galera è un mondo a parte, dove impari il rispetto  dei più grandi». E quando ci è entrato era appena maggiorenne. «Il  momento più buio, quando è morto mio padre, un anno fa. L´unica salvezza  è appassionarsi alle cose che ti fanno distrarre: gli studi, i lavori  in cucina o di pulizia, che ti portano via da quello che vivi lì dentro,  rinchiuso tra le mura e le sbarre». 
BOLOGNA  - Gettarsi alle spalle la battuta d'arresto con la Sampdoria, rialzandosi subito contro un avversario tosto come il Palermo. E' l'intenzione del Bologna in vista dell'anticipo pomeridiano della 26/a giornata, in programma al Dall'Ara. "SFRUTTARE AL MASSIMO LE GARE IN CASA" - Alberto Malesani, da allenatore navigato, sa però che non sarà facile e quindi alla vigilia cerca di caricare a dovere i suoi ragazzi. "Quella contro i rosanero sarà una partita determinante nella lotta per la nostra salvezza  -  ha sottolineato il tecnico rossoblù -. Da domani dovremo dare il massimo nelle partite in casa: sfruttare il fattore campo insomma, perché vincere fuori non è facile. Sarà una gara molto tattica: la condizione fisica e la concentrazione saranno importantissime. Dovremo riuscire a sostenere grandi ritmi: il Palermo è una squadra molto offensiva e mantenere i ritmi alti impedirà ai nostri avversari di impostare il gioco con lucidità". QUEL 4-1 DELL'ANDATA DA RISCATTARE - Il timoniere del Bologna, che teme soprattutto Pastore ("un grande talento destinato a fare una brillante carriera"), non si è dimenticato il 4-1 inflitto dai siciliani di Delio Rossi alla sua squadra al 'Barbera'. "Considerando la brutta sconfitta subita all'andata, sarà necessario anche lo spirito di rivalsa. A Palermo abbiamo fatto una brutta figura, siamo stati anche umiliati a un certo punto, con il pubblico che faceva quasi la ola come nella corrida. Domani toccherà a noi rendere la vita dura ai rosanero, sperando ch stavolta si diverta di più il nostro pubblico". EVITARE I BLACK OUT COME QUELLO DI MARASSI - Malesani torna anche al ko di domenica a Marassi. "Una partita decisa in 7 minuti e 30 secondi. Era una gara in cui credevo molto, ma in Serie A può capitare di avere un momento di black out. E' stata brava la Sampdoria a sfruttare quel momento: noi abbiamo accettato la sconfitta e andiamo avanti. Dobbiamo migliorare in continuità  -  conclude il tecnico del Bologna: anche un piccolo rilassamento può risultare fatale". Leggi i commenti I commenti dei lettori 
SANREMO - Festival al giro di boa, quarta serata dopo gli ascolti-boom della terza, baciata da Roberto Benigni . Si decide il vincitore dei Giovani, è Raphael Gualazzi. Tornano all'Ariston i Take That a sedici anni dal precedente bagno di folla sanremese, Robert De Niro e Monica Bellucci presentano Manuale d'amore 3 di cui sono protagonisti, i big rimasti in gara cantano accompagnati da un artista ospite. L'eliminazione definitiva di Patty Pravo (punita dal televoto insieme ad Anna Oxa) la sconta pure Morgan, che avrebbe dovuto affiancarla e che quindi non riesce a "riconquistare" Sanremo dopo l'eliminazione dell'anno scorso. Eliminati anche Tricarico e Max Pezzali. Aprono la serata Belen e Elisabetta. La Canalis prende un sacco di papere nonostante tenga gli occhi fissi sul gobbo, lassù in alto, che sembra Bernadette. Luca e Paolo tornano a colpire: prima tocca al Pd: Uno su mille ce la fa , o dell'affannosa ricerca di un leader. Poi assolvono Berlusconi: le donne, gli scandali, chi - potendoselo permettere - non avrebbe fatto come lui? "Gli ha solo detto sfiga". VIDEO Il Pd di Luca e Paolo FOTO Monica Bellucci VIDEO Morandi, gaffe con Monica VIDEO Le due Iene assolvono Berlusconi Sfilano i duetti. Francesco Renga canta con Emma e i Modà, Carmen Consoli è al fianco di Madonia e Battiato, Francesco Sarcina accompagna Giusy Ferreri, Nina Zilli i La Crus, un coro di bambini fa da contorno a Tricarico, L'Aura affianca Nathalie, Irene Fornaciari fa coppia con Van De Sfroos e la PFM con Roberto Vecchioni. Barbarossa e Del Rosario e Max Pezzali si affidano a uno sketch: i primi con Neri Marcorè, il secondo con Lillo e Greg. Molto diva Monica Bellucci, bella, poco credibile quando sussurra "sono una donna come tutte" e spiega che con due figlie piccole è riuscita a organizzarsi. Chissà che fatica trovare una babysitter. L'ex ragazza di Città di Castello, ora icona internazionale di sensualità, chiacchiera con Morandi, emozionato da copione ("sono pazzo di lei da sempre"), lei che "con il tempo bisogna farci i conti e voglio  diventare vecchia, vecchia, vecchia". Prima o poi accadrà. Come ci si sente a essere il sogno di milioni di uomini? "Non ho un'idea di me stessa, un contro è il pubblico un conto il privato". Qualcuno aveva riferito una sua frase, "in Italia non ci sono regine o principesse ma solo cortigiane", lei si affretta a precisare che "l'ho detta tanti anni fa e un giornalista me l'ha ricordato" ma niente a che fare con l'attualità o il ruolo della donna, "pensavo a figure da interpretare, in Francia trovi la regina Margot, in Italia ruoli così importanti non ce ne sono". Ma come no. In Manuale d'amore 3 , la Bellucci è la donna per cui perde la testa un professore americano in pensione. Cioè Robert De Niro, anche lui atteso da una poltroncina sul palco, che raggiunge col passo (metodo Stanislavskij?) di uno che s'è alzato dal letto cinque minuti prima. E al quale il pubblico non ritiene di dover tributare nemmeno uno straccio di standing ovation Per essere un'intervista, l'esordio non è incoraggiante. "Le non risponde volentieri alle domande, vero?", gli chiede Morandi. E quello: "Dipende". Poi la Bellucci saluta e se ne va e Morandi: "Certo che si mantiene bene...". Risate in sala. De Niro ripete stancamente quello che da settimane leggiamo ovunque, che ha accettato perché gli è piaciuto il copione, perché c'era la Bellucci, il film è una storia dolce e una figura femminile come lei dava un senso alla presenza di lui, anche un uomo maturo può perdere la testa perché l'amore non ha età. Altri tre duetti, e De Niro rientra per sottoporsi questa volta alle domande della Canalis, che non si capisce perché ma il pubblico si deve convincere che lei parla inglese. Risultato di comicità involontaria. Domande confuse, tradotte o non tradotte, con Morandi di fianco che a tratti sembra nonno Libero e a un certo punto chiede "come si dice Taxi Driver ?". L'attesa esibizione dei Take That, la ex boy band, che sedici anni fa fece sfracelli a Sanremo, preceduta da fama planetaria e seguita da orde di ragazzine isteriche, si risolve in poco più che uno spot per il concerto italiano previsto in estate. Cantano Flood , uno dei brani dell'album della reunion da settimane in cima alle classifiche. Poi qualche domanda da Canalis e Belen (ma perché stasera l'hanno conciata come Massimo Decimo Meridio?), rispondono Robbie Williams e Gary Barlow, "ritrovarsi è stato fantastico". Poi l'annuncio, "il 12 luglio a San Siro unica data", arrivederci e grazie. Momento-satira, Luca e Paolo si producono in una canzone sul Pd parodiando quella, strafamosa, di Gianni Morandi: Uno su mille ce la fa , o dell'affannosa ricerca di un leader. Sullo sfondo, le foto degli esponenti del centrosinistra, e loro due in scena con colbacco da bolscevico. Passano in ressegna i diversi papabili, "Veltroni l'ha già pugnalato D'Alema / lui usa sempre quel sistema", "Vendola non saprei / c'è questa cosa che è un po' gay", "Con Bersani non puoi andare alle elezioni / puoi anche vincere però ti cascano i maroni", "Renzi può darsi che non perda / però è andato ad Arcore e ha pestato già una merda" e via elencando, per concludere sulla foto di Berlusconi, "dal 6 aprile è sul mercato / chissà che per tornare in pista / lui non diventi comunista". Un colpo al cerchio e uno alla botte, anche se la botte neanche se ne accorge. Dopo un po' si ride degli scandali di Berlusconi, Luca a elencare i princìpi violati, Paolo per dire che poi alla fine non c'era niente di così grave. Conclusione? "Non ha sbagliato. Gli ha detto sfiga". 
SVENTOLA una sola bandiera dal balcone della nuova sede romana della Regione Piemonte e, udite udite, è quella piemontese. Un piano più in su, dove è di casa la Provincia autonoma di Trento, le bandiere sono tre, quella italiana, la trentina e dell’Unione europea. Così infatti vuole rigidamente il protocollo, secondo il quale al tricolore spetta peraltro la posizione centrale. FOTO una sola bandiera in via della Scrofa Nei giorni delle polemiche sulla festa del 17 marzo, il Carroccio piemontese ha forse voluto lanciare l’ennesima provocazione? Il trasloco dalla vecchia sede dell’epoca Bresso, in via Quattro Fontane, dove i vessilli erano tre, è recente e i colori rosso-blu del Piemonte non hanno mancato di attirare l’attenzione dei curiosi. La notizia è rimbalzata a Torino nel giorno delle dichiarazioni plurime ispirando sospetti e perplessità. Il giallo è un non-giallo, fanno sapere dalla segreteria del presidente Cota: "Semplicemente nei giorni scorsi si è rotto un anello e per evitare che le bandiere penzolassero senza sostegno si è deciso di togliere le altre due. E come succede di solito con le faccende burocratiche, quando in una sede istituzionale si rompe qualcosa non è così automatico avere la riparazione in poche ore". Sempre alla caccia di pretesti per sollevare polemiche, la dimostrazione è che in piazza Castello le bandiere sono tre, tagliano corto nell’entourage di Cota. Il presidente è sfortunato. La foto che confermerebbe il suo scarso attaccamento al tricolore arriva proprio nel giorno delle polemiche. «Sul 17 marzo la penso come i tre ministri della Lega e come il mondo produttivo», ha commentato ieri il governatore. Che aggiunge spazientito: "Lascerei da parte le inconcludenti discussioni e mi concentrerei sui problemi della gente". Ma con la proposta del presidente del Consiglio regionale Valerio Cattaneo di convocare i consiglieri proprio il 16 febbraio, vigilia della festa, sono arrivati i mugugni indispettiti di Mario Carossa. Il capogruppo del Carroccio dovrà ingoiare consiglio straordinario e giornata festiva anche se, caparbio, dichiara che il 17 marzo lui sarà a lavorare: "Ho un sacco di cose da fare — dice — e quel giorno sarò nel mio ufficio. Per il resto la democrazia è la democrazia, ci mancherebbe". Tutti contenti invece nel centrosinistra. A partire da Sergio Chiamparino: "Una buona notizia che vivo anche un po’ come un piccolo successo personale. Sarebbe stato davvero brutto se oggi si fosse deciso diversamente, l’istituzione di una festa serve a far accendere una lampadina". Il presidente della Provincia Antonio Saitta ha un unico rimpianto: "Spiace constatare che non ci sia stata l’unanimità. Ma adesso è ora di mettere da parte ogni spirito polemico e di dimostrare che le celebrazioni non sono un’occasione di sprechi e di passerelle". Decisione giusta e saggia, dice Piero Fassino, mentre per Davide Gariglio "Roberto Cota e la Lega hanno scritto una pagina vergognosa e inaccettabile". Anche Gianfranco Morgando, segretario regionale Pd, si dice sconcertato "dell’atteggiamento dei ministri leghisti che non hanno voluto aderire al decreto". 
Ma ci voleva lo sputo di Lavezzi per spiegare all’Italia il conflitto d’interessi? Nel venerdì nero del Napoli, il calcio mostra tre rughe e i suoi volti segreti, i peggiori. Si comincia a Fuorigrotta con gli scontri per i biglietti di Villarreal: se prima la caotica vendita era grave, adesso che si ripete è sospetta. Chi ha interesse a favorire i violenti? Si prosegue con squalifica per tre turni confermata a Lavezzi: è antigiuridica. Non solo, la decide una prova tv fornita da Mediaset, che vuol dire Berlusconi, quindi Milan. Il Napoli è rimasto nel perimetro del diritto sportivo. Il ricorso andava forse sostenuto con più forza, fuori dalla routine. Il caso c’era tutto. Il giudice Tosel aveva punito con tre giornate ciascuno Rossi e Lavezzi, per lo sgradevole scambio dello sputo. È “condotta violenta” nel calcio. Se sfugge all’arbitro, il procuratore può quindi produrre la prova tv. Primo pasticcio. La prova non è chiara, non offre “la piena garanzia tecnica e documentale”, va quindi respinta. Invece no. La giustizia sportiva è influenzata però dalle dichiarazioni. In tv Roma e Napoli giustificano gli sputi, quindi li confermano. Lo stesso Lavezzi nell’intervallo va a scusarsi con Bergonzi. L’arbitro non ha visto, sapeva, ma tace nel rapporto. Che si fa? In una procedura corretta, si rifiuta la prova. In tribunale se la Scientifica dà impronte digitali non compatibili, l’imputato è assolto. Qui no, ci si mette Tosel con acrobatiche contraddizioni. Riconosce che il filmato non è chiaro, ma coglie «una palese gestualità». E la “piena garanzia tecnica e documentale”? Macché, tre giornate e via così. Fino a ieri, quando spunta in Corte federale il filmato di Mediaset. Richiesto da chi? E perché compare con sei giorni di ritardo? Troppo per garantire la genuinità della prova. Ma a Figc e Milan sta bene così, ciao Napoli. Che Lavezzi sia colpevole, è fuori di dubbio. Poteva essere utile una strategia alternativa. Se non la revoca, si poteva invocare la riduzione. Ma come? Con una impennata di affermati penalisti. Irrompono spesso nei giudizi sportivi. Paolo Trofino è un esempio, nel calcio e nell’ippica ha ribaltato più di un verdetto. L’ordinamento giuridico riconosce un’aggravante alla provocazione, un’attenuante alla reazione. Tosel ha punito nella stessa misura Rosi che ha provocato e Lavezzi che ha reagito. Bisognava forse puntare molto sulla disarmonia tra diritto penale (“preminente”) e diritto sportivo (“domestico”) per strappare una squalifica ridotta. Si doveva comunque creare un caso: la lacuna c’è nella giustizia sportiva. È così che un club acquista autorevolezza, quindi rispetto, nell’arcaico e parziale mondo federale. Alle nebulose immagini di Sky si sono aggiunte invece con ampio ritardo quelle di Mediaset, galassia Berlusconi. Ora nessuno dei tifosi, anche chi censura le stravaganze dell’indisciplinato Lavezzi, accetta che il ricorso sia respinto con l’intervento di un polo televisivo così vicino al Milan. Molti giurano il boicottaggio: basta reti Mediaset. Chissà se lo faranno. È certo però che su MilanNapoli, su partita e corsa scudetto, rimarrà un’ombra. Ieri non è stato sconfitto solo De Laurentiis né ha vinto Berlusconi. Ieri la giustizia sportiva si è confermata rozza nelle procedure, ma anche permeabile ad ogni interesse o sospetto. 
