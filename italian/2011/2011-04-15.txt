WASHINGTON - Il ministro dell'Economia, Giulio Tremonti, riapre la polemica con gli industriali italiani. "Sul fronte della produzione industriale anche gli stessi imprenditori devono fare di più". A margine dei lavori del Fondo Monetario Internazionale il ministro ha sottolineato che "i numeri dell'Italia, da molti attesi per il peggio, non sono affatto negativi su occupazione e produzione industriale, certo bisogna fare di più, ma la produzione dipende anche dagli industriali". Secondo Tremonti, "non possiamo neanche pensare che tutto il meglio sia fuori dai nostri confini e che noi siamo il peggio". Per Tremonti "L'Italia sta messa meglio di altri paesi e deve continuare su questa strada senza dar retta a chiacchieroni e pasticcioni che "pensano si possa ricominciare a fare le cicale" e che hanno "preso troppo poco sul serio la gravità della situazione". "Ciò che viene fuori dai lavori dell'Fmi è un dato interessante. Di solito -  spiega a margine del G20 - si guarda al proprio Paese come Italia su Italia, invece e importante vedere dove è l'Italia rispetto al resto del mondo. E dai dati risulta che siamo messi in maniera diversa da come ce la raccontano i pessimisti in Italia: siamo persone serie". Certo, ammette l'inquilino di via XX settembre, "ci sono molte difficoltà" ma, aggiunge "molte cose sono state fatte" e non bisogna abbandonare il sentiero intrapreso. "Se non continuiamo su questa strada giusta", avverte Tremonti, "finiamo male". Ma, non manca di rilevare, "possiamo andare avanti nel modo giusto con serietà e tranquillità". Il ministro dell'Economia ha anche parlato della situazione europea. Di fronte alle tensioni che continuano a coinvolgere gli anelli deboli dell'area euro "il blocco centrale dell'Europa tiene, i problemi sono nei paesi periferici e l'impressione è che il rischio di contagio non ci sia.  L'impressione è che le emissioni  dei paesi centrali dell'unione monetaria siano viste "come un tutt'uno, piuttosto che come emissioni di singoli stati", ha spiegato Tremonti. Quanto a Grecia, Irlanda e Portogallo, "l'esperienza ci dice che le cause della crisi sono diverse. In Grecia la crisi è stata legata a motivi interni, difficoltà a livello amministrativo e di funzioni pubbliche. In Irlanda invece la crisi è più finanziaria e sistemica, legata a cause esterne. Il Portogallo appare una via di mezzo. Forse - ha concluso Tremonti - bisognerebbe chiedersi quali siano stati i criteri di valutazione in passato, a partire dall'ingresso nell'area euro". 
Le misure anticrisi approntate dal Comune nel settore edilizia LEGGI ? Un tentativo di porre rimedio al "totale fallimento delle previsioni di attuazione del Piano operativo comunale e all'inefficacia dei precedenti interventi, sempre deliberati dalla Giunta senza nessuna discussione in Consiglio comunale". Questa l'opinione del consigliere comunale del Pd Massimo Iotti, che in una giornata già non facile per l'assessore comunale all'Urbanistica Francesco Manfredi, coinvolto nella vicenda giudiziaria dell'ex scalo merci, ne stronca l'operato per quanto riguarda i provvedimenti annunciati a sostegno del comparto edile. "Le misure - attacca - costituiscono un evidente forzatura per cercare di incassare anticipatamente dai costruttori quanto la crisi non permette loro di fare"; non solo, gli strumenti annunciati riguardano agevolazioni "in realtà minime, per meccanismi come ad esempio gli extra-oneri (il cosiddetto contributo alla città pubblica) palesemente non consentiti dalla legge come testimoniano vari pronunciamenti del Tar di Milano". Per quanto riguarda invece le riduzioni agli strumenti perequativi, il 10% del residuo 50%, "sono risibili e non incidono minimamente sulla crisi in atto nel settore edilizio che essenzialmente è crisi di domanda", mentre la "conversione degli extra-oneri in opere comunali senza gara pubblica non produce effetti sulla riduzione dei costi della produzione edilizia, è di dubbia legittimità, in particolare se fuori comparto, e non elimina il problema di fondo, trattandosi di oneri non dovuti e non legittimi". Identico giudizio negativo per la "graduazione del tempo delle fidejussioni che pare di minima efficacia" e allo stesso modo per la "riduzione del valore del contributo perequativo per i nuovi inserimenti: una palese discriminazione nei confronti diegli altri soggetti attuatori di aree già inserite nel Piano operativo". In buona sostanza, ragiona l'esponente dell'opposizione, si tratta di "agevolazioni molto limitate sia come entità che come effetti pratici, della serie 'occorre ben altro, agendo realmente sul rilancio e il sostegno all'ttività edilizia". L'obiettivo per l'Amministrazione, d'altra parte, è un altro: "L’incasso anticipato di quanto i costruttori locali non riescono a garantire, con il solo scopo, ormai unicamente elettoralistico, di dar avvio ad opere pubbliche generiche inutili e senza strategia, con risorse estorte alle imprese di costruzioni e immobiliari, travolte dalla crisi e impossibilitate a investire ancora". Una manovra, in buona sostanza, che è un "bluff e che non dà alcuna lettura della crisi in atto né individua azioni utili e decisive"; quando invece "occorre in primo luogo favorire la ripresa degli interventi delle piccole imprese dirottando risorse sulla riqualificazione energetica delle abitazioni esistenti di famiglie e piccoli proprietari". Ci vuole ben altro, conclude Iotti, ad iniziare dal cancellare "da subito gli extra-oneri, in quanto non dovuti e imposti con il ricatto, ripensare l’intero quadro dei costi in edilizia sulla base dell’effettiva problematica di un'offerta sempre più grande di alloggi a fronte di una domanda sempre più bassa. E ancora mettere assieme una proposta vera che riguardi il settore, incidendo realmente sulle condizioni di un possibile rilancio, non spremendo le imprese con oneri non dovuti e creare nuovo mercato favorendo le ristrutturazioni come possibile leva per favorire la ripresa e la domanda di nuove case in termini sostenibili". 
ROMA - Derek Vinyard piange tenendo fra le braccia il corpo esangue di suo fratello minore. Sa che se è stato ucciso senza pietà è anche colpa sua: di quella spirale di violenza che ha innescato anni prima uccidendo come un cane un ragazzino nero che aveva tentato di rubargli l'auto. È il finale di American History X , il film del 1998 di Tony Kaye che valse al protagonista, uno strepitoso Edward Norton, una nomination all'Oscar. Il progetto pedagogico. Ma la scena stavolta si svolge a Roma, Italia, quartiere Prati, teatro dell'Angelo. A piangere e a far piangere tutti  coloro che lo stanno guardando è Francesco Cotroneo, diciannove anni, studente liceale. Sta provando, assieme ai suoi compagni, la messa in scena teatrale del film di Kaye rielaborata e riscritta da lui e il suo gruppo scolastico, che debutterà domani 16 aprile (con una replica domenica 17). Hanno scritto il testo, disegnato le scenografie e i costumi, curato le luci e infine si stanno preparando a recitare, cantare e ballare. Sono tutti studenti del liceo parificato G. Visconti di Roma e fanno parte di un progetto pedagogico che Govanna Pini, docente di Teatro pedagogico a Roma Tre, porta avanti da anni all'interno del liceo Visconti assieme a Granese. L'idea che genera autostima. Ma da un certo punto di vista anche rivoluzionaria. Generare autostima, capacità di lavorare in gruppo, rispetto per se stessi e la comunità, disciplina interiore attraverso il teatro. E siccome alla Pini piacciono i fatti e non le teorie, dopo aver scritto numerosi libri sull'argomento lo prova sul campo con gli studenti del Visconti. Tutti i ragazzi che a vederli fra banchi certo non sono un esempio di studente modello. E invece dopo quattro mesi di lavoro in teatro si trasformano. "Vedo nascere in loro amore per se stessi, per le regole che seguono perché necessarie allo svolgimento del lavoro che stanno creando, rispetto per gli altri, il desiderio di essere migliori" racconta la Pini. "Ognuno ha scelto che cosa voleva fare, come poteva contribuire alla creazione dello spettacolo. Ma non sono in base alle proprie capacità espresse ma soprattutto ai propri desideri inespressi". Lo scopo del lavoro. Così cantano i ragazzi che sognavo di farlo, ma non pensavano di essere capaci di farlo. "E invece sono bravissimi. E scoprire pian piano i loro talenti li ha resi più sicuri di sé, più felici, quindi più disponibili verso gli altri". Perché lo scopo finale del lavoro di questa docente è soprattutto la prevenzione delle forme di violenza fra i giovani, del bullismo, del razzismo, della discriminazione sociale. Non è un caso che in tempi come questi di grande migrazione i ragazzi del Visconti abbiano scelto di rappresentare un testo che parla di discriminazione razziale e che condanna la violenza in tutte le sue forme. Hanno citato Coelho e Shakespeare. "Hanno riscritto la storia del film integrandola con brani di Paulo Coelho, del Mercante di Venezia di Shakespeare, dell'Edipo Re di Sofocle e si sono resi conti che in qualsiasi epoca,  in qualsiasi cultura, l'incapacità di accettare il diverso è sempre esistita.  Che l'odio genera odio. E che l'unico modo per vivere in pace è riuscire a vedere nell'altro essere umano che hai di fronte, sia nero, libico, tunisino o rumeno, un uomo spaventato in cerca di pace come te". Leggi i commenti I commenti dei lettori 
Sarà "varata" sabato 16 aprile alle 08:35 (in replica alle 13,05) la nuova trasmissione di Cino Ricci "Capitan1Cino" in onda su WR8, il nuovo canale della Web Radio di RadioRai. La trasmissione sarà interamente dedicata al mondo del mare e della vela ed avrà come protagonista il grande "vecchio" della vela italiana, nonché skipper dell'indimenticabile Azzurra. Con lui saliranno a bordo del veliero di "Capitan1Cino" tutti i grandi nomi della vela italiana, da Giovanni Soldini a Alessandra Sensini, da Matteo Miceli a Giovanna Micol e a tutti gli altri. Nella prima puntata Cino Ricci parla della prossima America's Cup e delle difficoltà che i team partecipanti stanno incontrando. Con lui anche Giovanni Soldini, deluso dalla mancata partecipazione alla Volvo Ocean Race, che illustrerà i suoi programmi futuri sul VOR 70 e la ripresa della sua attività sui Class 40, con una possibile partecipazione alla prossima Transat Jacques Vabre. 
Conus: chiuso l'accordo, lavoratori scendono dal gazometro. Lo ha reso noto Massimiliano Smeriglio, assessore al Lavoro della Provincia esprimendo "grande soddisfazione per l'intesa raggiunta in serata al Ministero dello Sviluppo economico riguardante i lavoratori da giorni in mobilitazione sopra al Gazometro". Alla riunione convocata dal Ministero erano presenti i vertici Italgas e Conus e i rappresentanti di Regione  e Provincia. L'accordo concluso prevede, scrive Smeriglio in una nota, "esaurienti garanzie di salvaguardia dei posti di lavoro per gli oltre 200 dipendenti dell'azienda, 100 dei quali solo a Roma, che vedono così soddisfatte le loro richieste". Per questo, i lavoratori hanno deciso di terminare la protesta e "stanno in questo momento scendendo dal Gazometro". Si tratta, ha aggiunto Smeriglio, "di una importante conferma della necessità di affrontare situazioni simili sul terreno del confronto e del dialogo, anche se è stata necessaria una forma di protesta così estrema e l'intervento determinato di Provincia e Regione per sbloccare la situazione". A tutti i lavoratori vanno "la solidarietà mia e della Provincia di Roma e gli auguri per il risultato conseguito", conclude il comunicato dell'assessore. 
