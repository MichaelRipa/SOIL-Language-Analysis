MARANELLO - Aveva subito detto che i giochi, almeno quelli di vertice assoluto, dopo il Gp del Principato erano fatti, perché con Vettel a 143 punti e Alonso a 69, qualsiasi ipotesi di rimonta per il mondiale piloti, sembra in effetti, impossibile. Eppure, nonostante la delusione per la vittoria mancata di Montecarlo, il pilota della Ferrari al suo ritorno a Maranello, non molla. "I conti li sappiamo fare - dice - il ritardo in classifica si fa sempre più ampio, ma né io né la squadra siamo abituati a mollare la presa". Frasi che sanno, a dire il  vero, di 'pilotato aziendale'. "Ieri avevamo la concreta possibilità di vincere la prima gara della stagione e l'interruzione decisa dopo l'incidente di Petrov ed Alguersuari - sostiene - ci ha tolto la chance di provarci fino all'ultimo". LA STRATEGIA - La strategia del campione asturiano, infatti, era chiara. "Nella seconda parte della gara, dopo il pit-stop, avevo cercato di risparmiare le gomme - spiega - proprio in previsione degli ultimi giri, quando speravo di approfittare di un'eventuale difficoltà di Sebastian con i suoi pneumatici, visto che li aveva in macchina ormai da tanti giri. Invece questo piano è sfumato". Inevitabile il disappunto: "Se nella gara in cui senti che la vittoria è possibile - ammette Alonso - alla fine s'impone Vettel, allora subentra un senso di delusione, ma bisogna accettarlo perché sappiamo che a Monaco situazioni come quelle che si sono verificate ieri sono frequenti". "COMUNQUE SVILUPPIAMO LA MACCHINA" - La voglia di andare avanti, però, è pari al rammarico per l'occasione sfumata. "Continuiamo a impegnarci, in pista e a casa, sviluppando la macchina", promette il driver del Cavallino, che ha trascorso la giornata a Maranello e questa sera, a Parma, parteciperà alla Partita del Cuore. "Già oggi - rivela Alonso - abbiamo parlato insieme ai tecnici delle novità che avremo a Montreal ma, soprattutto, del passo avanti che dobbiamo fare per Silverstone, quando torneremo su una pista che richiede tanto carico aerodinamico. Lì capiremo davvero che strada prenderà la nostra stagione". IL DOVERE DI CREDERCI - Fino a quel momento, assicura il principe delle Asturie, "abbiamo la voglia e il dovere di crederci". Lo stesso mostrato dal team principal, Stefano Domenicali: "Ci aspettano due gare che, sulla carta, dovrebbero vederci competitivi e poi, prima della pausa estiva, tireremo le somme". Leggi i commenti I commenti dei lettori 
MILANO - Chiuse Londra e Wall Street, le borse europee hanno terminato in lieve discesa con il Ftse Mib ha perso lo 0,19% e il Ftse all share che arretra dello 0,13%. Sull'umore dei mercati hanno pesato ancora una volta i timori sulla situazione del debito della Grecia, timori che hanno appesantito i listini azionari e in particolare i valori delle banche che sono più esposte. Ma anche la decisione della Germania di dire stop all'energia nucleare a partire dal 2022 ha influenzato non poco i titoli dell'energia, premiando quelle società, come Enel Green Power, che puntano sulle rinnovabili. Gli investitori, dunque, hanno sposato un atteggiamento cauto nell'attesa del responso della Bce, del Fondo monetario internazionale e della Commissione europea sullo stato dell'arte delle finanze della Grecia, dopo il pacchetto di aiuti da 110 miliardi di euro che Atene ha ricevuto lo scorso anno. Ad alimentare dubbi e timori sono state le indiscrezioni riferite da "Der Spiegel", secondo le quali la Grecia avrebbe fallito nel raggiungimento di tutti gli obiettivi che si era proposta. Nonostante le smentite, il clima sui mercati è rimasto nervoso come provano gli ordini in vendita sulle banche: in Europa il sottoindice stoxx 600 ha perso mezzo punto percentuale. A Milano Unicredit ha ceduto l'1%, Ubi lo 0,65% e Mps l'1,5%. Bpm, inoltre, ha registrato un ribasso dello 0,69%, Banco Popolare dello 0,56%. Intesa Sanpaolo ha ceduto l'1,1% mentre va avanti l'operazione di aumento di capitale da 5 miliardi. Si sono invece messe in evidenza le Enel green power (+4,7%), andamento che ha per contro pesato sulle azioni della controllante Enel, rimaste al palo. Sono inoltre state acquistate le azioni di Fiat spa (+1,3%), ancora sull'onda dell'annuncio che il Lingotto intende esercitare l'opzione per l'acquisto della partecipazione, pari al 6%, detenuta in Chrysler dal Tesoro americano, incrementando così la quota dall'attuale 46% al 52%. Telecom italia ha guadagnato mezzo punto percentuale sospinta in alto dalla buona performance della controllata Ti Media, salita del 7,5%. A infiammare le quotazioni dell'azienda guidata da Giovanni Stella sono state le indiscrezioni di stampa secondo le quali sarebbe allo studio la cessione di la7, o di una parte della tv. Sono inoltre salite le Lottomatica (+0,8%) e le St (+0,45%), mentre hanno perso punti le Impregilo (-1,3%) e le Fonsai (-0,52%). Nel resto d'Europa le Alstom  sono salite dell'1,3% dopo che il gruppo ha firmato un contratto da 665 milioni di euro con l'operatore polacco, Pkp Intercity, per la costruzione e consegna di venti treni pendolino. 
ROMA - Filippo Mancuso è morto questa mattina a Roma. L'ex ministro della Giustizia del governo Dini, ex procuratore generale della Cassazione e deputato di Fi eletto nel '96 e nel 2001 si e' spento all'età di 88 anni. Mancuso, entrò in politica nel 1995, quando fu nominato Guardasigilli nel governo Dini. Nel maggio 1995 avviò una serie di ispezioni giudiziarie sul comportamento del pool di Mani Pulite, sospettato di aver violato le procedure nel corso delle indagini su Tangentopoli perchè ispirato da una forma di giustizialismo. Questa iniziativa e le contestazioni di Mancuso alle indagini della procura di Palermo sulla mafia gli procurarono le critiche della maggioranza. Che, nell'ottobre 1995, con una procedura inedita nella storia della Repubblica, avanzò una mozione di sfiducia "ad personam" nei confronti del solo ministro della giustizia. Il 19 ottobre 1995 la sfiducia nei confronti di Mancuso fu approvata al Senato con 173 voti favorevoli e la Corte costituzionale convalidò la legittimità della sfiducia. Alle elezioni politiche del 1996 Mancuso fu eletto per la prima volta deputato per Forza Italia e alle elezioni politiche del 2001 fu rieletto alla Camera, sempre nelle file di Forza Italia, dove rimase membro delle stesse commissioni. Nel 2002 Mancuso tornò alla ribalta, quando fu candidato dalla Casa delle Libertà a giudice della corte costituzionale. La candidatura fu aspramente contestata dall'opposizione, e la situazione si trascinò a lungo in una condizione di stallo. Inizialmente Berlusconi cercò di convircelo a ritirare la candidatura, assicurandogli che la maggioranza lo avrebbe in parte risarcito con la candidatura e la nomina di Mario Serio, nipote dello stesso Mancuso. L'operazione, però, non andò in porto e la scelta definitiva ricadde su Romano Vaccarella, compagno di studi di Cesare Previti e avvocato di Berlusconi. Mancuso andò su tutte le furie e decise di dimettersi dal gruppo di Forza Italia. Le polemiche con il centro-destra ripresero a settembre, quando andò in discussione alla Camera la legge Cirami sul legittimo sospetto. In quell'occasione Mancuso attaccò Berlusconi sostenendo che la legge sarebbe stata determinata da un ricatto di Previti. Il suo mandato parlamentare terminò il 27 aprile 2006. Leggi i commenti I commenti dei lettori 
Maturità al via fra due settimane: l'ora X per il mezzo milione di studenti italiani impegnati nell'Esame di stato sarà il 22 giugno. Le lezioni di questo tormentato anno scolastico, contrassegnato dalla protesta studentesca e dalle occupazioni, sono ormai agli sgoccioli. In quasi tutte le regioni italiane si chiude l'11 giugno. Ma per gli studenti dell'ultimo anno delle superiori c'è ancora l'ostacolo più difficile: l'esame finale del secondo ciclo. In questi giorni, i ragazzi stanno affinando la preparazione, sono alle prese con le ultime interrogazioni e danno gli ultimi ritocchi alla tesina: quella che apre il colloquio e che serve a "rompere il ghiaccio". Ma prima occorre essere ammessi. Quest'anno, oltre alla sufficienza in tutte le materie, occorre anche avere frequentato almeno tre quarti delle ore previste dal curricolo scolastico. La Rete degli studenti teme che le assenze collezionate durante l'occupazione possano essere fatali a qualcosa come 20 mila ragazzi. E rischiano anche tanti studenti dell'ultimo anno. Per coloro che otterranno il lasciapassare per gli esami il primo appuntamento è per mercoledì 22 giugno alle ore 8,30, quando verranno aperti i plichi del compito di Italiano. Come ogni anno già impazza il tototema, mentre i siti specializzati mettono a disposizione le tracce di Italiano degli anni precedenti - dalle quali è possibile farsi un'idea degli argomenti e degli autori "coinvolti" nelle precedenti edizioni - ma anche tanti materiali che possono dare una mano ai ragazzi. Uscirà ancora Dante o Montale, per l'analisi del testo? Oppure i ragazzi dovranno cimentarsi con autori mai "usciti"? E cosa avranno scelto a viale Trastevere per l'analisi del testo? E le tracce del tema di attualità? In teoria gli argomenti sono tantissimi: dalle rivoluzioni nei paesi africani al nucleare. I tecnici ministeriali hanno comunque già consegnato nelle mani del ministro, Mariastella Gelmini, un ventaglio di tracce dalle quali quest'ultima sceglierà le tracce da sottoporre agli studenti. Giovedì 23 giugno sarà invece la volta della seconda prova scritta: latino al classico, matematica allo scientifico e lingua straniera al liceo linguistico. Lunedì 27 giugno gli studenti saranno chiamati a cimentarsi con la terza prova scritta, predisposta la stessa mattina dalla commissione esaminatrice. Nella maggior parte dei casi, i prof optano per un quizzone, con domande aperte e/o a risposta multipla, su cinque materie. A seguire, i commissari procederanno alla correzione degli elaborati, alla pubblicazione dei risultati delle prove scritte e ai colloqui. Nei siti degli studenti abbondano materiali e consigli per affrontare al meglio gli esami: ci sono esempi di tesine già svolte, indicazioni su come affrontare il saggio breve e addirittura una applicazione per iPhone, da scaricare gratis, con oltre 2 mila e 300 versioni di latino già tradotte. Ma anche appunti di italiano, matematica, fisica, filosofia, biologia, lingue straniere e di molte materie degli istituti tecnici e professionali. 
Nuovo "colpaccio" per Fiat Group Automobiles: dopo aver vestito per varie stagioni Valentino Rossi e la sua moto, ora e per i prossimi quattro anni, sarà "Top Sponsor" delle Nazionali di calcio e "calcio a cinque". Insomma un nuovo passo per sottolineare quell'italianità sempre più rara nella nostra industria ormai sfiancata da fuga di cervelli e capitali all'estero. Così, oggi, con una certa euforia, presso il Centro Tecnico Federale della FIGC di Coverciano, Firenze, la Silicon Valley del nostro calcio, è stato dato lo storico annuncio, poco prima della classica la conferenza stampa di presentazione della partita Italia-Estonia in programma a Modena il 3 giugno e valida per le qualificazioni agli Europei 2012. Questo significa - per si occupa solo di F1 e MotoGp o solo di sport con pistoni che fanno su e giù da qualche parte - che Fiat accompagnerà gli Azzurri agli Europei 2012 in Polonia e il Mondiale 2014 in Brasile, due Paesi di fondamentale importanza strategica per il Gruppo Fiat. "Accompagnerà" nel vero senso della parola perché per i trasferimenti in occasione delle partite ufficiali, amichevoli e ritiri, lo staff della Nazionale viaggerà solo con macchine Fiat (ci mancherebbe altro che qualcuno si presenti con una Golf...) "tra le quali - spiegano a Torino - il nuovissimo Freemont, il primo veicolo Fiat frutto della partnership con Chrysler Group, che in questa prima fase dell'accordo è stata nominata "Auto Ufficiale" degli Azzurri". Freemont che è stato provato proprio a Coverciano da Cesare Prandelli e alcuni calciatori che hanno voluto conoscere da vicino com'è fatta questa nuova e attesa Freemont. (v.bo.) 
L'alunna era troppo vivace e perseguitava i compagni con atti di bullismo. La dirigente scolastica l'ha punita facendole scrivere alla lavagna: "Sono una bulla". E ora è processata davanti al tribunale di Termini Imerese (Palermo) per abuso di mezzi correzionali. Sono stati i genitori della ragazzina a querelare la direttrice che era intervenuta su sollecitazione dell'insegnante. Prima aveva rimproverato l'alunna minacciando provvedimenti disciplinari. Quando ha visto che il suo comportamento non era cambiato, l'ha condotta davanti alla lavagna e le ha fatto scrivere la frase che secondo la famiglia ha provocato alla piccola una grave mortificazione e un trauma psicologico. 
MILWAUKEE - Carlos Checa allunga nel mondiale Superbike. Per lo spagnolo è stata una doppia vittoria, visto che in gara-1 del Gp degli Usa ha vinto, anche approfittando di una caduta di Biaggi e di una gara incolore di Melandri e poi, nella gara-2 che è seguita, sulla sua Ducati lo spagnolo ha bissato consolidando la leadership iridata. GARA-1: CORSA SEMPRE IN PUGNO - Sul circuito di Miller Park, lo spagnolo della Ducati Althea, partito dalla pole position, ha in breve preso la testa della corsa, allungando sui suoi inseguitori. Alle sue spalle Smrz e Guintoli. Già al 1° giro una caduta ha coinvolto Max Biaggi e Rea. Ne ha approfittato Corser per passare in testa, seguito da Haga e Checa. Dopo un'altra scivolata, che ha tolto di scena Xaus e Fabrizio, al 6° giro il capoclassifica ha rotto gli indugi ed è passato al comando seguito da Guintoli e Camier con l'unica Aprilia rimasta in corsa. LIBERTY, DUE PILOTI SUL PODIO - Mentre Checa ha continuato la sua corsa solitaria in vetta, dietro si è accesa la bagarre con Laverty (Liberty) che ha risalito posizioni fino a portarsi al 2° posto a 5" dallo spagnolo. Negli ultimi giri l'unico brivido lo ha regalato Smrz che ha sorpassato il compagno di squadra nella corsa al podio. Marco Melandri, mai protagonista con la sua Yamaha, è finito solo al 10° posto. FUORI PROGRAMMA - Per Checa solo un piccolo curioso fuori-programma. Durante il giro d'onore, nel salutare il pubblico, è finito fuori pista nel fango. In classifica generale lo spagnolo si è portato, così, a quota 170 punti, davanti a Melandri a quota 124 e a Biaggi 3° con 117 punti. GARA-2 - Checa che ha conquistato sei delle dieci manche disputate dall'inizio della stagione, ha poi dominato anche gara-2 battendo il britannico Leon Camier su Aprilia e Max Biaggi chiudendo una giornata trionfale. Lo spagnolo ha così raggiunto i 195 punti conquistando un gran vantaggio su Melandri (134 punti) e Biaggi (133). La corsa al titolo iridato appare sempre più una cosa solo sua. Ordine d'arrivo gara-1 1. Carlos Checa (SPA/Ducati)      in 38:46.915 2. Jakub Smrz (CZE/Ducati)           38:49.681 3. Sylvain Guintoli (FRA/Ducati)     38:51.008 4. Leon Camier (GBR/Aprilia)         38:55.800 5. Eugene Laverty (IRL/Yamaha)       39:02.633 Ordine d'arrivo gara-2 1. Carlos Checa (SPA/Ducati)      en 38:22.082 2. Leon Camier (GBR/Aprilia)         38:29.276 3. Max Biaggi (ITA/Aprilia)          38:30.816 4. Eugene Laverty (IRL/Yamaha)       38:36.296 5. Michel Fabrizio (ITA/Suzuki)      38:36.832 CLASSIFICA MONDIALE (dopo 5 prove) 1. Carlos Checa  (SPA/Ducati)        p. 195 2. Marco Melandri (ITA/Yamaha)      134 3.  Max Biaggi (ITA/Aprilia)         133 4. Eugene Laverty (IRL/Yamaha)       109 5. Leon Haslam (BMW)                 95 Leggi i commenti I commenti dei lettori 
