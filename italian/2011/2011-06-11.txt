Gli ultimi hanno detto “arrivederci” alla scuola ieri e si sono tuffati nel relax delle vacanze estive. Ma ci sono ancora 66 mila ragazzi piemontesi cui tocca ancora affrontare i fatidici esami finali: durante la settimana che sta per iniziare in 36 mila sosterranno quello di terza media, mentre in 30 mila si stanno preparando alla maturità, che parte mercoledì 22 giugno. Nelle secondarie di primo grado si comincia martedì, anche se una parte delle scuole farà slittare il via a mercoledì perché nei loro edifici si è svolto il referendum. Ogni scuola può organizzare le prove come crede, ma di solito l’ordine è questo: si parte con lo scritto di italiano, poi quello di matematica e scienze, i due di lingua straniera e la prova nazionale Invalsi, prevista per lunedì 20 giugno in tutti gli istituti d’Italia. Per quest’ultima ci sono 30 minuti in più rispetto all’anno scorso, ossia un quarto d’ora “extra” sia per il test di italiano che per quello di matematica. Si chiude con il colloquio su tutte le materie e, come è prassi da ormai due anni, il voto in decimi verrà fuori dalla media delle cinque prove scritte, di quella orale e della valutazione di partenza. Insomma, spiega Lorenza Patriarca, preside dell’istituto Tommaseo, "è un esame molto impegnativo e dall’esito molto incerto". Un tempo il colloquio consentiva maggiori “spazi di manovra”, mentre ora è più difficile sfuggire alla fredda media aritmetica. Così, racconta la dirigente, "i ragazzi, che sono al primo esame della loro vita, hanno molta più ansia rispetto a qualche anno fa". A dare un po’ di conforto, però, ci pensano i dati dell’anno scorso: in Piemonte non ce l’ha fatta l’1,9 per cento degli ammessi, con oscillazioni che vanno dallo 0,1 della provincia di Asti al 5,5 di Torino città. Anche la macchina organizzativa è pronta, nonostante qualche fatica nel trovare i presidenti di commissione. Perché già di per sé i dirigenti scolastici sono meno del dovuto e in più alcuni hanno rinunciato a coordinare gli esami (a differenza delle superiori, per le medie non sono previsti bonus economici). E chi ha accettato dovrà gestire più commissioni. A Torino, comunque, non ci saranno problemi: «Gli esami si svolgeranno regolarmente, nessuna criticità in vista», garantisce il direttore dell’Ufficio scolastico provinciale, Alessandro Militerno. Mentre gli alunni di terza media saranno “sotto torchio” e quelli di quinta superiore avranno il naso nei libri, gli altri attenderanno le pagelle. Anche quest’anno incombe l’incubo dello sciopero degli scrutini, che lo scorso anno paralizzò diversi istituti. Questa volta i Cobas del Piemonte lo hanno indetto per martedì e mercoledì, ma sono stati presi un po’ in contropiede, da un lato dai referendum e dall’altro dai dirigenti che hanno anticipato le operazioni. Alcuni di loro, denuncia il coordinatore del sindacato, Pino Iaria, "hanno svolto gli scrutini prima che la scuola finisse. Li abbiamo diffidati e ora valuteremo con alcuni genitori la possibilità di fare denuncia perché gli studenti non hanno avuto il diritto di recuperare fino all’ultimo giorno". 
ROMA - La bufera s'attenua. Come ogni buon uragano d'estate, dopo la grandinata dei giorni passati, finalmente è arrivata una giornata di (relativa) tregua. Nel vorticoso, spesso travolgente caso-calciosommesse si respira. Non diciamo che sia pace firmata e definitiva, perché in un uragano del genere conviene andarci coi piedi di super-piombo a battezzarlo concluso, ché il rischio di scottarsi è altissimo. Ma dopo le ore di arresti e confessioni sono arrivate quelle delle scarcerazioni e delle marce indietro. Persino della cautela degli inquirenti. LEGALE PAOLONI: "COMPORTAMENTO SUPERFICIALE" - E' stata la giornata in cui il celebre super protagonista Marco Paoloni, che dopo aver scelto - consigliato dai suoi legali - di fare una gran marcia indietro smentendo tutto e il contrario di tutto, ha cominciato a pensare, immaginiamo sempre sotto "dettatura legale", a come rimediare ai danni rimasti. La sua posizione è sostanzialmente quella del 'fanfarone' che fa del millantato credito il suo cavallo prescelto. Persino il suo avvocato Emanuela Di Paolo ha detto, dopo averlo incontrato in carcere, che il suo assistito "ora vuole risolvere i problemi che ha creato con il suo comportamento superficiale, diciamo disinvolto..." e ha detto di aver chiesto per lui gli arresti domiciliari. PAOLONI, CHIESTI I DOMICILIARI - La moglie dell'ex portiere della Cremonese e poi del Benevento, Michela,  uscita dal carcere, ha detto:. "Oggi sta bene ed è soddisfatto del suo interrogatorio". Potrebbe essere, a sentire sempre il suo avvocato, che il procuratore di Cremona, Roberto Di Martino, non intenda risentirlo. Per quel che serve, dopo che lui ha confessato, in sei ore, di essere qualcosa di simile a uno sbruffone. "Non credo lo voglia risentire  -  ha detto sempre la Di Paolo - anche se penso non gli abbia creduto. E io ho chiesto per lui i domicilari". "Ci sono stati dei sequestri - spiega ancora l'avvocato - l'attività investigativa ha fatto il suo corso. Inoltre, non esiste più il problema del danno potenziale alle società di calcio...". Il suo futuro, conclusa questa brutta vicenda? "E' una cosa di cui non dobbiamo e possiamo occuparci. Lui si preoccupa della sua famiglia e di sua figlia". DOMICILIARI PER DUE - Oggi, oltre alle parole dei difensori (legali e familiari) del portiere fanfarone, è stato quello, come si diceva, delle scarcerazioni. perché gli inquirenti hanno, a quanto pare, le idee chiare. Se Paoloni rimane difatti in carcere, e con lui il calciatore Antonio Bellavista, se ne vanno a casa, anche se ai domiciliari, l'ex calciatore Gianfranco Parlato, il medico dentista Andrea Pirani e il titolare di agenzie di scommesse, Massimo Erodiani. Insomma il nucleo base dell'inchiesta. Poche parole da entrambi all'uscita dal carcere: "Voglio solo tornare a casa e riabbracciare i miei figli, a cui ho tolto 11 giorni di vita",  dice Erodiani. Anche Pirani sta in trincea: "Sono tranquillo, spiegherò quando potrò farlo". BERETTA: "PIU' CHIACCHIERE CHE FATTI" - Non vedeva l'ora di pronunciare le parole che seguono il presidente della Lega, Maurizio Beretta: "Stiamo attenti a non colpire un patrimonio di grande valore dal punto di vista sportivo, economico e di passione, come è il calcio di serie A sulla base di un confuso rumore di fondo molto diverso da fatti e notizie concrete. In questi anni, abbiamo dimostrato di poter offrire  competizioni straordinarie". Amen. INCONTRO DI MARTINO-PALAZZI - Sul fronte dell'inchiesta, infine, la settimana si aprirà con l'incontro tra il procuratore federale della Figc, Stefano Palazzi, e quello di Cremona, Di Martino. Nei giorni scorsi, il magistrato cremonese aveva mandato a Palazzi parte degli atti in copia e il procuratore federale, a sua volta, ha mandato a Cremona del materiale che Di Martino ha definito "utile".  Sembra di essere a qualcosa di simile all'atto finale. Ma forse è solo la chiusura del primo. Leggi i commenti I commenti dei lettori 
MONTREAL (Canada) - La Ferrari là davanti, secondo tempo, dietro (si fa per dire: al suo fianco, appena arretrato) solo a Sebastian Vettel che partirà in pole position nel Gp del Canada, settima prova del mondiale di formula uno in programma domani sul circuito di "Montreal. Il pilota tedesco della Red Bull, leader del mondiale e alla sesta pole stagionale, è stato il più veloce nelle qualifiche girando con il tempo di 1'13''014. Alle sue spalle, ma sempre in prima fila, come detto c'è la Ferrari di Fernando Alonso, secondo in 1'13''199 e autore della miglior prestazione stagionale in qualifica. Sorride anche l'altra Rossa, quella del brasiliano Felipe Massa, che scatterà dalla seconda fila con il terzo miglior tempo (1'13''217). Al suo fianco la Red Bull di Mark Webber (1'13''429). Terza fila per la McLaren di Lewis Hamilton e la Mercedes di Nico Rosberg, che hanno preceduto Button (McLaren), Schumacher (Mercedes), Heidfeld (Renault) e Petrov (Renault). Indietro, e non è una sorpresa, i due piloti italiani. Jarno Trulli si muoverà dalla 19esima posizione con la Lotus. Vitanonio Liuzzi è 21° con la Hispania. ALONSO: "FANTASTICO" - "E' un risultato superiore alle attese, il migliore dell'anno: abbiamo la possibilità di vincere". Fernando Alonso si gode l'eccellente prestazione della sua Ferrari -. Sono molto fiducioso, anche se dobbiamo continuare a fare un passo alla volta. Sono a pochi decimi dalla Red Bull, è il miglior risultato dell'anno, decisamente superiore rispetto a quello che ci aspettavamo. Non potevamo sperare in niente di meglio, ora vediamo quali condizioni ci saranno in gara", dice facendo riferimento al probabile peggioramento del meteo. Anche se se si dovesse correre sulla pista bagnata, però, il Cavallino può puntare in alto: "Abbiamo la chance di vincere". VETTEL: "SENZA KERS SARA' DURA IN PARTENZA" - Ci sarà da lottare". Sebastian Vettel avrà bisogno dei cavalli supplementari del Kers per resistere alle Ferrari nei primi metri del Gp del Canada. Il sistema di recupero dell'energia cinetica ha creato problemi alla Red Bull di Mark Webber, costretto a saltare l'ultima sessione di prove libere. "Se ho un problema, non ho scelta e non posso fermarli", dice pensando ai piloti della Ferrari. Senza Kers al via, sarà impossibile difendere il primato. "In questo weekend non ho avuto guai e il sistema funziona al meglio. Mark ha avuto un problema oggi, penso che la squadra possa sistemarlo ma dobbiamo comunque aspettare e vedere", aggiunge il campione del mondo. Sappiamo che non è il tracciato più adatto a noi, visto che ci piacciono i curvono veloci. Ma oggi avevamo il pacchetto più veloce, quindi possiamo essere fiduciosi. Non è mai facile e non sarà facile nemmeno domani, come del resto è capitato anche nelle ultime due gare. Siamo pronti a lottare, vediamo cosa succede", MASSA: "CHE BELLO PARTIRE COSI' AVANTI!" - Felipe Massa sorride dopo il terzo posto conquistato nelle qualifiche del Gp del Canada. Il pilota brasiliano della Ferrari è alle spalle del suo compagno, Fernando Alonso, secondo in griglia. "E' un buon weekend per noi, finora abbiamo fornito ottime prestazioni. Siamo riusciti a mantenere un buon passo rispetto alla Red Bull, il gap è minimo", dice pensando al divario che separa le rosse dalla monoposto di Sebastian Vettel, autore della pole position. "E' bello partire da una posizione migliore rispetto a quelle che avevamo ottenuto sinora. Il meteo probabilmente cambierà, ma possiamo comunque contare su un'ottima posizione di partenza", aggiunge il paulista. GRIGLIA DI  PARTENZA Prima fila: 1. Sebastian Vettel (Ger) Red Bull 1'13"014; 2. Fernando Alonso (Spa) Ferrari 1'13"199; Seconda fila: 3. Felipe Massa (Bra) Ferrari 1'13"217; 4. Mark Webber (Aus) Red Bull 1'13"429; Terza fila: 5. Lewis Hamilton (Ing) McLaren Mercedes 1'13"565; 6. Nico Rosberg (Ger) Mercedes 1'13"814; Quarta fila: 7. Jenson Button (Ing) McLaren Mercedes 1'13"838; 8. Michael Schumacher (Ger) Mercedes 1'13"864; Quinta fila: 9. Nick Heidfeld (Ger) Lotus Renault 1'14"062; 10. Vitaly Petrov (Rus) Lotus Renault 1'14"085; Sesta fila: 11. Paul Di Resta (Sco) Force India 1'14"752; 12. Pastor Maldonado (Ven) Williams 1'15"043 Settima fila: 13. Kamui Kobayashi (Jap) Sauber 1'15"285; 14. Adrian Sutil (Gerg) Force India 1'15"287; Ottava fila: 15. Sebastien Buemi (Svi) Toro Rosso 1'15"334; 16. Rubens Barrichello (Bra) Williams 1'15"361; Nona fila: 17. Pedro De la Rosa (Spa) Sauber 1'15"587; 18. Jaime Alguersuari (Spa) Toro Rosso 1'16"249; Decima fila: 19. Jarno Trulli (Ita) Lotus 1'16"745; 20. Heikki Kovalainen (Fin) Lotus 1'16"786; Undicesima fila: 21. Vitantonio Liuzzi (Ita) Hispania 1'18"424; 22. Timo Glock (Ger) Virgin 1'18"537; Dodicesima fila: 23. Narain Karthikeyan (Ind) Hispania 1'18"574; 24. Jerome D'Ambrosio (Bel) Virgin 1'19"414. Leggi i commenti I commenti dei lettori 
MILANO  - In Inghilterra è diventato il rompicapo dell'estate. Chi prenderà il posto di Paul Scholes al Manchester United? Molti gli obiettivi, per ora nulla di concreto. In cima alla lista dei desideri c'è Wesley Sneijder con uno sponsor d'eccezione: Josè Mourinho. Il nerazzurro non è il solo ad interessare allo United. Al nome dell'interista vengono, infatti, affiancati quelli di Luka Modric e Samir Nasri. Entrambi nella lista di Sir Alex Ferguson. Ma, come riporta il Daily Mail, non sono trattative facili da portare a termine. Per Modric ci sarebbe, infatti, il veto di Harry Redknapp, deciso a tenerlo a Londra. NASRI - Per Nasri, che piace anche all'Inter, ci sarebbe la volontà di Wenger di cederlo, ma non in Premier. Per l'olandese la questione è più intricata. Il furetto ha più volte detto di voler restare a Milano, ma è chiaro che in caso di offerta monstre il club di Massimo Moratti ci penserebbe prima di rifiutare. Inoltre, a spingere perché l'affare vada in porto, ci sarebbe Josè Mourinho, grande amico di Alex Ferguson. I due si sarebbero sentiti più volte e il portoghese avrebbe consigliando al tecnico scozzese di percorrere tutte le strade possibili per arrivare al nerazzurro. THIAGO MOTTA ANCORA ZENIT  - Il procuratore del brasiliano, Dario Canovi è ancora in attesa di incontrare i dirigenti dell'Inter per il rinnovo. Ad oggi non sono arrivate telefonate dal club di Palazzo Saras. La situazione sta diventando ambigua. Canovi non perde tempo. "Lui è il miglior centrocampista dell'Inter, ha un valore importante  -  dice l'agente a Radio Sportiva -: se ci saranno offerte importanti le esamineremo. La Roma? Per chi vuole giocare in Nazionale l'Italia è preferita rispetto all'estero, Thiago ci tiene tantissimo a giocare i prossimi europei, ha chiesto a Prandelli se andare all'estero sarebbe un problema in chiave nazionale, ma la Serie A è sempre la preferita". Canovi ricordando che "c'è un interesse dello Zenit ma per ora solo verbale, la squadra russa non ha ancora fatto alcun offerta concreta all'Inter. Io non dico mai no a nessuna ipotesi, bisogna esaminare con attenzione tutte le possibilità". UN PREMIO AL CAPITANO - Javier Zanetti, è stato insignito di un nuovo riconoscimento a Buenos Aires. Il capitano dell'Inter ha ricevuto un premio per il suo impegno nel sociale con la Fondazione Pupi. Alla cerimonia organizzata dal deputato Avelino Tamargo erano presenti oltre alla famiglia di Zanetti anche i bambini della Fondazione. Leggi i commenti I commenti dei lettori 
TORINO - Francesco Molinari, secondo con 202 colpi (66 68 68), e Matteo Manassero, 12° con 204 (66 68 70), saranno in corsa per il titolo nel BMW Italian Open, in corso sul percorso del Royal Park I Roveri G&CC a Fiano Torinese. Ha mantenuto il comando con 200 colpi (64 68 68) l'inglese Robert Rock, 34enne di Rugeley senza titoli nel circuito, ma in una classifica molto corta dovrà guardarsi nel giro finale dalla concorrenza di almeno diciannove concorrenti racchiusi nell'arco di cinque colpi, tra i quali c'è anche Lorenzo Gagli, altro splendido protagonista azzurro, 15° con 205 (68 66 71) al quale la matematica non nega possibilità. Rock ha due colpi di vantaggio su Molinari e sull'inglese Gary Boyd, sullo svedese Niclas Fasth, sul sudafricano Jbe Kruger, sullo spagnolo Pablo Larrazabal e sull'olandese Joost Luiten. Seguono con 203 il francese Gregory Bourdy, il gallese Rhys Davies, l'inglese Lee Slattery e lo scozzese Peter Whiteford, mentre Manassero ha la compagnia dell'olandese Floris De Vries e dell'inglese Chris Wood. Ha effettuato una bella rimonta Andrea Pavan, da 58° a 20° con 206 colpi (68 72 66), dopo un ottimo 66, ha migliorato la propria posizione Alessandro Tadini, da 40° a 37° con 208 (69 70 69), ed è sceso Emanuele Canonica, da 40° a 57° con 211 (67 72 72). Turno da dimenticare per il nordirlandese Darren Clarke, 63° con 212, dopo un 75, e per il danese Thomas Bjorn, 73° con 215, che ha girato in 76. Leggi i commenti I commenti dei lettori 
ROMA - Colpo di scena nella corsa per il vertice del Fondo monetario internazionale: il governatore della Banca d'Israele, Stanley Fischer, avrebbe infatti depositato la sua candidatura per la direzione generale dell'Fmi. Lo ha riferito oggi l'emittente dello stato ebraico Channel 2. La notizia, non ancora confermata ufficialmente dalla Banca centrale israeliana, è giunta poco dopo la scadenza del termine massimo stabilito per la presentazione delle candidature alla successione di Dominique Strauss-Kahn. Fischer entrerebbe dunque a sorpresa a scombinare le carte di quella che era ormai diventata una sfida a due fra il ministro francese delle finanze, Christine Lagarde e il governatore della Banca centrale del Messico, Agustin Carstens. Ieri, ultimo giorno utile per le candidature, c'è stato infatti il ritiro dei due possibili concorrenti:  Grigory Marchenko del Kazakhstan e Trevor Manuel del Sudafrica. Fischer, 67 anni, economista rispettato per avere aiutato il suo paese a superare la crisi finanziaria internazionale, ha già occupato un ruolo di primo piano alla banca mondiale ed è stato numero due dell'Fmi. Nello scorso mese di marzo aveva accettato un secondo mandato di cinque anni alla guida della banca centrale d'Israele. In queste settimane sia Lagarde che Carstens hanno fatto un'intensa campagna elettorale per cercare di ottenere i favori dei grandi elettori del Fondo: la Lagarde si è mossa soprattutto per superare l'eccezione dei Brics, i paesi delle nuove economie emergenti, che chiedono finalmente un direttore generale non europeo; Carstens, al contrario, ha fatto di tutto per rassicurare l'Europa. I 24 membri del board del Fmi si riuniranno a fine giugno per prendere la decisione finale. La Lagarde era data favorita, ma una confermna della presenza di Fischer nella corsa per il posto di Strauss-Khan rimetterebbe in moto tutte le diplomazie e i corteggiamenti, soprattutto verso Brasile, Indiaa, Cina e Russia. 
WASHINGTON - La leader della minoranza democratica della Camera dei rappresentanti, Nancy Pelosi, ha chiesto le dimissioni del deputato dello stato di New York, Anthony Weiner. E lui ha reso noto che si autosospenderà dalla Camera per poter entrare in un centro di riabilitazione. Il Rappresentante aveva ammesso di aver inviato sue fotografie in mutande a diverse sue sostenitrici e oggi è emerso che ha scambiato messaggi anche con una liceale diciassettenne. Astro nascente del partito, tra i favoriti per la candidatura alla poltrona di sindaco di New York, Weiner è sposato con il capo dello staff del segretario di Stato Hillary Clinton. A celebrare le nozze fu proprio l'ex presidente Bill Clinton. "Il deputato Weiner ha l'amore della sua famigla, la fiducia dei suoi elettori e la consapevolezza di aver bisogno d'aiuto", ha detto la Pelosi nella dichiarazione. "Lo invito con urgenza a cercare questo apiuto senza le pressioni derivanti dalla sua posizione di membro del Congresso". Nelle ultime ore si sono moltiplicati gli sforzi dei democratici per far cadere la testa di Weiner e mettere a tacere lo scandalo. Appelli alle dimissioni sono arrivati che dal deputato Steve J. Israel, che ha detto che Weiner chiaramente ha bisogno di curarsi per i suoi "comportamenti inappropriati". La presidente del partito democratico, Debbie Wasserman Schultz, ha definito "indifendibile" il comportamento di Weiner e ha detto che il suo ruolo nel Congresso è "insostenibile". "Questo affare ignobile è diventata una distrazione inaccettabile", ha detto. 
