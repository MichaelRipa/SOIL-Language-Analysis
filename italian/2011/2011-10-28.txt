Carri armati, motoscafi, elicotteri da guerra e blindati al Circo Massimo. Da un paio di giorni l'area archeologica si sta riempiendo di mezzi militari in vista delle celebrazioni del 4 novembre, festa dell'Unità nazionale e delle Forze armate. "Il Circo Massimo si è trasformato in un grande cantiere transennato, a cui è impedito l'ingresso ai cittadini, e tutta l'area adiacente sta subendo forti disagi per il traffico", protesta Gianluca Peciola, consigliere provinciale di Sinistra Ecologia e Libertà, denunciando la contraddizione tra la decisione del sindaco Gianni Alemanno di vietare le piazze per le manifestazioni  e i cortei e la disponibilità dimostratata invece verso le forze armate. LE FOTO "In materia di manifestazioni pubbliche - continua Peciola - il centrodestra utilizza due pesi e due misure. Per le prove di guerra in pieno centro storico c'è la massima libertà, mentre per le manifestazioni politicamente scomode, che denunciano la crisi economica e l'incapacità del governo Berlusconi, viene sospeso l'esercizio della democrazia". E ancora: "Ribadiamo l'inopportunità dell'allestimento al Circo Massimo di questa mostra, che rischia di provocare serie conseguenze sotto il profilo ambientale in un'area di tale pregio archeologico. Ci chiediamo come mai la sovrintendenza abbia concesso l'autorizzazione allo svolgimento di questa esibizione di mezzi militari in un patrimonio storico e archeologico unico al mondo come il Circo Massimo. Sul piano simbolico, poi, ci sembra inaccettabile che si continui a manifestare una cultura militarista lontana dalla sensibilità del nostro popolo; mentre su un piano strettamente economico, riteniamo incredibile che mentre il Paese affoga in una delle peggiori crisi economiche della sua storia, sia sprecato denaro pubblico per una manifestazione militare". Sel chiede l'immediata rimozione dei mezzi militari dal Circo Massimo. "Roma non è zona di guerra", conclude Peciola. 
Lamanna 6 - Si vede arrivare avversari da tutti i lati. E forse, a un certo punto, si chiede pure quanti Insigne ci siano in campo. Beffato con astuzia sui gol, ne evita altri con riflessi e agilità da felino. Crescenzi 4,5 - Comincia a sbagliare del primo minuto e non si ferma più. Fuori posizione sul gol di Insigne, soffre il folletto pescarese, cui basta pigiare sull'acceleratore per seminarlo. Borghese 5 - Becca un cartellino giallo per manifesta lentezza, ci mette il fisico quando può. Ma contro avversari che sfrecciano come Maserati, fa la figura del tir ingolfato. Vedi gol del 2-0 e altre allegre scorribande abruzzesi. Dos Santos 5,5 - Nella prima frazione è l'unico a non perdere la bussola sui "mila" cross che piovono da entrambe le fasce. Lento nella chiusura su Kone nell'occasione del raddoppio pescarese. Polenta 5 - Il nome di Zanon lo ricorderà un po', per tutte le volte che l'ha letto su quella maglia. Il difensore del Pescara scende spesso e, specie nel primo tempo, pennella traversoni che è un piacere. Non per i tifosi del Bari, ovviamente. De Falco 5,5 - Gli manca un bel po' Donati, là in mezzo, anche se nella ripresa riemerge. In definitiva, però, perde il duello a centrocampo con Cascione. Kopunek 4 - Colpevole quanto Crescenzi sul gol dello 0-1, quando abbozza un anticipo su Insigne consegnandogli le chiavi dell'area di rigore. Travolto dai ritmi del Pescara. Non gli si chiedeva di fare il Donati, ma almeno il Kopunek (1' st Scavone 6 - Fa tanto lavoro sporco e tenta qualche inserimento, senza fortuna). Rivas 5,5 - E' uno di quelli che potrebbero accendere la luce, ma troppo spesso dimentica la lampadina. Nel recupero del primo tempo ha il pallone del pareggio, ma fallisce l'occasione. Buone due giocate illuminanti fra il 16' e il 17' della ripresa, poi la sostituzione (del 22' st Caputo 5 - Uno, due, tre, quattro tiri. Nessuno in porta. Un neo che gli nega la sufficienza). Forestieri 6 - Qualche giocata interessante, a corrente alternata. Regala a Caputo l'assist per il possibile 1-2, non sfruttato. Fra gli ultimi a mollare. De Paula 4 - L'Immobile del Pescara mancava. L'immobile del Bari, no (dal 1' st Stoian 5,5 - Porta un po' di brio e di incisività nell'attacco del Bari, ma è ancora troppo fumoso). Marotta 6 - Per il suo shakerarsi fra i difensori azzurri, meriterebbe un po' di fortuna in più. Che sia un rimpallo fortunato o qualsiasi altro bacio divino: purché sia un premio a tanta fatica. Anche stavolta per nulla. All. Torrente 5,5 - Chiede ai suoi la partita perfetta ma manda in campo quella che - con il senno di poi, è vero - non si rivela come la squadra migliore. Cambia in corsa e quasi non riprende in mano la partita, ma Insigne gli raffredda ogni entusiasmo. Unica attenuante: questo Pescara sta facendo il Barcellona contro chiunque. Magra soddisfazione, che non regala punti. 
BARI  - Non si può più parlare di sorpresa, per quel che riguarda il Pescara di Zeman: gli abruzzesi impongono la propria legge anche al San Nicola, conquistando il terzo successo esterno di un campionato al di sopra di ogni aspettative. Ne fa le spese un Bari che regala un tempo agli ospiti e non trova il varco giusto per riaprire la partita nei secondi 45'. Mattatore della serata è Lorenzo Insigne, lasciato per il secondo anno consecutivo dal Napoli a crescere alla corte di un vero maestro di calcio come Zeman: il brevilineo attaccante dell'Under 21 segna due gol pesanti quanto belli, dimostrando classe e visione di gioco. BARI NON PERVENUTO ALL'INTERVALLO - Nel primo tempo si gioca ad una porta sola: il Bari rimane con gli spogliatoi nella testa, mentre al 18' è già Insigne-show. L'attaccante riceve palla da una rimessa laterale, ridicolizza il diretto avversario con uno splendido controllo a seguire e infila Lamanna in uscita. Lo stesso Insigne e Togni daranno parecchio da fare al portiere dei 'galletti', mentre bisognerà la difesa per vedere all'opera Pinsoglio, mandato in campo all'ultimo istante da Zeman per il forfait di Anania. MAGNIFICO INSIGNE - La pressione del Bari è continua ma è proprio nel momento migliore dei biancorossi che è ancora Insigne a bucare la difesa pugliese, impostando l'azione che lo porterà al gol del raddoppio, dopo un intelligente triangolo con Koné. Nonostante i fischi del pubblico amico (che arriva addirittura agli 'olé' irridenti quando il Pescara fa un po' di torello), il Bari attacca ancora con la forza della disperazione ma Caputo, pur caparbio, non riesce a trovare la giusta precisione; gli ospiti, dal canto loro, graziano i biancorossi di Torrente in almeno due circostanze, con Maniero e con il solito Insigne, indiscusso man of the match. MODENA VINCENTE AL PHOTOFINISH - Il primo anticipo di giornata, quello delle 19, aveva invece regalato il quarto risultato utile di fila al Modena di Bergodi, la cui panchina ha decisamente riacquistato solidità. È Carini, a due minuti dal novantesimo, a punire un Ascoli non abbastanza cattivo agonisticamente, soprattutto in fase offensiva dove Papa Waigo ha le polveri bagnate. Il senegalese divora un'occasione ghiotta nel primo tempo, a mezzo metro dalla porta, e si fa vedere poco nella ripresa, vanificando il buon lavoro dei compagni sulle corsie esterne. EMILIANI CINICI E FORTUNATI - Dal canto suo, il Modena gioca in maniera ordinata ma non sembra voler più del punticino: ciò nonostante, la squadra emiliana è efficace quando si fa vedere dalle parti di Guarna. La prima frazione di gioco si apre e si chiude allo stesso modo, ovvero con due reti annullate per fuorigioco ai canarini, a Fabinho prima e a Stanco poi. Si fanno notare ancora meno nella ripresa gli ospiti, ma quando lo fanno, il loro colpo è da ko: cross di Gilioli dalla sinistra per la zuccata di Carini, quando l'Ascoli non ha più tempo per imbastire una vera reazione. Per i marchigiani resta il -1 in classifica, per Castori è un altro boccone amaro. BARI-PESCARA 0-2 (0-1) BARI (4-2-3-1): Lamanna 5.5; Crescenzi 5, Borghese 5, Dos Santos 5, Polenta 5; Kopunek 4.5 (1's.t. Scavone 5), De Falco 5; De Paula 4.5 (1' s.t. Stoian 5.5), Forestieri 6, Rivas 6 (22' s.t. Caputo 5); Marotta 5. In panchina: Koprivec, Ceppitelli, Bellomo, Defendi. Allenatore: Torrente 5. PESCARA (4-3-3): Pinsoglio 6; Zanon 6.5, Brosco 6, Capuano 6, Balzano 6; Gessa 6.5 (7' s.t. Kone 6), Togni 6.5, Cascione 6; Sansovini 6 (13' s.t. Soddimo 6), Maniero 6 (33' s.t. Verratti sv), Insigne 8. In panchina: Anania, Romagnoli, Petterini, Giacomelli. Allenatore: Zeman 7. ARBITRO: Baracani di Firenze 6. RETI: 18' pt e 21' st Insigne. NOTE: serata temperata, terreno in buone condizioni. Spettatori paganti 1.621, incasso di euro 22.990,00, abbonati 4.440, quota 28.000 euro. Ammoniti: Borghese, Togni, Gessa, Brosco. Angoli: 7-4 per il Pescara. Recupero: 1', 3'. ASCOLI-MODENA 0-1 (0-0) ASCOLI (4-3-3): Guarna 6; Gazzola 5, Peccarisi 5, Faisca 5, Tamburini 6; Parfait 6, Vitiello 6 (23' st Falconieri sv), Pederzoli 5 (27' st Di Donato sv); Sbaffo 6, Soncin 5.5 (1' st Beretta 5), Papa Waigo 5. In panchina: Maurantonio, Giovannini, Boniperti, Andelkovic. Allenatore: Castori 5 MODENA (4-4-2): Caglioni 6.5; Jefferson 6, Turati 6, Perna 6, Carini 7; Nardini 6, Dalla Bona 6, Giampà 6, Fabinho 6 (40' st De Vitis sv); Stanco 6, Greco 6 (26' st Gilioli sv). In panchina: Guardalben, Petre, Bernacci, Ciaramitaro, Milani. Allenatore: Bergodi 6 ARBITRO: Tommasi di Bassano del Grappa 6 RETE: 43' st Carini NOTE: serata fresca, terreno in discrete condizioni. Spettatori 2.653 (incasso 20.146,42 euro) ammoniti Gazzola, Di Donato, Peccarisi, Nardini. Angoli 4-4. Recupero 1', 4'. Leggi i commenti I commenti dei lettori 

CATANIA - Archiviato il buon pareggio sul campo della Lazio, in casa Catania si pensa al Napoli, ostico avversario degli etnei nell'anticipo pomeridiano della decima di campionato. Vincenzo Montella, napoletano di Castello di Cisterna, non può nascondersi quando si tratta di delineare le difficoltà che affronteranno i rosso-azzurri: "Il Napoli è la squadra più difficile da affrontare in questo momento - ha dichiarato il tecnico del Catania - Non mi aspetto una partita spettacolare, loro non fanno giocare gli avversari. La nostra arma in più può essere il cinismo, se riusciremo a metterlo in campo. I partenopei hanno forza, qualità e ci possono mettere in difficoltà". "PER NOI UN ESAME DI LAUREA" - "Sono ben organizzati sia in attacco che in difesa  -  continua l'Aeroplanino, sotto la cui guida il Catania ha raccolto undici punti in otto gare - anche il Napoli ha giocato mercoledì una partita impegnativa, entrambe le squadre stanche. Loro giocano a memoria: dobbiamo valutare il nostro sistema di gioco durante la gara e capire se e come modificare il nostro modulo per bloccarli. Il Napoli attacca sempre con più giocatori, bisogna prestare attenzione. Per noi sarà uno dei tanti esami di laurea. Sono tanti i loro giocatori che mi piacciono: preferisco Maggio, perché ha una forza fisica particolare: è un campione". "CAVANI O MASCARA? NON CAMBIERA' MOLTO" - Con il Napoli, gli unici ricordi di Montella sono da avversario, mentre conosce molto meglio Walter Mazzarri, suo tecnico alla Samp nella stagione 2007-08: "Io nasco e cresco a Napoli, ma non sono stato mai un tifoso del Napoli  -  ammette l'allenatore dei siciliani - conosco bene Mazzarri e non cambia mai nulla tatticamente. Walter è un ottimo allenatore dà ai suoi la giusta mentalità. Per noi non cambierà molto se giocherà Mascara o Cavani: sicuramente cambiano le caratteristiche del singolo giocatore, ma non il modulo da bloccare. Il Napoli gioca sempre bene, sia al San Paolo che lontano dal suo campo. Può lottare per lo scudetto, la squadra è cresciuta molto negli ultimi anni: ha ottenuto continuità e maturità". SI VA VERSO LA DIFESA A 5 - Montella non si sbilancia sulla formazione, ma ammette che ultimamente la squadra ha subito troppi gol per vie centrali e intende intervenire: verosimile quindi un ritorno al 5-3-2, con Bergessio e Lopez confermati in avanti perché a Roma, parola dell'Aeroplanino, "è andata bene". Il tecnico etneo rimane abbottonato sul resto degli uomini, intenzionato a valutarne le condizioni fisiche alla luce dell'impegno di mercoledì scorso all'Olimpico. Leggi i commenti I commenti dei lettori 
PALERMO - Se fosse stato Pantagruel a inseguire la sua Moby Dick la avrebbe trovata qui. La balena bianca dei foodies, gli amanti del mangiare bene e bere meglio: diecimila metri quadrati di superficie ammantati di pietra lavica e vetro, cinquanta aziende coinvolte, oltre settanta botteghe, due pupi siciliani giganteschi che pendono scintillanti dal soffitto. Si presenta come l'incarnazione del desiderio la Vecchia Dogana, la fabbrica specializzata nel food&beverage sorta nell'imponente edificio restaurato all'insegna dell'innovazione e del design nel porto di Catania. GUARDA / Il video Una scommessa su cui ha puntato un consorzio di privati che ha deciso di rilanciarsi a partire dall'enogastronomia e scegliendo partner d'eccellenza, come Gambero Rosso che ha impiantato all'interno della struttura una scuola di cucina che prevede corsi per tutti i livelli, da quelli base per cuochi novelli a quelli advance per chef professionisti. "Abbiamo puntato sulla Sicilia e su Catania perché questo si è rivelato un territorio sempre più vivace" dice Carlo Ottaviano, direttore editoriale del Gambero Rosso, il quale non esclude la possibilità, se l'esperienza di Catania risultasse vincente, di aprire un'altra sede a Palermo. Ma oltre che un interessante polo di formazione, il più importante a sud di Roma con un indirizzo mirato alle start-up lavorative e al ricambio generazionale, Vecchia Dogana si presenta come un luogo dove turisti, siciliani e, soprattutto, i catanesi potranno passare piacevolmente il tempo. Un tempo che si potrà declinare nelle maniere più diverse "Mi auguro che questo posto  sia frequentato da una clientela diversificata" dice Giuseppe Indorato, titolare di Nero Maialino una bottega a metà strada fra la macelleria e la salumeria. Indorato si fa ancora il segno della croce sperando che il suo investimento si riveli fruttuoso, e aggiunge "sono audace e credo che Vecchia Dogana sarà un punto di svolta: ci verranno i turisti appena scesi dalle navi da crociera, ma ci verrà la mattina la signora alla ricerca di un prodotto particolare, ci verranno il sabato e la domenica le famiglie per mangiare bene e sano e la sera i ragazzi dell'università, attratti dal buon vino, dagli stuzzichini insoliti, dai prezzi contenuti e dall'ampia scelta di intrattenimento". GUARDA / Le foto dell'inaugurazione La Vecchia Dogana infatti ospita anche un cinema 6D, una Game City, un museo di pupi siciliani che organizzerà presto degli spettacoli e due bellissimi cortili che si animeranno di concerti ed eventi. Per assaporare il tempo non basterà che scegliere fra le golosità salate, i vini e le delizie dolci. A fiancheggiare la gelateria siciliana un marchio storico che dall'Emilia Romagna ha conquistato il mondo, Babbi che dal 1958 affianca i gelatai artigiani, imponendo per il suo marchio solo l'utilizzo di prodotti del territorio e stagionali. All'inaugurazione Babbi ha stupito offrendo gelato di primizia di mandarino, di pesca bianca e fico d'india. E se si cade troppo in tentazione, fra una salumeria e un panificio c'è anche una parafarmacia pronta a offrire tisane di pronto rimedio. Alla sua apertura, Vecchia Dogana di vecchio non ha più nulla, anzi è talmente tirata a lucido che si stenta a sentire il profumo della tradizione, che forse però non si farà rimpiangere se si trasformerà  in nuova interpretazione del gusto. Quello che è mancato, almeno nel suo primo giorno di apertura, è un pizzico di autenticità, forse ci si sarebbe aspettati più un buon succo di arancia piuttosto che una spremuta di mango o un berry mania da franchising e nella libreria Librando avrebbe fatto piacere trovare almeno un libro di cucina siciliana piuttosto che manuali per la preparazione del sushi. Ma tutto si può perdonare, il porto di Catania è il protagonista assoluto e nel giorno in cui vengono tagliati i fondi statali per il Ponte sullo Stretto, si può sperare che operazioni come quella di Vecchia Dogana rilancino l'affascinante progetto sulle autostrade del mare. Che in questo caso sarebbero anche del gusto. 
ROMA - Il piatto forte della sesta giornata della serie A1 di volley si gioca senza dubbio nell'anticipo di sabato alle 17.30. In campo la capolista Casa Modena opposta all'inseguitrice Itas Diatec Trentino (rientrano Djuric e Sokolov). In serata (ore 20.30) poi tocca a Cuneo, stordita dall'inattesa batosta casalinga di Champions League, ospitare il fanalino di coda Ravenna ancora a secco di vittorie. Una volta chiusi gli impegni di campionato, Trento e Bre Banca penseranno alla sfida di martedì a Cagliari che assegna il primo trofeo italiano della stagione: la Supercoppa, quest'anno targata Mondo. Nelle altre gare di campionato Macerata, seconda e imbattuta, vola a Vibo Valentia dove si confronta con la regina dei tie break. Finora la Tonno Callipo ha chiuso tutte le partite al quinto set. I precedenti sorridono alla Lube che è tornata con un successo tredici volte, conoscendo solo quattro ko. Molto equilibrato, almeno sulla carta, il match tra Verona e Monza, pronte a sbaragliare la concorrenza per la quinta piazza. Una posizione che fa gola pure all'Andreoli Latina che in casa trova un Piacenza in difficoltà. Per la Sisley Belluno, gara numero seicento della sua storia (con 443 vinte e 156 perse), derby veneto contro la neopromossa Fidia Padova. Due squadre a caccia di punti per dare ossigeno a una graduatoria deficitaria. La storia è a favore dei padroni di casa con cinquanta vittorie contro le quattordici patavine. Quindi riflettori puntati sul PalaCasaModena dove, per misurare le ambizioni della banda guidata in panchina da Bagnoli e in campo dalla regia del finlandese Mikko Esko autore di un buon avvio di stagione, arriva l'Itas Diatec. Esko contro Trento non è una partita qualsiasi. "E' un match diverso sia per il valore della squadra, sono i più forti in Italia e nel mondo, che per la classifica. Ci serve una buona prova". E poi non dimentichiamo l'emozionante semifinale scudetto dell'anno scorso finita a gara cinque. "In quella occasione ero infortunato e ho seguito le partite da fuori e devo ammetter che è stata un'impresa arrivare a poche palle dal V-Day. Ora sarà un'altra storia". Il primo posto vi ha dato una carica speciale. "Sì, tutto l'ambiente è carico. Quest'anno si respira un'aria diversa, sono stati venduti molti abbonamenti e per domani al palazzetto si prevede il pienone". Invece dal punto di vista tecnico che sensazione avete? "Affrontare i campioni d'Italia è un buon test. Finora non abbiamo giocato contro le cosiddette squadre di vertice. Da questa partita e dalla prossima contro Macerata possiamo capire chi siamo e il nostro valore. Sono fiducioso". Rispetto al passato, siete un sestetto abbastanza rinnovato. "Una bella squadra, ben assortita capace di attaccare ogni tipo di pallone". Trovare l'intesa così in fretta è stato difficile? "Per fortuna no. Possiamo sfruttare tante soluzioni offensive. Con Anderson tutto bene, preferisce attaccare palle più alta, Kooy e in grande forma, con Dennis ormai ci conosciamo bene e con i nuovi centrali siamo già a buon punto. Insieme a Martino ho giocato di meno, ma è un talento". Quale fondamentale è il vostro punto di forza? "Quest'anno Modena ha un buon servizio ed è cresciuta tanto a muro. E poi possiamo contare su un ottimo contrattacco". Insomma tutto fila liscio. "No, c'è ancora molto da lavorare e migliorare e con Bagnoli si suda tanto a ogni allenamento. Nelle prime quattro partite siamo sempre cresciuti, poi a Padova non siamo stato bravi e c'è stato un calo. Bisogna restare sempre concentrati". Rispetto a quando sei arrivato, tre anni fa, che cosa è cambiato? "Tanto. Il primo anno facevamo fatica e nel secondo è andata meglio soprattutto la parte finale. In questa stagione c'è grande attenzione intorno alla squadra. Speriamo di non deluderli". Programma della sesta giornata. Sabato 29 ore 17.30 (diretta RaiSport 1) Casa Modena-Itas Diatec Trentino, ore 20.30 Bre Banca Cuneo-Cmc Ravenna. Domenica ore 18 Energy Resources San Giustino-M. Roma Volley (ore 17.30, diretta RaiSport 1), Tonno Callipo Vibo Valentia-Lube Macerata, Sisley Belluno-Fidia Padova, Marmi Lanza Verona-Acqua Paradiso Monza, Andreoli Latina-Copra Piacenza. Leggi i commenti I commenti dei lettori 
(dal latino littera). Fra i suoi  molti significati c'è anche quello di missiva  (lat. epistula), ovvero di strumento di comunicazione scritta. In questa accezione, la lettera è una presenza di rilievo nella politica. Infatti, in quanto comunicazione diretta e riservata, è stata (nella forma delle lettres de cachet ) uno dei veicoli di manifestazione della volontà personale, spesso arbitraria, con cui il re assoluto interveniva, con i propri ordini, nella vita del Paese  e dei sudditi. Nell'universo culturale del liberalismo la lettera, in quanto 'corrispondenza" privata, viene fatta rientrare nella sfera dei diritti soggettivi: il suo carattere personale e riservato ricade nella sfera della privacy individuale,  tanto che dalla Costituzione italiana il segreto epistolare è esplicitamente tutelato (art. 15). Anche se nella pratica democratica la lettera può avere un significato pubblico  -  come "lettera aperta" volta a informare criticamente i cittadini, a modificarne le opinioni,  a rettificare giudizi: un esempio è la Lettera a una professoressa di don Milani (1967), che denunciava il classismo della pubblica istruzione e della cultura ufficiale  -  nondimeno non è alla lettera, alla scrittura personale e segreta, che la democrazia affida un ruolo politico centrale; è semmai attraverso la parola, il dialogo e il confronto, che,  nel Parlamento,  dovrebbe formarsi pubblicamente la volontà politica della nazione. Al contrario, a dimostrazione delle recenti profonde trasformazioni della politica, la lettera si sovrappone allo spirito della democrazia ed è di nuovo il veicolo di importanti decisioni politiche; dapprima la lettera della Bce all'Italia, dell'agosto di quest'anno, che è stata resa nota integralmente solo alla fine di settembre (una sorta di lettera segreta, quindi),  che chiede pressantmente al nostro Paese importanti e urgenti misure di politica economica e finanziaria.  A questa lettera '"tecnocratica" se ne aggiunge ora un'altra, di Berlusconi all'Europa, in cui si annunciano gravosi provvedimenti, che colpiranno il lavoro dipendente, per ottemperare alle richieste della Ue. La scarsa probabilità che queste misure siano qualcosa di più che un annuncio destinato a non venire mai realizzato la rendono una specie di "lettera di giustificazione"; da cui, in ogni caso, potrebbero derivare parecchie concretissime "lettere di licenziamento", se il Parlamento non tornerà ad assumere il ruolo che gli spetta, cioè di discutere,  criticare e migliorare ciò che viene deciso dal governo. Questa prospettiva non sembra tuttavia all'ordine del giorno; infatti, perfino i parlamentari della  maggioranza paiono affidare non alla parola ma a una lettera (per di più anonima) il loro legittimo dissenso nei confronti del proprio partito e del suo Capo. Perfino nell'età della comunicazione elettronica (email, facebook, twitter) la politica accetta quindi di passare attraverso un mezzo di comunicazione datato come la lettera, pur di non  manifestarsi come libera parola e come aperta discussione. 
ROMA - Otto milioni di bambini scompaiono ogni anno nel mondo senza lasciare tracce, strappati alle loro famiglie e alle loro case. Quasi due milioni sono vittime si sfruttamento sessuale. Una ragazza su cinque e un ragazzo su dieci subiscono molestie sessuali prima di diventare adulti. E' l'ultima drammatica conta, aggiornata a settembre, dell'Icmec, l' International Centre for Missing & Exploited Children , pioniere nella lotta alla scomparsa di minori e alle violenze. Un fenomeno difficile da contrastare. A oltre vent'anni dalla Convenzione dei diritti del fanciullo , approvata dall'Onu nel 1989, gli abusi sui minori sono in continuo aumento in tutto il mondo. Dal turismo sessuale alla pedopornografia, dall'assenza di tutele nelle migrazioni forzate ai bambini soldato costretti alla guerra, dallo sfruttamento del lavoro minorile fino ai maltrattamenti che avvengono all'interno delle mura domestiche. Un fenomeno estremamente variegato e difficile da contrastare con un'unica costante comune: l'infanzia negata. Negli ultimi anni, poi, la diffusione di Internet e la crisi economica globale hanno aumentato i rischi per i bambini. Il nesso fra povertà e abusi. Le segnalazioni di foto e video illeciti di minori fatte all'Icmec nel 2010 sono state 13 milioni 670 mila, contro due milioni scarsi nel 2005 e 450mila nel 2003. Quanto alla crisi, pur non essendoci ancora dati globali, ci sono segnali che mettono in relazione stress, disoccupazione e povertà improvvisa con la crescita delle molestie ai danni dei più deboli. Secondo uno studio dell'Università del Texas di Austin, per esempio, le lesioni alla testa nei bambini negli Stati Uniti sono quasi raddoppiate rispetto al periodo pre-crisi. Il convegno del 3 novembre. Il 3 novembre potrebbe segnare un passo in avanti, forse. Icmec e Telefono azzurro hanno organizzato un convegno internazionale al Senato, a Roma, dal titolo " The world's children and the abuse of their rights " che vedrà allo stesso tavolo istituzioni, Chiesa, privati, organizzazioni e società civile per elaborare una nuova strategia contro le violenze sui minori. L'obiettivo è uscire dal palazzo del Senato con in mano un documento, la Carta di Roma, condiviso a livello globale. C'è bisogno di regole globali. "Oggi le sfide sono più complesse, ciascun Paese non può più fare da solo, gli abusi sull'infanzia vanno affrontati sempre più a livello internazionale. Gli strumenti che abbiamo non sono sufficienti" spiega Ernesto Caffo, fondatore e presidente di Telefono Azzurro, che ha presentato l'iniziativa alla Farnesina con il ministro degli Esteri Franco Frattini. "L'obiettivo è arrivare alla firma della Carta di Roma, un documento operativo sulla tutela dei bambini che impegni la comunità internazionale a fare di più. Bisogna condividere le esperienze sul campo, sia di prevenzione che di aiuto alle vittime di violenza e alle loro famiglie, attivare sistemi di allerta più tempestivi ed efficaci per le scomparse, avere una legislazione transnazionale e non leggi diverse per ciascun Paese, investire sulla ricerca e la formazione, inasprire le pene e le sanzioni". Spariscono più bambine. Solo in Italia, dal 2009 Telefono Azzurro ha gestito 570 situazioni di abuso sessuale e 235 casi di scomparsa (dai dati emerge che il 52 per cento dei minori spariti è di sesso femminile, i 66 per cento ha meno di dieci anni). Nello stesso periodo, le segnalazioni di contenuti inadeguati o potenzialmente pericolosi sul web sono state 5.768: il 26 per cento si riferiva a materiale pedopornografico. "Spero che Roma sia l'inizio di un movimento globale in difesa dei diritti dei minori" ha detto Ernie Allen, presidente di Icmec. Per il presidente emerito dell'Icmec, il barone Daniel Cardon de Lichtbuer "i governi non possono fare da soli, bisogna sensibilizzare e coinvolgere più soggetti possibili e fare in modo che nessuno resti indifferente". E il prossimo passo deve essere "il dialogo con i paesi islamici". La speranza è di arrivare alla Giornata mondiale per i diritti dell'infanzia il 20 novembre - dal giorno in cui è stata approvata la Convenzione del fanciullo - con qualcosa in più, non solo sulla carta. 
(dal latino littera). Fra i suoi  molti significati c'è anche quello di missiva  (lat. epistula), ovvero di strumento di comunicazione scritta. In questa accezione, la lettera è una presenza di rilievo nella politica. Infatti, in quanto comunicazione diretta e riservata, è stata (nella forma delle lettres de cachet ) uno dei veicoli di manifestazione della volontà personale, spesso arbitraria, con cui il re assoluto interveniva, con i propri ordini, nella vita del Paese  e dei sudditi. Nell'universo culturale del liberalismo la lettera, in quanto 'corrispondenza" privata, viene fatta rientrare nella sfera dei diritti soggettivi: il suo carattere personale e riservato ricade nella sfera della privacy individuale,  tanto che dalla Costituzione italiana il segreto epistolare è esplicitamente tutelato (art. 15). Anche se nella pratica democratica la lettera può avere un significato pubblico  -  come "lettera aperta" volta a informare criticamente i cittadini, a modificarne le opinioni,  a rettificare giudizi: un esempio è la Lettera a una professoressa di don Milani (1967), che denunciava il classismo della pubblica istruzione e della cultura ufficiale  -  nondimeno non è alla lettera, alla scrittura personale e segreta, che la democrazia affida un ruolo politico centrale; è semmai attraverso la parola, il dialogo e il confronto, che,  nel Parlamento,  dovrebbe formarsi pubblicamente la volontà politica della nazione. Al contrario, a dimostrazione delle recenti profonde trasformazioni della politica, la lettera si sovrappone allo spirito della democrazia ed è di nuovo il veicolo di importanti decisioni politiche; dapprima la lettera della Bce all'Italia, dell'agosto di quest'anno, che è stata resa nota integralmente solo alla fine di settembre (una sorta di lettera segreta, quindi),  che chiede pressantmente al nostro Paese importanti e urgenti misure di politica economica e finanziaria.  A questa lettera '"tecnocratica" se ne aggiunge ora un'altra, di Berlusconi all'Europa, in cui si annunciano gravosi provvedimenti, che colpiranno il lavoro dipendente, per ottemperare alle richieste della Ue. La scarsa probabilità che queste misure siano qualcosa di più che un annuncio destinato a non venire mai realizzato la rendono una specie di "lettera di giustificazione"; da cui, in ogni caso, potrebbero derivare parecchie concretissime "lettere di licenziamento", se il Parlamento non tornerà ad assumere il ruolo che gli spetta, cioè di discutere,  criticare e migliorare ciò che viene deciso dal governo. Questa prospettiva non sembra tuttavia all'ordine del giorno; infatti, perfino i parlamentari della  maggioranza paiono affidare non alla parola ma a una lettera (per di più anonima) il loro legittimo dissenso nei confronti del proprio partito e del suo Capo. Perfino nell'età della comunicazione elettronica (email, facebook, twitter) la politica accetta quindi di passare attraverso un mezzo di comunicazione datato come la lettera, pur di non  manifestarsi come libera parola e come aperta discussione. 
BARI  - Non si può più parlare di sorpresa, per quel che riguarda il Pescara di Zeman: gli abruzzesi impongono la propria legge anche al San Nicola, conquistando il terzo successo esterno di un campionato al di sopra di ogni aspettative. Ne fa le spese un Bari che regala un tempo agli ospiti e non trova il varco giusto per riaprire la partita nei secondi 45'. Mattatore della serata è Lorenzo Insigne, lasciato per il secondo anno consecutivo dal Napoli a crescere alla corte di un vero maestro di calcio come Zeman: il brevilineo attaccante dell'Under 21 segna due gol pesanti quanto belli, dimostrando classe e visione di gioco. BARI NON PERVENUTO ALL'INTERVALLO - Nel primo tempo si gioca ad una porta sola: il Bari rimane con gli spogliatoi nella testa, mentre al 18' è già Insigne-show. L'attaccante riceve palla da una rimessa laterale, ridicolizza il diretto avversario con uno splendido controllo a seguire e infila Lamanna in uscita. Lo stesso Insigne e Togni daranno parecchio da fare al portiere dei 'galletti', mentre bisognerà la difesa per vedere all'opera Pinsoglio, mandato in campo all'ultimo istante da Zeman per il forfait di Anania. MAGNIFICO INSIGNE - La pressione del Bari è continua ma è proprio nel momento migliore dei biancorossi che è ancora Insigne a bucare la difesa pugliese, impostando l'azione che lo porterà al gol del raddoppio, dopo un intelligente triangolo con Koné. Nonostante i fischi del pubblico amico (che arriva addirittura agli 'olé' irridenti quando il Pescara fa un po' di torello), il Bari attacca ancora con la forza della disperazione ma Caputo, pur caparbio, non riesce a trovare la giusta precisione; gli ospiti, dal canto loro, graziano i biancorossi di Torrente in almeno due circostanze, con Maniero e con il solito Insigne, indiscusso man of the match. MODENA VINCENTE AL PHOTOFINISH - Il primo anticipo di giornata, quello delle 19, aveva invece regalato il quarto risultato utile di fila al Modena di Bergodi, la cui panchina ha decisamente riacquistato solidità. È Carini, a due minuti dal novantesimo, a punire un Ascoli non abbastanza cattivo agonisticamente, soprattutto in fase offensiva dove Papa Waigo ha le polveri bagnate. Il senegalese divora un'occasione ghiotta nel primo tempo, a mezzo metro dalla porta, e si fa vedere poco nella ripresa, vanificando il buon lavoro dei compagni sulle corsie esterne. EMILIANI CINICI E FORTUNATI - Dal canto suo, il Modena gioca in maniera ordinata ma non sembra voler più del punticino: ciò nonostante, la squadra emiliana è efficace quando si fa vedere dalle parti di Guarna. La prima frazione di gioco si apre e si chiude allo stesso modo, ovvero con due reti annullate per fuorigioco ai canarini, a Fabinho prima e a Stanco poi. Si fanno notare ancora meno nella ripresa gli ospiti, ma quando lo fanno, il loro colpo è da ko: cross di Gilioli dalla sinistra per la zuccata di Carini, quando l'Ascoli non ha più tempo per imbastire una vera reazione. Per i marchigiani resta il -1 in classifica, per Castori è un altro boccone amaro. BARI-PESCARA 0-2 (0-1) BARI (4-2-3-1): Lamanna 5.5; Crescenzi 5, Borghese 5, Dos Santos 5, Polenta 5; Kopunek 4.5 (1's.t. Scavone 5), De Falco 5; De Paula 4.5 (1' s.t. Stoian 5.5), Forestieri 6, Rivas 6 (22' s.t. Caputo 5); Marotta 5. In panchina: Koprivec, Ceppitelli, Bellomo, Defendi. Allenatore: Torrente 5. PESCARA (4-3-3): Pinsoglio 6; Zanon 6.5, Brosco 6, Capuano 6, Balzano 6; Gessa 6.5 (7' s.t. Kone 6), Togni 6.5, Cascione 6; Sansovini 6 (13' s.t. Soddimo 6), Maniero 6 (33' s.t. Verratti sv), Insigne 8. In panchina: Anania, Romagnoli, Petterini, Giacomelli. Allenatore: Zeman 7. ARBITRO: Baracani di Firenze 6. RETI: 18' pt e 21' st Insigne. NOTE: serata temperata, terreno in buone condizioni. Spettatori paganti 1.621, incasso di euro 22.990,00, abbonati 4.440, quota 28.000 euro. Ammoniti: Borghese, Togni, Gessa, Brosco. Angoli: 7-4 per il Pescara. Recupero: 1', 3'. ASCOLI-MODENA 0-1 (0-0) ASCOLI (4-3-3): Guarna 6; Gazzola 5, Peccarisi 5, Faisca 5, Tamburini 6; Parfait 6, Vitiello 6 (23' st Falconieri sv), Pederzoli 5 (27' st Di Donato sv); Sbaffo 6, Soncin 5.5 (1' st Beretta 5), Papa Waigo 5. In panchina: Maurantonio, Giovannini, Boniperti, Andelkovic. Allenatore: Castori 5 MODENA (4-4-2): Caglioni 6.5; Jefferson 6, Turati 6, Perna 6, Carini 7; Nardini 6, Dalla Bona 6, Giampà 6, Fabinho 6 (40' st De Vitis sv); Stanco 6, Greco 6 (26' st Gilioli sv). In panchina: Guardalben, Petre, Bernacci, Ciaramitaro, Milani. Allenatore: Bergodi 6 ARBITRO: Tommasi di Bassano del Grappa 6 RETE: 43' st Carini NOTE: serata fresca, terreno in discrete condizioni. Spettatori 2.653 (incasso 20.146,42 euro) ammoniti Gazzola, Di Donato, Peccarisi, Nardini. Angoli 4-4. Recupero 1', 4'. Leggi i commenti I commenti dei lettori 
PALERMO - Se fosse stato Pantagruel a inseguire la sua Moby Dick la avrebbe trovata qui. La balena bianca dei foodies, gli amanti del mangiare bene e bere meglio: diecimila metri quadrati di superficie ammantati di pietra lavica e vetro, cinquanta aziende coinvolte, oltre settanta botteghe, due pupi siciliani giganteschi che pendono scintillanti dal soffitto. Si presenta come l'incarnazione del desiderio la Vecchia Dogana, la fabbrica specializzata nel food&beverage sorta nell'imponente edificio restaurato all'insegna dell'innovazione e del design nel porto di Catania. GUARDA / Il video Una scommessa su cui ha puntato un consorzio di privati che ha deciso di rilanciarsi a partire dall'enogastronomia e scegliendo partner d'eccellenza, come Gambero Rosso che ha impiantato all'interno della struttura una scuola di cucina che prevede corsi per tutti i livelli, da quelli base per cuochi novelli a quelli advance per chef professionisti. "Abbiamo puntato sulla Sicilia e su Catania perché questo si è rivelato un territorio sempre più vivace" dice Carlo Ottaviano, direttore editoriale del Gambero Rosso, il quale non esclude la possibilità, se l'esperienza di Catania risultasse vincente, di aprire un'altra sede a Palermo. Ma oltre che un interessante polo di formazione, il più importante a sud di Roma con un indirizzo mirato alle start-up lavorative e al ricambio generazionale, Vecchia Dogana si presenta come un luogo dove turisti, siciliani e, soprattutto, i catanesi potranno passare piacevolmente il tempo. Un tempo che si potrà declinare nelle maniere più diverse "Mi auguro che questo posto  sia frequentato da una clientela diversificata" dice Giuseppe Indorato, titolare di Nero Maialino una bottega a metà strada fra la macelleria e la salumeria. Indorato si fa ancora il segno della croce sperando che il suo investimento si riveli fruttuoso, e aggiunge "sono audace e credo che Vecchia Dogana sarà un punto di svolta: ci verranno i turisti appena scesi dalle navi da crociera, ma ci verrà la mattina la signora alla ricerca di un prodotto particolare, ci verranno il sabato e la domenica le famiglie per mangiare bene e sano e la sera i ragazzi dell'università, attratti dal buon vino, dagli stuzzichini insoliti, dai prezzi contenuti e dall'ampia scelta di intrattenimento". GUARDA / Le foto dell'inaugurazione La Vecchia Dogana infatti ospita anche un cinema 6D, una Game City, un museo di pupi siciliani che organizzerà presto degli spettacoli e due bellissimi cortili che si animeranno di concerti ed eventi. Per assaporare il tempo non basterà che scegliere fra le golosità salate, i vini e le delizie dolci. A fiancheggiare la gelateria siciliana un marchio storico che dall'Emilia Romagna ha conquistato il mondo, Babbi che dal 1958 affianca i gelatai artigiani, imponendo per il suo marchio solo l'utilizzo di prodotti del territorio e stagionali. All'inaugurazione Babbi ha stupito offrendo gelato di primizia di mandarino, di pesca bianca e fico d'india. E se si cade troppo in tentazione, fra una salumeria e un panificio c'è anche una parafarmacia pronta a offrire tisane di pronto rimedio. Alla sua apertura, Vecchia Dogana di vecchio non ha più nulla, anzi è talmente tirata a lucido che si stenta a sentire il profumo della tradizione, che forse però non si farà rimpiangere se si trasformerà  in nuova interpretazione del gusto. Quello che è mancato, almeno nel suo primo giorno di apertura, è un pizzico di autenticità, forse ci si sarebbe aspettati più un buon succo di arancia piuttosto che una spremuta di mango o un berry mania da franchising e nella libreria Librando avrebbe fatto piacere trovare almeno un libro di cucina siciliana piuttosto che manuali per la preparazione del sushi. Ma tutto si può perdonare, il porto di Catania è il protagonista assoluto e nel giorno in cui vengono tagliati i fondi statali per il Ponte sullo Stretto, si può sperare che operazioni come quella di Vecchia Dogana rilancino l'affascinante progetto sulle autostrade del mare. Che in questo caso sarebbero anche del gusto. 
ROMA - Il piatto forte della sesta giornata della serie A1 di volley si gioca senza dubbio nell'anticipo di sabato alle 17.30. In campo la capolista Casa Modena opposta all'inseguitrice Itas Diatec Trentino (rientrano Djuric e Sokolov). In serata (ore 20.30) poi tocca a Cuneo, stordita dall'inattesa batosta casalinga di Champions League, ospitare il fanalino di coda Ravenna ancora a secco di vittorie. Una volta chiusi gli impegni di campionato, Trento e Bre Banca penseranno alla sfida di martedì a Cagliari che assegna il primo trofeo italiano della stagione: la Supercoppa, quest'anno targata Mondo. Nelle altre gare di campionato Macerata, seconda e imbattuta, vola a Vibo Valentia dove si confronta con la regina dei tie break. Finora la Tonno Callipo ha chiuso tutte le partite al quinto set. I precedenti sorridono alla Lube che è tornata con un successo tredici volte, conoscendo solo quattro ko. Molto equilibrato, almeno sulla carta, il match tra Verona e Monza, pronte a sbaragliare la concorrenza per la quinta piazza. Una posizione che fa gola pure all'Andreoli Latina che in casa trova un Piacenza in difficoltà. Per la Sisley Belluno, gara numero seicento della sua storia (con 443 vinte e 156 perse), derby veneto contro la neopromossa Fidia Padova. Due squadre a caccia di punti per dare ossigeno a una graduatoria deficitaria. La storia è a favore dei padroni di casa con cinquanta vittorie contro le quattordici patavine. Quindi riflettori puntati sul PalaCasaModena dove, per misurare le ambizioni della banda guidata in panchina da Bagnoli e in campo dalla regia del finlandese Mikko Esko autore di un buon avvio di stagione, arriva l'Itas Diatec. Esko contro Trento non è una partita qualsiasi. "E' un match diverso sia per il valore della squadra, sono i più forti in Italia e nel mondo, che per la classifica. Ci serve una buona prova". E poi non dimentichiamo l'emozionante semifinale scudetto dell'anno scorso finita a gara cinque. "In quella occasione ero infortunato e ho seguito le partite da fuori e devo ammetter che è stata un'impresa arrivare a poche palle dal V-Day. Ora sarà un'altra storia". Il primo posto vi ha dato una carica speciale. "Sì, tutto l'ambiente è carico. Quest'anno si respira un'aria diversa, sono stati venduti molti abbonamenti e per domani al palazzetto si prevede il pienone". Invece dal punto di vista tecnico che sensazione avete? "Affrontare i campioni d'Italia è un buon test. Finora non abbiamo giocato contro le cosiddette squadre di vertice. Da questa partita e dalla prossima contro Macerata possiamo capire chi siamo e il nostro valore. Sono fiducioso". Rispetto al passato, siete un sestetto abbastanza rinnovato. "Una bella squadra, ben assortita capace di attaccare ogni tipo di pallone". Trovare l'intesa così in fretta è stato difficile? "Per fortuna no. Possiamo sfruttare tante soluzioni offensive. Con Anderson tutto bene, preferisce attaccare palle più alta, Kooy e in grande forma, con Dennis ormai ci conosciamo bene e con i nuovi centrali siamo già a buon punto. Insieme a Martino ho giocato di meno, ma è un talento". Quale fondamentale è il vostro punto di forza? "Quest'anno Modena ha un buon servizio ed è cresciuta tanto a muro. E poi possiamo contare su un ottimo contrattacco". Insomma tutto fila liscio. "No, c'è ancora molto da lavorare e migliorare e con Bagnoli si suda tanto a ogni allenamento. Nelle prime quattro partite siamo sempre cresciuti, poi a Padova non siamo stato bravi e c'è stato un calo. Bisogna restare sempre concentrati". Rispetto a quando sei arrivato, tre anni fa, che cosa è cambiato? "Tanto. Il primo anno facevamo fatica e nel secondo è andata meglio soprattutto la parte finale. In questa stagione c'è grande attenzione intorno alla squadra. Speriamo di non deluderli". Programma della sesta giornata. Sabato 29 ore 17.30 (diretta RaiSport 1) Casa Modena-Itas Diatec Trentino, ore 20.30 Bre Banca Cuneo-Cmc Ravenna. Domenica ore 18 Energy Resources San Giustino-M. Roma Volley (ore 17.30, diretta RaiSport 1), Tonno Callipo Vibo Valentia-Lube Macerata, Sisley Belluno-Fidia Padova, Marmi Lanza Verona-Acqua Paradiso Monza, Andreoli Latina-Copra Piacenza. Leggi i commenti I commenti dei lettori 
Lamanna 6 - Si vede arrivare avversari da tutti i lati. E forse, a un certo punto, si chiede pure quanti Insigne ci siano in campo. Beffato con astuzia sui gol, ne evita altri con riflessi e agilità da felino. Crescenzi 4,5 - Comincia a sbagliare del primo minuto e non si ferma più. Fuori posizione sul gol di Insigne, soffre il folletto pescarese, cui basta pigiare sull'acceleratore per seminarlo. Borghese 5 - Becca un cartellino giallo per manifesta lentezza, ci mette il fisico quando può. Ma contro avversari che sfrecciano come Maserati, fa la figura del tir ingolfato. Vedi gol del 2-0 e altre allegre scorribande abruzzesi. Dos Santos 5,5 - Nella prima frazione è l'unico a non perdere la bussola sui "mila" cross che piovono da entrambe le fasce. Lento nella chiusura su Kone nell'occasione del raddoppio pescarese. Polenta 5 - Il nome di Zanon lo ricorderà un po', per tutte le volte che l'ha letto su quella maglia. Il difensore del Pescara scende spesso e, specie nel primo tempo, pennella traversoni che è un piacere. Non per i tifosi del Bari, ovviamente. De Falco 5,5 - Gli manca un bel po' Donati, là in mezzo, anche se nella ripresa riemerge. In definitiva, però, perde il duello a centrocampo con Cascione. Kopunek 4 - Colpevole quanto Crescenzi sul gol dello 0-1, quando abbozza un anticipo su Insigne consegnandogli le chiavi dell'area di rigore. Travolto dai ritmi del Pescara. Non gli si chiedeva di fare il Donati, ma almeno il Kopunek (1' st Scavone 6 - Fa tanto lavoro sporco e tenta qualche inserimento, senza fortuna). Rivas 5,5 - E' uno di quelli che potrebbero accendere la luce, ma troppo spesso dimentica la lampadina. Nel recupero del primo tempo ha il pallone del pareggio, ma fallisce l'occasione. Buone due giocate illuminanti fra il 16' e il 17' della ripresa, poi la sostituzione (del 22' st Caputo 5 - Uno, due, tre, quattro tiri. Nessuno in porta. Un neo che gli nega la sufficienza). Forestieri 6 - Qualche giocata interessante, a corrente alternata. Regala a Caputo l'assist per il possibile 1-2, non sfruttato. Fra gli ultimi a mollare. De Paula 4 - L'Immobile del Pescara mancava. L'immobile del Bari, no (dal 1' st Stoian 5,5 - Porta un po' di brio e di incisività nell'attacco del Bari, ma è ancora troppo fumoso). Marotta 6 - Per il suo shakerarsi fra i difensori azzurri, meriterebbe un po' di fortuna in più. Che sia un rimpallo fortunato o qualsiasi altro bacio divino: purché sia un premio a tanta fatica. Anche stavolta per nulla. All. Torrente 5,5 - Chiede ai suoi la partita perfetta ma manda in campo quella che - con il senno di poi, è vero - non si rivela come la squadra migliore. Cambia in corsa e quasi non riprende in mano la partita, ma Insigne gli raffredda ogni entusiasmo. Unica attenuante: questo Pescara sta facendo il Barcellona contro chiunque. Magra soddisfazione, che non regala punti. 
CATANIA - Archiviato il buon pareggio sul campo della Lazio, in casa Catania si pensa al Napoli, ostico avversario degli etnei nell'anticipo pomeridiano della decima di campionato. Vincenzo Montella, napoletano di Castello di Cisterna, non può nascondersi quando si tratta di delineare le difficoltà che affronteranno i rosso-azzurri: "Il Napoli è la squadra più difficile da affrontare in questo momento - ha dichiarato il tecnico del Catania - Non mi aspetto una partita spettacolare, loro non fanno giocare gli avversari. La nostra arma in più può essere il cinismo, se riusciremo a metterlo in campo. I partenopei hanno forza, qualità e ci possono mettere in difficoltà". "PER NOI UN ESAME DI LAUREA" - "Sono ben organizzati sia in attacco che in difesa  -  continua l'Aeroplanino, sotto la cui guida il Catania ha raccolto undici punti in otto gare - anche il Napoli ha giocato mercoledì una partita impegnativa, entrambe le squadre stanche. Loro giocano a memoria: dobbiamo valutare il nostro sistema di gioco durante la gara e capire se e come modificare il nostro modulo per bloccarli. Il Napoli attacca sempre con più giocatori, bisogna prestare attenzione. Per noi sarà uno dei tanti esami di laurea. Sono tanti i loro giocatori che mi piacciono: preferisco Maggio, perché ha una forza fisica particolare: è un campione". "CAVANI O MASCARA? NON CAMBIERA' MOLTO" - Con il Napoli, gli unici ricordi di Montella sono da avversario, mentre conosce molto meglio Walter Mazzarri, suo tecnico alla Samp nella stagione 2007-08: "Io nasco e cresco a Napoli, ma non sono stato mai un tifoso del Napoli  -  ammette l'allenatore dei siciliani - conosco bene Mazzarri e non cambia mai nulla tatticamente. Walter è un ottimo allenatore dà ai suoi la giusta mentalità. Per noi non cambierà molto se giocherà Mascara o Cavani: sicuramente cambiano le caratteristiche del singolo giocatore, ma non il modulo da bloccare. Il Napoli gioca sempre bene, sia al San Paolo che lontano dal suo campo. Può lottare per lo scudetto, la squadra è cresciuta molto negli ultimi anni: ha ottenuto continuità e maturità". SI VA VERSO LA DIFESA A 5 - Montella non si sbilancia sulla formazione, ma ammette che ultimamente la squadra ha subito troppi gol per vie centrali e intende intervenire: verosimile quindi un ritorno al 5-3-2, con Bergessio e Lopez confermati in avanti perché a Roma, parola dell'Aeroplanino, "è andata bene". Il tecnico etneo rimane abbottonato sul resto degli uomini, intenzionato a valutarne le condizioni fisiche alla luce dell'impegno di mercoledì scorso all'Olimpico. Leggi i commenti I commenti dei lettori 

ROMA - Otto milioni di bambini scompaiono ogni anno nel mondo senza lasciare tracce, strappati alle loro famiglie e alle loro case. Quasi due milioni sono vittime si sfruttamento sessuale. Una ragazza su cinque e un ragazzo su dieci subiscono molestie sessuali prima di diventare adulti. E' l'ultima drammatica conta, aggiornata a settembre, dell'Icmec, l' International Centre for Missing & Exploited Children , pioniere nella lotta alla scomparsa di minori e alle violenze. Un fenomeno difficile da contrastare. A oltre vent'anni dalla Convenzione dei diritti del fanciullo , approvata dall'Onu nel 1989, gli abusi sui minori sono in continuo aumento in tutto il mondo. Dal turismo sessuale alla pedopornografia, dall'assenza di tutele nelle migrazioni forzate ai bambini soldato costretti alla guerra, dallo sfruttamento del lavoro minorile fino ai maltrattamenti che avvengono all'interno delle mura domestiche. Un fenomeno estremamente variegato e difficile da contrastare con un'unica costante comune: l'infanzia negata. Negli ultimi anni, poi, la diffusione di Internet e la crisi economica globale hanno aumentato i rischi per i bambini. Il nesso fra povertà e abusi. Le segnalazioni di foto e video illeciti di minori fatte all'Icmec nel 2010 sono state 13 milioni 670 mila, contro due milioni scarsi nel 2005 e 450mila nel 2003. Quanto alla crisi, pur non essendoci ancora dati globali, ci sono segnali che mettono in relazione stress, disoccupazione e povertà improvvisa con la crescita delle molestie ai danni dei più deboli. Secondo uno studio dell'Università del Texas di Austin, per esempio, le lesioni alla testa nei bambini negli Stati Uniti sono quasi raddoppiate rispetto al periodo pre-crisi. Il convegno del 3 novembre. Il 3 novembre potrebbe segnare un passo in avanti, forse. Icmec e Telefono azzurro hanno organizzato un convegno internazionale al Senato, a Roma, dal titolo " The world's children and the abuse of their rights " che vedrà allo stesso tavolo istituzioni, Chiesa, privati, organizzazioni e società civile per elaborare una nuova strategia contro le violenze sui minori. L'obiettivo è uscire dal palazzo del Senato con in mano un documento, la Carta di Roma, condiviso a livello globale. C'è bisogno di regole globali. "Oggi le sfide sono più complesse, ciascun Paese non può più fare da solo, gli abusi sull'infanzia vanno affrontati sempre più a livello internazionale. Gli strumenti che abbiamo non sono sufficienti" spiega Ernesto Caffo, fondatore e presidente di Telefono Azzurro, che ha presentato l'iniziativa alla Farnesina con il ministro degli Esteri Franco Frattini. "L'obiettivo è arrivare alla firma della Carta di Roma, un documento operativo sulla tutela dei bambini che impegni la comunità internazionale a fare di più. Bisogna condividere le esperienze sul campo, sia di prevenzione che di aiuto alle vittime di violenza e alle loro famiglie, attivare sistemi di allerta più tempestivi ed efficaci per le scomparse, avere una legislazione transnazionale e non leggi diverse per ciascun Paese, investire sulla ricerca e la formazione, inasprire le pene e le sanzioni". Spariscono più bambine. Solo in Italia, dal 2009 Telefono Azzurro ha gestito 570 situazioni di abuso sessuale e 235 casi di scomparsa (dai dati emerge che il 52 per cento dei minori spariti è di sesso femminile, i 66 per cento ha meno di dieci anni). Nello stesso periodo, le segnalazioni di contenuti inadeguati o potenzialmente pericolosi sul web sono state 5.768: il 26 per cento si riferiva a materiale pedopornografico. "Spero che Roma sia l'inizio di un movimento globale in difesa dei diritti dei minori" ha detto Ernie Allen, presidente di Icmec. Per il presidente emerito dell'Icmec, il barone Daniel Cardon de Lichtbuer "i governi non possono fare da soli, bisogna sensibilizzare e coinvolgere più soggetti possibili e fare in modo che nessuno resti indifferente". E il prossimo passo deve essere "il dialogo con i paesi islamici". La speranza è di arrivare alla Giornata mondiale per i diritti dell'infanzia il 20 novembre - dal giorno in cui è stata approvata la Convenzione del fanciullo - con qualcosa in più, non solo sulla carta. 
Carri armati, motoscafi, elicotteri da guerra e blindati al Circo Massimo. Da un paio di giorni l'area archeologica si sta riempiendo di mezzi militari in vista delle celebrazioni del 4 novembre, festa dell'Unità nazionale e delle Forze armate. "Il Circo Massimo si è trasformato in un grande cantiere transennato, a cui è impedito l'ingresso ai cittadini, e tutta l'area adiacente sta subendo forti disagi per il traffico", protesta Gianluca Peciola, consigliere provinciale di Sinistra Ecologia e Libertà, denunciando la contraddizione tra la decisione del sindaco Gianni Alemanno di vietare le piazze per le manifestazioni  e i cortei e la disponibilità dimostratata invece verso le forze armate. LE FOTO "In materia di manifestazioni pubbliche - continua Peciola - il centrodestra utilizza due pesi e due misure. Per le prove di guerra in pieno centro storico c'è la massima libertà, mentre per le manifestazioni politicamente scomode, che denunciano la crisi economica e l'incapacità del governo Berlusconi, viene sospeso l'esercizio della democrazia". E ancora: "Ribadiamo l'inopportunità dell'allestimento al Circo Massimo di questa mostra, che rischia di provocare serie conseguenze sotto il profilo ambientale in un'area di tale pregio archeologico. Ci chiediamo come mai la sovrintendenza abbia concesso l'autorizzazione allo svolgimento di questa esibizione di mezzi militari in un patrimonio storico e archeologico unico al mondo come il Circo Massimo. Sul piano simbolico, poi, ci sembra inaccettabile che si continui a manifestare una cultura militarista lontana dalla sensibilità del nostro popolo; mentre su un piano strettamente economico, riteniamo incredibile che mentre il Paese affoga in una delle peggiori crisi economiche della sua storia, sia sprecato denaro pubblico per una manifestazione militare". Sel chiede l'immediata rimozione dei mezzi militari dal Circo Massimo. "Roma non è zona di guerra", conclude Peciola. 
