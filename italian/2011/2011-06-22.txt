Considera il Simone. A maggio va al Roland Garros per le qualificazioni e non ce la fa a superarle. Poi, approfittando di una rinuncia, entra in tabellone - è un lucky loser, un perdente fortunato - e arriva al secondo turno, dove però incappa in Andy Murray. Corsa finita. Intanto, comunque, risale alla casella116 del ranking ATP, lui che nel febbraio di due anni fa aveva occupato la 36. Passa un mese, qualificazioni a Wimbledon. Anche qui, perde all'ultimo tuffo contro un francese di terza fascia, Kenny De Schepper, 234 al mondo. A valigie già fatte, la fortuna dei perdenti lo rimette anche stavolta in tabellone. Supera il primo turno in scioltezza contro l'austriaco Martin Fischer ma, per i quotisti di Lottomatica, le sue possibilità di superare Stanislas Wawrinka (14) al secondo turno erano talmente scarse da pagare la sua eventuale vittoria 5,5 volte la posta. Invece Simone Bolelli,  bolognese classe 1985, ritrova il talento che a suo tempo aveva fatto dire a Roger Federer: "Questo ragazzo farà tanta strada". Il suo 7-6 6-3 7-6 ha annichilito Wawrinka e deliziato chi, puntando su di lui, ha fatto un vero affare. Considera la Flavia. Mentre quasi tutti sono già al secondo turno, a metà pomeriggio del mercoledì lei - per colpa della pioggia e del martedì delle 95 partite - è lì che aspetta di scendere in campo per il primo turno. E piove ancora. Alla fine il cielo londinese concede una tregua: si comincia. La sua avversaria è una rumena, Irina-Camelia Begu, vent'anni, lunga lunga, 78 del ranking WTA. Mai incontrata prima né sul sintetico, né su terra, né su erba. Un'incognita che lo stress dell'attesa riesce solo a ingigantire. Infatti Flavia Pennetta, testa di serie 21 del torneo, è tesa e solo con la forza di volontà riesce a salvare il primo set. Il secondo lo butta via malamente. Nel terzo dilaga. Finisce 7-6 4-6 6-2. Al secondo turno troverà la russa Evgeniya Rodina (82), sicuramente alla sua portata. Considera la Roberta. A 28 anni è nel momento migliore della carriera. La scorsa settimana ha vinto il torneo pre-Wimbledon sull'erba olandese. Al primo turno dei Championships, lunedì, mette sotto in due set la russa Vera Dushevina. Al secondo trova un osso duro, la canadese dal nome italiano Rebecca Marino (44), reduce da un buon terzo turno nello Slam parigino. La partita comincia male: è subito break, la ventenne di Toronto si issa sul 3-0. Ma la Vinci ha grinta e tanta voglia di andare avanti in questo Slam, recupera e raggiunge l'avversaria al tie break. E passa: 7-6. Il secondo set è senza storia: 6-2. Roberta è ormai una certezza. Considera la Francesca e la Sara. In programma per il loro secondo turno contro, rispettivamente, la ceca Barbora Zahlavova Strycova (55) e l'ucraina Kateryna Bondarenko (126), sono costrette a rinviare di 24 ore a causa dell'affollamento causa maltempo che è la norma dei primi giorni londinesi. Peccato, perché le due giocatrici dell'est sono tra quelle che non dovrebbero mettere in difficoltà la Schiavone e la Errani. Che, avessero giocato e vinto oggi, avrebbero contribuito a una giornata storica per il tennis italiano a Wimbledon, con un en plein che non ha molti precedenti. Considera il tennis azzurro. Da sempre sentivamo ripetere che l'abitudine a giocare sulla terra rossa penalizzava i nostri tennisti quando dovevano cimentarsi sul veloce e sull'erba. Lo stesso doveva valere per spagnoli e francesi e così però non era, così come  sembra non essere più nemmeno per noi. Un buon segnale. Considera, alla fine, David Foster Wallace, la cui rilettura in questi giorni wimbledoniani è puro godimento, soprattutto quando scrive anche di tennis come in "Considera l'aragosta" (Einaudi Stile Libero). Appunto. 
VALENCIA - La Ferrari sbarca a Valencia per il Gp d'Europa in programma domenica. Felipe Massa torna sul tracciato dove trionfò nel 2008 e nel suo diario sul sito del cavallino scrive: "Il circuito cittadino di Valencia mi riporta alla mente bei ricordi, legati alla vittoria che conquistai proprio nella prima edizione, nel 2008. Poi dovetti saltare la gara dell'anno seguente ma lo scorso anno fui ancora competitivo fino al ben noto episodio legato alla safety-car. Ci sono quindi buoni motivi per fare un altro bel weekend e le elevate temperature che si prevedono dovrebbero aiutare la 150° Italia a far lavorare bene le gomme". Il pilota brasiliano torna poi sul deludente Gran Premio del Canada: "Sono arrivato oggi a Valencia dopo aver passato oltre una settimana a San Paolo, dove ero andato al termine di un Gran Premio del Canada tanto promettente il sabato quanto deludente la domenica. Fortunatamente in una stagione di Formula 1 così piena non si deve aspettare molto tempo per riprovarci ed è questo l'obiettivo che ho per il Gran Premio d'Europa". I SORPASSI - Rispetto al passato, quest'anno dovrebbe essere meno complicato effettuare sorpassi durante la gara, come conferma lo stesso Massa: "Una delle critiche che sono state fatte a questo tracciato riguardava la difficoltà di superare altre vetture ma quest'anno, grazie al DRS, la situazione dovrebbe essere diversa, anche perché, come accaduto in Canada, ci saranno due zone in cui il sistema potrà essere attivato. Come sempre, bisognerà cercare la migliore competitività della vettura, altrimenti si rischierà di perdere posizioni: in passato con una vettura più lenta si poteva cercare di fare da tappo e difendersi ad oltranza ma ora ciò non è più possibile". CAPITOLO GOMME - A Valencia è previsto il debutto delle Pirelli Medium. Il nuovo pneumatico, già provato nei test invernali, potrebbe aiutare: "Un altro fattore interessante saranno le gomme. Qui la Pirelli farà debuttare la Medium mentre la seconda scelta sarà la ormai nota Soft.  Secondo me è una gomma molto simile alla Hard che avevamo all'inizio della stagione: dopo qualche gara la Pirelli aveva deciso di cambiare quest'ultima, rendendola ancora più dura. La squadra ha lavorato tanto per migliorare il comportamento della vettura con gli pneumatici più duri: proveremo ancora una sospensione posteriore modificata, già testata in Canada che dovrebbe andare in questa direzione". MOMENTO CHIAVE - La stagione di Formula 1 sta per entrare nel vivo. Il discorso classifica non è ancora compromesso, nonostante Vettel sia saldamente al comando con 161 punti (quasi cento in più di Alonso). La Ferrari ha fatto significativi progressi nelle ultime gare: "Stiamo per iniziare un periodo molto intenso di questa stagione, con quattro gare in cinque settimane. Siamo stati competitivi in queste ultime due gare ma presto torneremo su piste, come quella di Silverstone, le cui caratteristiche dovrebbero in teoria adattarsi meglio ai nostri avversari, visto che è richiesto maggior carico aerodinamico. Anche se Valencia è un circuito cittadino che sta in mezzo a quelli di Monaco e Montreal quanto a caratteristiche tecniche, c'è una parte finale ad alta velocità che potrà darci qualche indicazione sui progressi che abbiamo compiuto, già a partire dalle libere di venerdì". Leggi i commenti I commenti dei lettori 
“Riportare all’interno del Consiglio comunale un  ruolo di controllo e indirizzo politico sulle società del Comune”. Con questa  parole il vice sindaco Paolo Buzzi ha presentato nella seduta della commissione  di Controllo sulle partecipate in municipio l’atteso regolamento che mira a  riportare ordine nella galassia delle società che afferiscono a piazza  Garibaldi. “Tutte le società del Comune, Stt, le nuove, quelle  dove il Comune è socio di minoranza”. Le regole insomma valgono per tutti.  L’amministrazione è decisa ad applicare sulle società lo stesso tipo di  controllo che l’ente riserva ai suoi uffici. I check riguarderanno gli aspetti  societari, come statuto e governance, un serrata verifica dei conti che si  attuerà sia con un esame preventivo del piano industriale sia con report  costanti che informeranno sull’andamento del bilancio e infine con l’esame dei  risultati. Sarà effettuata anche una puntuale verifica degli obiettivi  raggiunti. Il controllo sulla gestione sarà particolarmente  stringente, interessando l’assunzione del personale, affidamento d’incarichi,  forniture, lavori. Il controllore sarà il Consiglio comunale, che si carica di  nuovi compiti rispetto al passato. Spiega Buzzi: “Dovrà entrare nel merito di  quelli che sono i piani industriali, i budget, i bilanci”. Carla Mantelli del Pd, presidente della commissione:  “Il potenziamento del Consiglio comunale è positivo, certo occorre ripensare e  rafforzare anche il ruolo degli uffici. Sono cose bellissime, ma ci vuole una  struttura interna adeguata”. AEROPORTO - Al Verdi arriva il nuovo socio privato  Meinl Bank che subentra ad Airport International LEGGI .  Novità in vista per la gestione della società. Immutata la composizione del Cda  (5 soci di Meinl Bank e 4 degli azionisti di minoranza), mentre servirà una  maggioranza qualificata dell’assemblea - l’80% dei soci - per prendere decisioni  importanti, quali l’aumento di capitale o la cessione di azioni. “Speriamo di  essere arrivati - afferma Buzzi - a un socio che ci creda e possa” rilanciare  un’infrastruttura strategica come l’aeroporto”. 
"L'intera operazione contro di me è stata orchestrata dai Servizi", accusa il procuratore di Nola Paolo Mancuso. La sera dell'undici gennaio il magistrato viene sentito come teste dai pm Henry John Woocock e Francesco Curcio nell'ambito dell'inchiesta su dossier e ricatti. Il verbale è fra gli atti depositati. Nelle pieghe della testimonianza, Mancuso rilancia il sospetto di un complotto ai suoi danni che avrebbe rischiato di colpire anche un altro pm, il procuratore aggiunto Giovanni Melillo. Mancuso era uno dei magistrati italiani “schedati” nell’archivio del Sismi durante la gestione del generale Niccolò Pollari e del suo stretto collaboratore Pio Pompa. «Sul caso pende un procedimento a Perugia, lì ho depositato denunce nelle quali ho tentato di fornire elementi indiziari o probatori per evidenziare come nei miei confronti si fossero verificati una serie di eventi concatenati fra loro riferibili a una regia unitaria tesi alla mia delegittimazione», mette a verbale il procuratore di Nola. Mancuso spiega di aver appreso dalla stampa che i dossier di Pompa contro di lui «erano originati da informazioni veicolate da un magistrato in servizio al Ministero», aggiungendo però di non sapere se questa “fonte” sia mai stata individuata. I pm Curcio e Woodcock gli chiedono poi di presunti collegamenti con i Servizi del deputato e magistrato in aspettativa Alfonso Papa, nei cui confronti pende alla Camera una richiesta di arresto. E Mancuso risponde: «I nostri percorsi professionali non si sono mai incontrati. Per quanto mi fu riferito dal collega Umberto Marconi o forse da altri colleghi, Papa era molto vicino a Pollari e grazie a questo rapporto, non so a che titolo, era riuscito ad ottenere una scorta della Finanza e un appartamento in una zona centralissima di Roma». Quindi Mancuso aggiunge: «Ritengo che i Servizi abbiano giocato un ruolo decisivo non solo nella redazione dei dossier ma anche, come ho scritto in molte denunce, nella creazione del caso Marano Spiezia». Si riferisce, il procuratore di Nola, agli episodi che anni fa lo avevano visto citato negli atti a margine delle indagini sulla faida di Scampia con riferimento a persone conosciute durante battute di caccia. Vicende poi concluse con l’archiviazione in sede penale e disciplinare. Mancuso dice di non conoscere il sottufficiale dei carabinieri Enrico La Monica, coinvolto nell’inchiesta su dossier e ricatti e sfuggito all’arresto solo perché in Senegal da mesi. «Non sono quindi in grado di fornire elementi circa un suo coinvolgimento nell’acquisizione indebita di notizie anche sul mio conto». Ma in un passaggio successivo, il procuratore di Nola indica i nomi di altri due carabinieri che, a suo dire, avrebbe avuto «un ruolo oscuro nell’acquisizione o meglio nella propalazione di notizie infondate di notizie infondate sul conto mio e di Giovanni Melillo», procuratore aggiunto a Napoli e per anni pm antimafia. Afferma Mancuso: «Non solo accusarono infondatamente me e Melillo di aver archiviato indebitamente una misura di prevenzione a carico dei fratelli Marano, (imprenditori della zona di Secondigliano n.d.r.) miei presunti amici di caccia. Ma uno dei due testimoniò sul fatto che il collega Melillo aveva partecipato a una battuta di caccia, essendo notorio che Melillo non utilizza armi da fuoco. Si trattò — conclude Mancuso — di un palese tentativo di coinvolgere il collega in un caso peraltro inesistente». 
Seconda giornata di gare della fase finale della World League di pallanuoto. L'Italia nell'incontro in notturna doveva vedersela con la Serbia, campione in carica, che nella prima giornata ha nettamente battuto la Cina.  Finisce 13 a 12 dopo i rigori per la Serbia. Parte bene la nazionale di Campagna che riesce ad andare a segno nei primi 5 minuti due volte con Aicardi ed una con Presciutti ma ribatte la Serbia con Prlainovic che accorcia per due volte le distanze (3 a 2). Ci pensa Figlioli a ristabilire le distanze ed il primo tempo finisce sul punteggio di 4 a 2 per gli azzurri. Si riprende a giocare e la Serbia approfitta di qualche disattenzione difensiva degli azzurri e prima con un rigore trasformato dal solito Prlainovic e poi con un tiro dalla media distanza di Udovicic si porta sul 4 pari. Si va al riposo sul 6 a 5 per l'Italia con due gol di Giorgetti ed uno di Filipovic su rigore. Con ancora un penality, questa volta per l'Italia trasformato da Felugo e subito un gol di Pijetlovic si inizia la terza parte del match. Ci pensa Filipovic a riportare tutto in parita' e sara' quindi l'ultimo quarto a decretare il vincitore. Va subito in gol la Serbia con il bravissimo Prlainovic (quarto centro personale) ed e' anche la prima volta che gli ospiti passano in vantaggio. E' ancora Figlioli a pareggiare e quando mancano poco meno di 6 minuti la Serbia mette la testa avanti con Prlainovic (8 a 7). Continua ad imperversare dalla distanza la Serbia che segna il decimo gol con Filipovic. Gli azzurri non ci stanno e con un'azione che riesce ad infiammare i quasi 2000 spettatori presenti accorcia le distanze (10 a 9) con Presciutti. Finale con giallo per il gol del 10 pari segnato da Giorgetti proprio allo scadere. Si va ai rigori. Ne segna uno di piu' la Serbia e il risultato finale e' di 13 a 12. Questi i parziali: 4-2, 2-3, 1-2 e 3-3. Negli incontri del pomeriggio faceva spicco quello fra la nazionale del Montenegro e della Croazia: e' finito 11 a 5 favore di quest'ultima, questi i parziali: 4-1,2-2,2-1 e 3-1. Fra Stati Uniti e Cina dopo un primo e secondo tempo sostanzialmete equilibrati gli americani hanno messo a segno un break di 4 a 1 nella terza frazione che ha messo in ginocchio gli asiatici. Questa la classifica dopo due giornate. Gruppo A:  Serbia 5, IItalia 4, Usa 3 e Cina 0. Gruppo B: Croazia 6, Australia e Montenegro 3 e Canada 0. Domani il programma vedra' alle 16 Montenegro-Australia, alle 17.30 Serbia-Usa, alle 19 Canada-Croazia e alle 20.30 Italia-Cina. 

ROMA - Vieniviaconme , la celebre trasmissione della coppia Fazio-Saviano che ha fatto record di ascolti su Rai Tre, tornerà, ma non sugli schermi della Rai. Lo ha detto lo stesso conduttore Fabio Fazio questa sera a Milano, a margine della serata Sipra di presentazione dei palinsesti agli investitori pubblicitari, non spiegando però se il programma si farà su Sky o su La7 o magari su una piccola emittente: "Si saprà nei prossimi giorni", ha detto. "Ho un accordo con la Rai per rifare, e ne sono molto felice, per i prossimi tre anni 'Che tempo che fa' e degli speciali per Rai3" ha spiegato il conduttore. "Vieni via come me', che peraltro la Rai non ha mai chiesto salvo Rai3, e in questi sette mesi nessuno ha mai contattato Saviano nè è stato chiesto di farlo, mi è stato concesso di farlo altrove". In termini tecnici si tratta di una deroga per quattro puntate, ha aggiunto Fazio a margine della presentazione dei palinsesti autunnali. "Trovavo assurdo non rifare un programma come ' Vieniviaconme' , rivedere me e Saviano insieme. E quindi trovo che sia doveroso riproporre quell'idea e sopratutto riproporre Saviano, dove sarà possibile". "La faremo io e Roberto - ha concluso - poi vediamo". Leggi i commenti I commenti dei lettori 
CITTA' DEL VATICANO  - C'è un fantasma che, da qualche giorno, si aggira nella Curia vaticana e    rende nervosi non pochi alti prelati. E' un fantasma che  -  temono nei piani alti della Segreteria di Stato  -  forse potrebbe materializzarsi e prendere le forme nientemeno che di Luigi Bisignani, l'ex giornalista arrestato per il caso della P4, ma anche un nome ed una figura  che negli anni passati era solito aggirarsi con una certa padronanza tra i palazzi che contano della cittadella vaticana, specialmente presso lo Ior (Istituto per le Opere di Religione), la banca vaticana,  da poco uscita quasi indenne da una bufera giudiziaria per l'iscrizione dei suoi dirigenti nel registro degli indagati perché accusati dal tribunale di Roma di riciclaggio. Una iniziativa che aveva portato al congelamento giudiziale di circa 23 milioni, da qualche giorno dissequestrati grazie al varo delle nuove norme antiriciclaggio valute dal Papa che hanno permesso alla Ior di essere inserito nella "White List", l'elenco delle banche ritenute affidabili dalle autorità internazionali. La vicenda, però, per mesi ha riportato alla mente antichi guai giudiziari a cui in passato la banca papalina era andata incontro a causa delle allegre gestioni dei suoi dirigenti. A partire dal coinvolgimento, agli inizi degli anni '80, dell'arcivescovo Paul Marcinkus, l'allora presidente dello Ior, nel crack del vecchio Banco Ambrosiano di Roberto Calvi. Scene ripetute, più o meno, qualche anno dopo con un'altra scomoda storia, il coinvolgimento della banca vaticana nella maxi tangente Enimont, per la quale  -  tra gli accusati  -  fu indicato anche un giovane Luigi Bisignani indicato come "il fattorino" addetto al trasporto delle tangenti nelle casse dello Ior. Ora, Oltretevere di Bisignani si torna a parlare con una certa insistenza sulla scia delle accuse che gli sono state fatte dagli inquirenti che indagano sulla P4. Finora in questa storia nomi di cardinali ed alti prelati non sono stati fatti. Ma più d'uno dietro le quinte vaticane teme che  qualche porpora  -  un giorno o l'altro  -  potrebbe saltare fuori dalle confessioni dell'ex giornalista-faccendiare. Specialmente qualche figura vicina alla cordata che fa capo al cardinale Segretario di Stato Tarcisio Bertone. Uno dei suoi uomini più fidati ed ascoltati, il giovane Marco Simeon, sembra infatti che abbia scalato i vertici della Rai, andando ad occupare la poltrona di responsabile per le relazioni internazionali e di direttore di Rai-Vaticano, grazie proprio ai buoni uffici di Bisignani. Una "cortesia" fatta al cardinale Bertone che  -  se sarà provata - oggi potrebbe non essere giudicata con eccessivo entusiasmo nell'appartamento papale. 
Erano undici anni che un ministro per i Beni culturali non metteva piede sull'Appia Antica. Ieri Giancarlo Galan ha rotto questa tradizione, ha affrontato con un pizzico di amarezza tutta la storia dell'abusivismo edilizio consumatosi dal 1965 ad oggi ai danni della Regina Viarum, che documenta la bella e tragica mostra "La Mia Appia. Laboratorio di mondi possibili tra ferite ancora aperte" in scena a Capo di Bove. E ha preso formalmente un doppio impegno: l'istituzione del parco archeologico dell'Appia Antica e la disponibilità a risorse per acquisire monumenti antichi di proprietà privata. Una risposta doverosa, quella del ministro, agli appelli lanciati dalla soprintendente ai beni archeologici Anna Maria Moretti e dalla direttrice dell'Appia Antica Rita Paris, applauditissima quest'ultima per il suo discorso dai tanti studiosi, archeologi e appassionati accorsi per l'evento, tra cui l'ex soprintendente Angelo Bottini e l'attore Giuseppe Cederna, figlio del grande ambientalista Antonio Cederna il cui archivio trova sede a Capo di Bove, e che già nel 1953 denunciava in un suo storico articolo "I Gangsters dell'Appia". "Non sono nello spirito giusto, non sono contento: ho visto cose che mai si sarebbero dovute verificare in Italia - dichiara Galan - Immagini che testimoniano brutalmente tutta la negligenza, distrazione e disinteresse di generazioni di amministratori italiani". E non si dice ottimista, il ministro, "perché nel nostro paese è più presente lo spirito che ha deturpato l'Appia che non quello che anima questi appassionati archeologi". E' tempo di "attrezzarci a fare battaglia", incalza Galan. "Non è concepibile che un ente come quello dell'Appia Antica non abbia uno status giuridico e competenza di tipo archeologico. Bisogna assolutamente lavorare per trovare una soluzione condivisa con la Regione Lazio e il Comune di Roma". Quanto agli straordinari monumenti privati, come il Mausoleo degli Equinozi del I secolo a. C., e il Sepolcro di Sant'Urbano d'età imperiale, le cui trattative per l'acquisizione si sono arenate per mancanza di risorse nelle casse della Soprintendenza archeologica, Galan avverte: "Ogni euro che abbiamo deve andare nella direzione di acquisire i beni culturali che i privati sono disposti a vendere. Noi dovremmo agevolarli dal punto di vista fiscale e burocratico. Chi dice che non ci sono i soldi per farlo, con poca lungimiranza, dice il vero se ci si limita a guardare lo status quo. Ma se ci sono buone idee e volontà, i soldi si trovano". 
