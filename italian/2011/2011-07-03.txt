PARIGI - Thomas Levet (277 - 70 70 67 70, sette sotto par) ha recitato il difficile ruolo di profeta in patria trascinando all'entusiasmo gli appassionati transalpini nell'Alstom Open de France. E' il secondo francese a imposti nell'Open nazionale, da quando è stato istituito l'European Tour, dopo l'incredibile doppietta di Jean François Remesy (2004-2005). In un finale molto sofferto e su un tracciato difficilissimo Levet, 43enne parigino e al sesto titolo nel tour, ha avuto ragione per un colpo del 22enne danese Thorbjorn Olesen (278 - 66 71 71 70), che gli ha lasciato strada mancando da meno di un metro il putt del play off, e dell'inglese Mark Foster (68 68 68 74) leader dopo tre giri e incapace di segnare un solo birdie in 18 buche, che sarebbe stato sufficiente per andare allo spareggio. Il vincitore ha ricevuto un consistente assegno di 500.000 euro sui tre milioni di euro in palio. In chiave azzurra va sottolineata l'ottima prova di Lorenzo Gagli, risalito fino all'11° posto con 284 colpi (72 67 73 72), e che con i 50.250 euro guadagnati ha fatto un bel passo avanti nella money list entrando con decisione nella zona 'carta'. Sono praticamente rimasti nelle posizioni acquisite dopo il terzo giro Matteo Manassero, 30° con 288 (68 75 71 74) ed Edoardo Molinari, 43° con 290 (75 69 72 74), mentre era uscito al taglio di metà torneo Francesco Molinari, 113° con 149 (75 74). In classifica sono terminati al quarto posto con 280 il tedesco Martin Kaymer, al quinto con 281 lo scozzese Richie Ramsay e l'inglese Simon Khan e al settimo con 282 lo statunitense Brendan Steele, l'inglese James Morrison e il sudafricano Hennie Otto. Al 26° con 287 il thailandese Thongchai Jaidee, al 30° lo scozzese Colin Montgomerie, al 43° l'indiano Jeev Milkha Singh e al 57° con 294 il danese Thomas Bjorn. Il giro finale di Gagli si è risolto in una continua caccia al par. Infatti è andato due volte sopra (bogey alla 4 e alla 8) e ha recuperato in entrambi i casi (birdie alla 5 e alla 13), poi è arrivato il terzo bogey alla 18, per il 72 che gli ha precluso l'ingresso tra i primi dieci. Ha giocato con molta intelligenza, intuendo che comunque, se fosse rimasto attorno al par sarebbe giunto il risultato che necessitava per le sue aspirazioni. Manassero è partito con un birdie, poi il suo rendimento è calato e ha fissato il 74 con due bogey e un doppio bogey. Molinari ha perso tre colpi in sette buche che sono stati determinanti per il 74: infatti sulle successive undici ha marciato in par (tre birdie e tre bogey). CHALLENGE TOUR: IN SVEZIA FEDERICO COLOMBO 9° - Federico Colombo ha offerto una nuova bella prova ottenendo con 279 colpi (74 69 67 69) il nono posto nel The Princess by Schuco, terminando in stagione per la sesta volta tra i top ten nel Challenge Tour. Sul percorso del PGA of Sweden National, a Bara in Svezia, ha colto il primo titolo nel circuito il portoghese Ricardo Santos, 29enne di Faro professionista dal 2006, che ha superato la folta concorrenza con un 66 finale per uno score di 272 colpi (73 68 65 66), sedici sotto par. Al secondo posto con 275 l'inglese Daniel Brooks, al terzo con 276 il francese Charles-Edouard Russo e al quarto con 277 l'altro transalpino Julien Quesne, lo svedese Pelle Edberg e il danese Andreas Harto, che era al vertice dopo tre giri.  E' rimasto a metà classifica Alessandro Tadini, 32° con 284 (66 76 72 70), che aveva iniziato il torneo al comando, e hanno concluso al 52° posto con 290 Nino Bertasio (71 71 74 74), al 59° con 292 Andrea Pavan (72 73 69 78) e al 63° con 294 Alessio Bruschi (72 72 75 75). Non ha superato il taglio Gregory Molteni, 113° con 151 (76 75). Colombo ha effettuato una lunga rincorsa partendo dal 74° posto per poi passare al 32° e all'11° nel terzo turno. Ha terminato con un parziale di 69 segnando cinque birdie e due bogey. Nel 70 di Tadini tre birdie e un bogey; nel 74 di Bertasio un birdie e tre bogey; nell'inatteso 78 di Pavan tre birdie, tre bogey e tre doppi bogey; nel 75 di Bruschi tre birdie, quattro bogey e un doppio bogey. Santos, anche lui in difficoltà nel primo giro (68°) e poi scatenatosi negli ultimi due (parziale di 131), ha guadagnato 32.000 euro su un montepremi di 200.000 euro. SENIOR TOUR: GRAN FINALE DI PETER FOWLER, 32° ROCCA, 37° CALI' - Non sono bastati cinque colpi di vantaggio al cileno Angel Fernandez per vincere il Bad Ragaz PGA Seniors Open (Senior Tour): con un 75 finale, infatti, è terminato al terzo posto con 199 colpi, alla pari con l'inglese Gary Wolstenholme, con il sudafricano Chris Williams e con l'austriaco Claude Grenier. Ne ha approfittato  Peter Fowler, 52enne australiano di Sydney, che con un gran 65 e lo score di 196 (66 65 65), quattordici sotto par, ha firmato il secondo titolo stagionale e in carriera nel circuito prevalendo di due lunghezze sullo scozzese Andrew Oldcorn (198 - 64 66 68), che peraltro è uno dei giocatori attualmente più in forma. Ha perso ventuno posizioni Costantino Rocca, scivolato al 32° posto con 208 (69 66 73) dopo un 73 con due birdie e cinque bogey, mentre è rimasto al 37° con 209 Giuseppe Calì (70 70 69) con tre bridie e due bogey per il parziale di 69. A Fowler è andato un assegno di 35.700 euro su un montepremi di 250.000 euro Leggi i commenti I commenti dei lettori 
Guerriglia in Valle di Susa. Nella giornata di protesta nazionale contro la Tav scontri violenti si sono susseguiti per ore attorno al cantiere di Chiomonte, dove nelle prossime settimane si comincerà a scavare il tunnel esplorativo della nuova ferrovia Torino-Lione. I black bloc sono entrati in azione, come si temeva alla vigilia, per tentare di entrare nel cantiere della Maddalena di Chiomonte: il bilancio dei feriti tra le forze dell'ordine è molto alto: quasi 200. Ferito anche un dipendente del cantiere e molti No Tav - qualche decina - il numero è ancora imprecisato. Quattro manifestanti sono stati arrestati e un altro denunciato a piede libero. Ma c'èstata anche una parte pacifica della manifestazione, sottolineavano in serata - a scontri ormai finiti - sindaci e molti No Tav della Valle di Susa. Le dichiarazioni di Alberto Perino, storico leader del movimento No Tav, non smorzano però la tensione: "Le violenze le ha commesse chi ha sparato i lacrimogeni ad altezza d'uomo". Contro le forze dell'ordine schierate a difesa dell'area recintata nei giorni scorsi, dopo lo sgombero avvenuto lunedì, sono state lanciate grosse pietre, bastoni, petardi e altri pericolosi oggetti, come i martelletti usati sui mezzi pubblici per rompere i vetri in caso di pericolo. Alla fine si contano 188 feriti tra carabinieri (37), poliziotti (130 del reparto mobile, un dirigente, cinque funzionari) e finanzieri (15), alcuni in modo abbastanza grave. Tra i No Tav il conteggio dei feriti è invece difficile se non impossbile: uno è stato portato al Cto di Torino, sei hanno avuto bisogno del trasporto in ambulanza, un'altra quindicina è stata medicata direttamente alla baita del presidio No Tav. Uno studente veneziano di 19 anni è ricoverato all'ospedale di Susa con un "politrauma toracico e addominale": sarebbe stato colpito da un candelotto lacrimogeno da distanza ravvicinata. Per la Questura i manifestanti in totale sono stati 6.000, per i No Tav dieci volte tanto; "siamo oltre 50 mila", avevano detto trionfalmente questa mattina quando la situazione era ancora abbastanza tranquilla. I lavori al cantiere sono stati fermati, ma riprenderanno domani; chiusa anche l'autostrada A32 Torino-Bardonecchia, mentre sulle statali si sono formate lunghissime code. In serata sono state riaperte l'A32 e la statale 24. Tra i manifestanti molti erano quelli arrivati da fuori, da molte regioni italiane e anche dall'estero (parlavano inglese), da Francia, Germania, Spagna. Tra di loro si annidavano i professionisti dello scontro violento. E sono quelli che hanno trasformato i boschi subito sopra il piazzale della Maddalena in un campo di battaglia. Lo scontro è stato violento e lo si avvertito anche a chilometri di distanza, sentendo le esplosioni della bombe carta lanciate dai manifestanti più violenti e le scie dei lacrimogeni sparati dalle forze dell'ordine per allontanare gli aggressori tra i boschi di Ramats. Nel pomeriggio un nuovo fronte di tensione si è creato più a valle, nella zona della centrale idroelettrica, dove lunedì scorso la ruspa scortata dalle forze dell'ordine si era aperta la strada per spazzare via le barricate erette in oltre un mese di occupazione della 'Libera Repubblica della Madalena. "Abbiamo vinto - ha detto a fine giornata Perino - perchè volevamo assediare il cantiere e ci siamo riusciti". La calma è tornata nella serata, poco prima del calare del sole, quando sul ponte della Valle Clarea una delegazione di No Tav, a braccia alzate, ha incontrato dirigenti e funzionari di polizia. Ma la protesta No Tav non finisce, continuerà nel campo affittato lungo il fiume, ora trasformato in un campeggio. Si spera che le violenze siano finite, anche se l'avversione all'opera continua a essere molto forte e nessuno davvero sa cosa succederà. 
ROMA - Da Exilles, ai piedi del forte, questa mattina presto per partecipare al corteo contro la Tav in Val di Susa, erano arrivate anche le famiglie della zona. Si erano organizzate con gli zaini e i cartelloni, avevano portato i bambini. Li avevano in messi in testa al serpentone con i loro palloncini colorati e in mano uno striscione con lo slogan "giù le mani dalla Val di Susa". Sotto c'era la foto di Falcone e Borsellino. Erano in migliaia. Con loro, sotto lo striscione 'Amministratori Valle di Susa', c'erano anche i 23 sindaci della zona pronti a sfilare con la fascia tricolore. Subito dopo in marcia le famiglie con bambini e anziani. Un corteo festoso di bandiere No Tav, sotto il sole di una bella giornata e che avrebbe raggiunto Chiomonte dopo una camminata di circa sette chilometri. VIDEO: L'ARRIVO A EXILLES - I BAMBINI LA  MAPPA: I 3 CORTEI "La Valle è nelle nostre mani", si leggeva sullo striscione in mano ai bambini no Tav contro la realizzazione della Torino Lione. La risposta dei più piccoli all'assessore ai Trasporti della regione Piemonte, Barbara Bonino, che nei giorni scorsi aveva invitato le famiglie a non partecipare alla marcia per il rischio di violenze. Nei villaggi le anziane affacciate alle finestre battevano le mani e esprimevano solidarietà al gruppo di giovani in movimento. Il corteo di Exilles era uno dei tre organizzati oggi che poi si sarebbero uniti. Il secondo era concentrato a Giaglione (Torino), vicino Susa, e sarebbe passato attraverso la via più impervia, nei sentieri dei boschi per arrivare il più vicino possibile alla zona recintata del cantiere. Ai numerosi residenti nella valle che lo componevano si sono aggiunti poi gruppi di autonomi e frequentatori dei Centri sociali. Alcuni manifestanti venivano da Roma, dal Veneto e anche dalla Francia. Un elicottero delle forze dell'ordine controllava dall'alto i movimenti del lungo corteo, soprattutto della parte concentrata a Giaglione. Il terzo partiva Chiamonte verso Ramats, aveva lo striscione 'La Valle di Susa esige rispetto', centinaia di bandiere no Tav, bandiere dei Verdi, del Movimento 5 stelle, di Rifondazione comunista, dell'Usb, del Partito comunista, dell'associazione consumatori utenti e bandiere della pace. Nessuno si aspettava la guerriglia che sarebbe scoppiata poche ore dopo . Partiti alle 10 circa, i primi lacrimogeni in risposta alle bombe carta sono stati lanciati pochi minuti dopo le 12. Il senso del corteo si è perso a quell'ora. Era partito in maniera pacifica, almeno questa era l'idea di una parte numerosa. Mentre gli amministratori della Val Susa alla testa del serpentone partito da Exilles hanno raggiunto il campo sportivo per concludere la manifestazione, nella parte di cantiere vicino l'area archeologica alcune centinaia di persone riconducibili all'area più radicale del movimento, hanno continuato la guerriglia con le forze dell'ordine e le maestranze. La parte pacifica a quel punto è rimasta a guardare. Divisa in piccoli gruppi, da lontano, per capire cosa succedeva nell'area della Maddalena mentre elicotteri delle forze dell'ordine perlustravano la zona. E' stato chi è rimasto a guardare a raccontare degli spari di proiettili di gomma da parte delle forze dell'ordine schierate a difesa dell'ex presidio della Maddalena. I giovani che dai boschi hanno assaltato il cantiere Tav e che sono stati raggiunti da getti di idrante e lacrimogeni. Molti sono stati costretti a risalire. "Il movimento No Tav esce sconfitto dalla violenza divampata durante la manifestazione: dopo questi fatti di assoluta gravità non ci può essere più dialogo con i portatori di pericolosa doppiezza", ha detto l'assessore regionale ai Trasporti Barbara Bonino. "Purtroppo ora - continua - dobbiamo commentare un nuovo bollettino di guerra e fare la conta di operai e agenti feriti, a cui va tutta la mia solidarietà. Il mio pensiero va anche alle loro famiglie, che ora staranno vivendo ore di ansia e preoccupazione. Allo stesso tempo ribadisco la più ferma condanna sia nei confronti degli anarchiciche dei movimenti politici al loro fianco". Ma per Alberto Perino, leader storico del movimento No Tav la protesta invece è riuscita: "Volevamo assediare il cantiere e l'abbiamo assediato. Quindi abbiamo vinto", ha detto. "Abbiamo visto chi usa la violenza - ha concluso -, è chi tira i lacrimogeni ad altezza d'uomo". E mentre il presidente della Repubblica Giorgio Napolitano,  maggioranza e opposizione si sono schierati contro le violenze e gli scontri, l'Usb, l'Unione sindacale di base, in un comunicato si è detta "incondizionatamente con la rivolta popolare in Val di Susa". "Siamo in presenza di una rivolta di popolo cui partecipano persone di ogni ceto sociale e di ogni età determinati a impedire che un'opera costosa, devastante e inutile stravolga l'ambiente e l'economia della valle. Una rivolta e una determinazione straordinaria che ha tenuto testa a migliaia di uomini in assetto di guerra invitati a sgomberare la valle con una violenza inaudita e la benedizione bypartisan di pressoché tutte le forze politiche". Uno dei manifestanti feriti, colpito a un fianco da un oggetto non precisato e in condizioni più serie, è stato portato via sul sentiero per Giaglione, su un lenzuolo teso in modo da formare una barella improvvisata. Al passaggio, la folla ha applaudito. 
ROMA - Una escursione notturna che si trasforma in tragedia, con giganteschi pezzi di ghiaccio che si staccano da una parete dell'Ortles e travolgono due scalatori. Una giovane donna è morta e il suo compagno - entrambi 27 enni - è ricoverato in gravi condizioni all'ospedale di Bolzano. I due, austriaci, volevano scalare la parete nord della montagna (3.902 metri di quota), la più impervia, in Alto Adige. Nel buio, intorno alle 3.30, il rumore del ghiaccio che si staccava dalla cima e le loro urla hanno fatto intuire, a un altro gruppo di diciassette alpinisti in cordata, che cosa stesse accadendo, e hanno immediatamente dato l'allarme. Sul posto, a circa 2.800 metri di altitudine, sono intervenuti gli elicotteri del 118 e dell'Aiut Alpin Dolomites, che col Soccorso alpino di Solda hanno recuperato la salma della donna e trasportato l'uomo al San Maurizio di Bolzano, in grave stato d'ipotermia. Il corpo di lei, estratto un'ora dopo il distacco, era sotto tre metri di ghiaccio. Questo, cadendo, ha formato nella caduta un fronte di trecento metri. IL METEO IN TEMPO REALE L'identità dei due alpinisti è rimasta sconosciuta per ore perché i due non avevano documenti con loro ed erano partiti intorno alle 2 direttamente da valle, senza fare tappa in uno dei rifugi che si trovano sull'Ortles. Individuata la loro auto, sono stati identificati dai carabinieri di Silandro e di Prato allo Stelvio. La vittima è Daniela Ruef, insegnante originaria di Bregenz, e residente a Egg, nel Tirolo, in Austria. La sua salma è stata trasportata all'ospedale di Silandro. Il ferito, B.W.M., elettricista, viveva con lei. I due erano in vacanza in Alto Adige. L'elenco delle tragedie della montagna di oggi, però, non finisce qui. Una si è consumata in Veneto. Un alpinista è precipitato per una trentina di metri sullo Spigolo Dulfer alla Cima Maraia, sui Cadini di Misurina, nel Bellunese, ed è morto per i traumi riportati. Primo di cordata, stava scalando con altri tre amici, quando ha perso l'appiglio sul secondo tiro della via. L'alpinista è stato recuperato dall'elicottero dell'Aiut Alpin di Bolzano e trasportato al rifugio Città di Carpi, dove il medico ha potuto solo constatarne la morte. Una squadra del soccorso alpino di Auronzo ha poi portato la salma a valle. E' morta invece precipitando in una scarpata un'escursionista altoatesina in Trentino. L'incidente è avvenuto intorno all'ora di pranzo vicino al lago Corvo, nel comune di Rabbi. Si tratta di una donna di 56 anni di Lana, Hildegard Staffler e l'ipotesi è che sia stata colta da un malore o abbia perso comunque l'equilibrio. Sembra camminasse da sola. A dare l'allarme sono stati altri escursionisti che l'hanno vista precipitare. 
A proposito dell'Aradio, di cui si parlava la scorsa settimana, vi dicevo che le testimonianze sono state molte. Eccone un'altra di Alfredo Tutino: "L'immortale avvertenza "Si accomodano gli aradi": i miei genitori sostengono di averla visto con i propri occhi forse sei decenni fa, freschi di nozze, nella vetrina di una bottega in un ormai dimenticato paese toscano - l'abile artigiano, ovviamente, riparava l'aradio a chiunque l'avesse scassata". Un altro gioco d'apostrofo è stato segnalato da diversi lettori. Domizia mi ha anche allegato una fotografia, che ritrae il retro di un furgoncino che fra diversi stemmini e adesivi leghisti aveva anche la scritta: "Va pensiero sull'ali d'orate" Ovvio il titolo: "Pesci volanti". 
ROMA - L'annuncio del ritiro da rockstar fa disperare i fan. Ma di ritiro lo staff del Blasco non ne vuol sentir parlare. In 237 lavorano stabilmente - insieme a 160 facchini, visto che per montare questo palco con due gru fisse ci vogliono in media quattro giorni - per far sì che i concerti del Blasco siano ciò che sono: eventi mediatici totali prima ancora che musicali. Uno staff giovane, gente dai 25 ai 50 anni. Quelle che circolano anche allo stadio Olimpico di Roma , il 2 luglio, a poche ore dall'inizio dello spettacolo, l'ultimo - in teoria - di Vasco, stando a quello che ha annunciato lui pochi giorni fa. VIDEO L'annuncio del ritiro VIDEO Vasco e il web, la sua seconda vita Un viavai silenzioso in cui puoi incontrare chiunque. la scrittrice Melissa P. e Gaetano Curreri degli Stadio, ad esempio. Tutto è pilotato da regole rigide. Ci fa strada Andrea, stanco ma disponibile: "Dobbiamo fare in fretta perché alle 19.15 arriva Vasco e si blocca tutto". E' il responsabile del settore marketing di Satisfiction, il free press culturale di cui Rossi è editore, e il capo l'ha incontrato due o tre volte: "E' simpatico e puntuale. Se dice che arriva alle 19.15 stai tranquilla che arriva a quell'ora. Chissà se anche stasera farà tutto il concerto in tuta...". Una dozzina di camerini e si arriva al village, uno stanzone con wi-fi zone dove lo staff si riunisce a poche ore dal concerto per mettere a punto le ultime cose. Andrea ci presenta Swan, uno dei personaggi storici del tour: dal 1999 è il responsabile della regia live. "Cosa penso dell'annuncio del ritiro? Non sono affatto preoccupato. Ora ci aspetta un altro tipo di spettacolo, ma la stagione live è tutt'altro che finita", dice. Swan è la persona che decide quali immagini vengono proiettate sui maxischermi, indispensabili quando si lavora in uno spazio come l'Olimpico o San Siro. "Il mio compito è quello di amplificare le emozioni del concerto - spiega - e devo dire che Vasco mi ha sempre facilitato perché ha una straordinaria capacità di immedesimarsi nelle canzoni. Non prova soggezione davanti al pubblico. Io, che per lavoro devo riprenderlo negli occhi, mi sono sempre limitato a far parlare il suo sguardo: è vero e spontaneo, e credo sia questo che piace". Swan è forse colui che più conosce il popolo di Vasco perché da anni studia le espressioni dei ragazzi ai concerti e con queste costruisce i "collage emozionali" che finiscono sugli schermi. "Li abbiamo anche seguiti in giro per l'Italia, nei loro viaggi - racconta - e abbiamo capito che per loro è quasi una necessità fisica che Vasco sia continuamente in tournée: la festa comincia nel momento in cui viene annunciato il tour e lo show non è che la ciliegina sulla torta. Il rapporto che hanno con il loro cantante è viscerale. Per questo ha fatto così scalpore l'annuncio del ritiro". Un annuncio che, secondo Swan, non è stato dettato (come peraltro ha spiegato lo stesso Vasco) dagli anni che passano: "Gli artisti non hanno età, diciamo semmai che quando hai riempito San Siro per quattro sere di fila, quando hai radunato 400mila persone a Catanzaro, quando insomma hai battuto tutti i record e non hai più nulla da dimostrare senti il bisogno di concentrarti bene sui contenuti. Ecco perché si sta interessando all'editoria e ai social network, sta portando avanti progetti con la Scala di Milano e sicuramente farà altri concerti, ma in chiave diversa: perché è un artista vero". Vero e presente, a quanto pare, dalla scelta della copertina dell'album a tutte le decisioni che riguardano il concerto e le canzoni. "Noi lo consideriamo un artista, non il nostro capo. Lo stimiamo. Questo clima crea uno spirito di collaborazione impagabile". Andrea Corsellini è l'ingegnere del suono dei tour dal 2007, quello che "deve far sentire alla gente il concerto", spiega in tre parole. Che tre non sono, tanto è complicato il suo lavoro: "Sono responsabile del funzionamento di una cinquantina di microfoni. Perdo due chili a concerto", racconta. Gli stadi sono difficili da sonorizzare e a volte capita che qualcosa vada storto, soprattutto perché Vasco è un artista istintivo, che va a braccio: "E' preciso, se deve andare sulla pedana ci va, rispetta le regole, è un professionista. Però segue l'istinto. Lui, e tutta la band, composta da artisti di altissimo calibro, tutti cavalli impazziti come lui". In gergo si dice che il concerto "va in bolla", ovvero diventa perfetto, dalla terza canzone in poi: le prime due sono un po' di rodaggio, l'inizio è la parte più difficile. Specialmente se per lavoro devi rendere al meglio la voce di un artista la cui vita di eccessi ha messo a dura prova le corde vocali: "Lui sul palco poi si distrugge - continua Corsellini - ecco perché abbiamo introdotto gli interludi musicali: gli servono per ossigenarsi. Nel suo vocabolario la parola 'risparmiarsi' non esiste". Anche Corsellini pensa che l'annuncio non porterà Vasco lontano dai fan bensì aprirà una nuova fase della sua carriera: "Ha detto che si ritira ma noi che lo conosciamo sappiamo che è impossibile, è uno che si diverte troppo a fare quello che fa". Claudia Caramaschi è la responsabile del coordinamento redazionale di Satisfiction , la rivista distribuita in 700mila copie di cui Vasco è editore, e che ha di recente siglato un accordo di diffusione con Feltrinelli. Le chiediamo che tipo di editore è il rocker di Zocca: "Discreto ma interessato. Come ha scritto lui stesso sul giornale, un editore 'spericolato, soddisfatto e rimborsato'. Ha appoggiato questo progetto dando carta bianca all'ideatore e direttore, Gian Paolo Serino, con l'umiltà di chi sa che non è il suo campo. Ma ha un atteggiamento curioso, presente. Questa piena fiducia ci ha permesso di creare un prodotto di qualità, libero dalla politica e non scontato". Quando Claudia finisce di parlare mancano pochi minuti al concerto. Noemi fa da apripista con Vuoto a perdere . I sessantacinquemila che riempiono l'Olimpico chiamano Vasco con un boato. Per scatenare l'adrenalina non c'è neanche più bisogno di pronunciare il nome. 
Alla vigilia della finale degli Championships, due domande attendevano risposte: Djokovic confermerà che è giusto che, da lunedì, sia lui il giocatore numero 1 al mondo, interrompendo l'alternanza Federer-Nadal che andava avanti dal febbraio 2004? Oppure lo spagnolo dimostrerà, vincendo, che il meccanismo della classifica ATP è sbagliato, e che il dominatore del tennis mondiale resta comunque lui? Il pronostico era periglioso. Nole aveva vinto 47 delle ultime 48 partite disputate; peraltro, nei cinque precedenti testa-a-testa a livello di Slam, Rafael aveva sempre prevalso. L'ultima volta a Flushing Meadows, nella finale di dieci mesi fa. Sembrava però che, dopo aver subìto lo strapotere di Nadal nell'Open newyorchese, Djokovic avesse deciso che non ci sarebbe stata un'altra volta. Così era stato. Aveva sconfitto il maiorchino in primavera nelle finali di Indian Wells, Miami, Madrid e Roma, non l'aveva affrontato in finale allo Slam di Parigi solo perché travolto in semifinale dalla sua personale bestia nera Roger Federer. I primi due set dell'ultimo atto di Wimbledon avevano confermato - con un perentorio il 6-4 6-1 - che per lo spagnolo non ce n'è contro il serbo in versione turbo 2011. Pochi avrebbero scommesso, a quel punto, che i due sarebbero andati oltre il terzo set. Invece no. Djokovic ha spento la propria luce, lasciando che Nadal spadroneggiasse in campo: 1-6. Quarto set, allora. Con Rafa ringalluzzito e Nole teso ma deciso a onorare il gradino più alto del ranking ATP appena conquistato. Molti errori da entrambe le parti, tennis di qualità non eccelsa. Break sul 4-3 e poi per il serbo tutto diventa facile. Chiude sul 6-3. La finale più attesa è durata meno di due ore e mezza. Era anche la finale che tutti chiedevano, esclusi i sudditi di Her Majesty, che per l'ultimo atto di Wimbledon 2011 avrebbero preferito Andy Murray al posto di Nadal, e quelli del detronizzato Re Svizzero, sparsi un po' in tutto il mondo, che avrebbero voluto il loro sovrano in campo anziché Djokovic. Tutto è stato perfetto: il Centre Court, l'entusiasmo del pubblico dentro lo stadio e sulla collina con il maxischermo, il pomeriggio assolato e la temperatura mite, la battaglia tra i due più forti giocatori del mondo. Il verdetto del campo cambia però il panorama del tennis mondiale. E' evidente che il serbo e lo spagnolo sono gli indiscussi dominatori, essendosi spartiti i quattro Slam degli ultimi dodici mesi e avendo disputato tre finali a testa. Parlare di "Fab Four", comprendendo nei quattro Roger Federer e Andy Murray, ha ormai poco senso. È altrettanto acclarato che Nadal ha dimostrato negli anni una maturità e una continuità al vertice del Circo che Nole ha raggiunto solo da mesi. A parità di condizioni di forma, il duello tra i due sarà probabilmente il tema centrale del grande tennis del prossimo futuro. Intanto, godiamoci questa straordinaria fase della storia dello sport dei gesti bianchi (almeno a Wimbledon, dove ogni altro colore resta bandito, a parte il verde dell'erba). Come ogni disciplina, il tennis prospera sui talenti e sulle rivalità. E raramente in passato ce ne sono stati di questo livello. c.giua@kataweb.it 
Con un comunicato congiunto, il presidente della Regione Piemonte Roberto Cota, il sindaco di Torino Piero Fassino ed il presidente della Provincia di Torino Antonio Saitta si schierano dalla parte di polizia, carabinieri e guardia di finanza. "Esprimiamo solidarietà e sostegno alle Forze dell'Ordine impegnate in un'azione a difesa della legalità - si legge - esprimiamo inoltre una ferma condanna per gli atti di violenza a loro danno, riaffermando nel contempo l'importanza strategica della Tav e la volontà di andare avanti senza farsi intimorirè". 
CHIOMONTE - Sono le 10.30 quando l’odore acre dei primi lacrimogeni sparati a Giaglione annuncia quella che sarà la battaglia per la riconquista del cantiere della Maddalena e soffoca l’illusione di un assedio pacifico e non violento alla recinzione della Ltf. I cortei ufficiali dei No Tav con sindaci e valligiani sono ancora lontani quando la montagna che sovrasta il vecchio museo archeologico che è il cuore del primo cantiere dell’Alta Velocità comincia ad animarsi. VIDEO : SCONTRI / SOCCORSI FOTO : CORTEO Dalla cima, attraverso sentieri tortuosi perduti tra gli alberi, scendono gruppi di ragazzi coi volti mascherati e vestiti di nero. Molti di loro hanno passato la notte a Ramat, nel bosco hanno nascosto ogni tipo di arma: roncole, bottiglie di ammoniaca, barattoli di resine incendiarie, estintori, tondini di ferro tagliati in modo da poter essere lanciati, biglie e bulloni. I carabinieri dei Cacciatori di Sardegna che hanno perlustrato i boschi nel buio hanno trovato decine di depositi di queste armi "improprie" ma letali nascosti sotto i cespugli. I primi black bloc compaiono sul costone che fronteggia il musero archeologico quando è quasi mezzogiorno. Sono ad un centinaio di metri dalla recinzione del perimetro, 800 metri di filo spinato e muretti di new jersey montati in tempi record dagli operai della LTF. Roteano fionde antiche ma con una sorprendente gittata. Della Tav non gliene importa nulla probabilmente, cercano solo lo scontro. Lanciano le prime biglie di ferro, i primi bulloni contro i 900 uomini tra polizia, carabinieri, finanzieri che  presidiano il cantiere e l’autostrada, chiusa già alle 10 dopo fitti lanci di pietre. Il primo ferito è un operaio della Lft, Giuseppe L., colpito ad un braccio da una grossa pietra. In pochi minuti tra carabinieri, polizia e finanzieri i feriti si contano a decine. Alla fine della giornata saranno quasi duecento, alcuni dei quali gravi. Quanto ai manifestanti, invece, il movimento No Tav parla di 223 tra feriti, contusi o intossicati dai lacrimogeni. L’assalto dalla montagna è incessante: black bloc, anarchici e antagonisti colpiscono poi si rifugiano tra gli alberi. Impossibile inseguirli. Un carabiniere rimasto isolato viene catturato e disarmato. Lo liberano dopo averli preso la pistola che sarà restituita solo a fine giornata ma senza caricatore. Contro le forze dell’ordine dall’alto arriva una pioggia di pietre, bombe carta, razzi pirotecnici fatti esplodere a grappolo. Carabinieri e polizia hanno regole d’ingaggio ferree: l’ordine è di evitare il corpo a corpo. Agli assalti possono rispondere con il getto di un idrante che però puntato contro l’alto si rivela poco efficace, con il lancio copioso di lacrimogeni e cariche contenute. La battaglia dura per ore mentre la stanza al pianterreno del museo è trasformata in un ospedale da campo che raccoglie le decine di feriti. Carabinieri colpiti da pietre, poliziotti ustionati da bombe carta, finanzieri intossicati dal ritorno dei lacrimogeni. I plotoni antisommossa devono correre da un punto all’altro del perimetro perché altri gruppi mascherati premono contro la recinzione dal lato del viadotto. "Sin che durano i lacrimogeni possiamo tenerli lontani – ammette un funzionario di polizia – dopo non so…". L’obiettivo degli assalitori è la recinzione, la presa del cantiere. Sono un migliaio tra i boschi, gente arrivata da tutta Italia e persino dall’estero. Ci sono spagnoli, tedeschi, francesi. Tutti hanno raccolto l' appello di Alberto Perino, il leader dei No Tav che si paragona ai partigiani e sono arrivati in Val di Susa con un obiettivo preciso: la guerriglia contro le forze dell’ordine. Polizia e carabinieri riescono a catturarne cinque: un meccanico di Maranello, un facchino di Modena, un disoccupato di Venezia, un ragazzo di Pescara che negli scontri è stato ferito al volto e una studentessa di Parma. "Tutta gente che non c’entra nulla con la Val Susa" sottolineano polizia e carabinieri. Tra i manifestanti ci sono diversi feriti, uno studente, colpito all'addome da un lacrimogeno, viene portato via e ricoverato in ospedale. Le sue condizioni sono gravi, ma non è in pericolo di vita. Molti altri sono intossicati dai gas. I manifestanti denunciano l'uso di proiettili di gomma, smentiti subito dalla questura di Torino, e di lacrimogeni "proibiti". Alla fine, nell'ospedale da campo allestito alla baita del Giaglione, "riconquistata" nelle prime ore della battaglia, si conteranno una quindicina di feriti. Altri hanno preferito scendere a valle e farsi medicare privatamente. Dall’alto i black bloc fronteggiano i plotoni e prima di nascondersi nei boschi urlano slogan anarchici ("10, 100, 1000 Nassyrya") o si abbassano i pantaloni e mostrano le terga nude. Finalmente, verso le 17 con l’aiuto di un bulldozer manovrato da un agente romano, polizia e carabinieri riescono a liberare il costone che fronteggia il museo. La recinzione è salva. I reparti seguono lo scavatore sin dentro il bosco, spingendo lontano gli aggressori ai quali non resta che ripiegare. Altri scontri si accendono più in giù, al check point della Centrale Elettrica, ma sono gli ultimi fuochi come la fugace occupazione della provinciale 24. Alle 19 la battaglia di Chiomonte è ufficialmente finita. Il bilancio è pesante: i feriti sono centinaia. In più il movimento non è riuscito a isolare i violenti e la protesta pacifica è stata sepolta da pietre e tondini di ferro. 
