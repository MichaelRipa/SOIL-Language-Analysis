PESCARA - Era di fatto una amichevole quella di Pescara con l'Irlanda del Nord, ma l'Italia ha onorato l'impegno dando alle sue qualificazioni agli Europei connotati statistici importanti. Antonio Cassano è l'attore principale: prima è mattatore assoluto della serata, poi annuncia che lascerà dopo il mondiale in Brasile . Il 3-0 finale porta la sua firma ed ha un doppio significato: il girone viene chiuso dagli azzurri imbattuti e con una difesa all'altezza della gloriosa tradizione italica. Appena due gol incassati, per le qualificazioni europee è decisamente un record. E' la vittoria che chiude il primo cerchio dell'era Prandelli: il bresciano ha ereditato da Lippi una Nazionale in macerie e l'ha trasformata in un anno in una squadra assai credibile, anche per un ruolo importante all'Europeo. TOCCA A GIOVINCO - Detto della bene augurante premiazione dei quattro ultracentenari in fatto di presenze (Cannavaro, Maldini, Zoff e Buffon), per la gara dei saluti il ct azzurro abbassa ulteriormente l'altezza degli avanti inserendo Giovinco al fianco di Cassano. L'altra cosa che il ct abbassa è la posizione di Montolivo, nei tre in mediana per lasciare spazio all'impostazione di Aquilani sulla trequarti. Dietro Chiellini prosegue nel cammino di duttilità tattica, riprendendo la posizione centrale dopo un paio di scampagnate a sinistra. Da parte nord irlandese, Worthington per il passo d'addio dal suo incarico dà spazio ad un sacco di giovani, lasciando due chiocce: uno è il portiere Taylor (40 anni), l'altro è l'unica punta Healy, in altri tempi eroe di imprese epocali come una tripletta alla Spagna e la rete che sconfisse l'Inghilterra dopo un'eternità. AL CASSANO SHOW - Il primo tempo è un copione scritto. I ritmi se li crea la squadra più tecnica, che riduce il possesso palla ai propri ritmi: alla fine l'Italia terrà il pallino del gioco circa per il 65%. Una differenza di qualità fotografata perfettamente dal primo gol di Cassano: il lancio in verticale di De Rossi è perfetto, ma il diagonale volante del barese è un gioiellino di tecnica e coordinazione. Più 'britannica' l'altra grande occasione azzurra: colpo di testa di Chiellini fallito da posizione favorevolissima. I nord irlandesi comunque fanno fruttare al meglio le loro qualità. Il più aggressivo è Little, che oltre a costringere Buffon ad una uscita non facile, per poco non si prende un rigore su leggerezza di Balzaretti. Il più pericoloso è McGivern, sulla cui deviazione aerea il portiere azzurro è reattivo. RIPRESA SOLO AZZURRA - La ripresa desta interesse soprattutto per una decina di minuti, tempo necessario a Cassano per completare il suo show: bello diagonale dal limite dell'area, lento ma molto preciso, che toglie suspence al risultato. Il resto della gara vive sulla curiosità dell'esordio di Osvaldo (discreto impatto), sulle generosità di Buffon (dentro De Sanctis nel suo Abruzzo) e sul tentativo di Giovinco di bagnare la maglia da titolare con una rete (Taylor però gli dice no). Il terzo gol non fa altro che confermare la modestia dei nostri avversari: la 'caparbietà' con la quale McAuley si impegna per conquistarsi l'autogol a spese del proprio portiere non è proprio da ranking Fifa nobile. Girone archiviato, ora la musica cambierà: agli Europei non ci saranno più Serbia (eliminata clamorosamente in Slovenia), Irlanda del Nord o Far Oer, ma avversari ben più tosti. L'Italia di Prandelli però dà l'idea di poter dare fastidio anche agli squadroni. Italia-Irlanda del Nord 3-0 (1-0) ITALIA (4-3-1-2): Buffon 6.5 (31' st De Sanctis sv), Cassani 6, Barzagli 6, Chiellini 6,  Balzaretti 6, De Rossi 6.5, Pirlo 6, Aquilani 6 (23' st Nocerino sv), Montolivo 6, Cassano 7 (10' st Osvaldo sv),  Giovinco 6 (2 Maggio, 17 Astori, 6 Cigarini, 22 Rossi). All. Prandelli 6.5. IRLANDA DEL NORD (4-5-1): Taylor 6.5, Hodson 5, Mc Auley 5, Baird 5, McGivern 6, Little 6.5, C. Evans 5, Davis 6, Nordwood 5 (28' st McLaughlin sv), Gorman 5.5 (31' st McGinn sv), Healy 5 (20' st Feeney sv). (12 Mannus,  15 McCourt). All. Worthington 5.5 Arbitro: Lahoz (Spagna) 6. Reti: nel pt 21' Cassano; nel st 8' Cassano, McAuley (autorete) Angoli: 6-2 per l'Italia Recupero: 0' e 0' Spettatori: 21 mila Leggi i commenti I commenti dei lettori 
DOHA - Seconda vittoria consecutiva e ingresso in semifinale per l'Itas Diatec Trentino al Mondiale per club in corso a Doha, in Qatar. La squadra italiana supera l'Al Araby con un facile 3-0 (25-22, 25-15, 25-17). Mercoledì alle ore 18 (diretta televisiva su Sportitalia 2) il match clou per assegnare il primo posto nel girone contro i brasiliani del Sesi San Paolo, anche loro a punteggio pieno. La sfida, di sicuro più equilibrata e incerta della pool, permetterà di decidere gli accoppiamenti incrociati per le le partite che valgono il podio in programma giovedì. Dall'altra parte del tabellone la sorpresa Jastrzebski Wegiel, allenata da Lorenzo Bernardi e in campo con l'opposto azzurro Michal Lasko, chiude al primo posto davanti ai favoriti russi dello Zenit Kazan, guidati sotto rete dalla sapiente regia di Valerio Vermiglio. Per quanto riguarda la gara giocata stasera da Juantorena e soci le poche emozioni sono concentrate tutte nel primo set, poi via al monologo trentino. In avvio subito una buona notizia per il futuro dell'Itas Diatec nella competizione: si rivede nel sestetto base il centrale Djuric, recuperato dalla distorsione alla caviglia. Mentre dal punto di vista tecnico si mette in mostra Birarelli capace, dopo la prima parte, di rompere gli indugi. Il centrale azzurro confeziona 11 punti, ma tira fuori dal cilindro colpi diversi dal solito e non proprio del suo repertorio come i servizi vincenti. Il miglior realizzatore della serata è Kaziyski con 14 punti. Le cifre, di un match che è stato quasi un allenamento, dicono che Trento attacca bene con il 64 per cento complessivo e piazza otto muri. Ora però cambia il tipo di avversario e si entra nel vivo del Mondiale. A sorpresa il primo set è abbastanza equilibrato, bisogna aspettare la parte finale per vedere l'Itas Diatec avere la meglio sui modesti avversari dell'Al Araby. Il primo break della squadra italiana verso la metà del parziale con una bordata di capitan Kaziyski. Poi, prima del gran finale, Trento è costretta a inseguire la squadra di casa che pare, nonostante un tasso tecnico inferiore, non volersi arrendere e mette in campo cuore e determinazione. Però non bastano, quando ci sono da realizzare i punti decisivi la classe e l'esperienza dei gialloblù, in maglia rossa per tutto il torneo, fanno la differenza. Si chiude 25-22. Nella seconda fase l'Itas Diatec mette le cose a posto. Lo scatto in avanti è decisivo e scava un solco difficile da riempire. Il mattatore in questo momento è Emanuele Birarelli che nel parziale confeziona nove punti personali divisi in quattro attacchi, altrettanti ace e un muro (il pezzo migliore del suo repertorio). La strada che porta verso il due a zero è segnata e coach Stoytchev ne approfitta per cambiare la diagonale con l'inserimento in regia di Zygadlo e dell'opposto Sokolov. Il sestetto mantiene il vantaggio e saluta l'Al Araby 25-15. Senza storia pure il terzo set che ripropone la diagonale Zygadlo-Sokolov. Trento è decisa a chiudere presto per risparmiare energie in vista della più probante sfida di domani contro i campioni sudamericani. Il primo schiaffo a stordire la debole difesa dei giocatori del Qatar arriva da Juantorena con ace e attacco. In campo si fa notare Sokolov, opposto bulgaro pescato dalla lunga panchina di Trento. Il finale premia ancora Birarelli con un muro vincente (25-17). Leggi i commenti I commenti dei lettori 
Se vedi un tifoso con un sacco di cartone all'incontrario, ben piazzato in testa, significa che la vergogna ha appassito ogni speranza. Che la tristezza per le pessime prestazioni della tua squadra ha sfiorito baldanza e fiducia. Che, insomma, peggio di così, diamine, non può proprio andare e allora meglio non vedere. Perchè niente di bello da vedere c'è. I tifosi dei Detroit Lions quel sacco lo hanno indossato materialmente e idealmente parecchie volte in questi anni di rovesci sportivamente terrificanti. Pensate al 2008: sedici partite disputate uguale sedici sconfitte e zero vittorie. Fate riferimento al misero record di otto vittorie (sì, appena otto) conquistate nell'arco delle ultime tre stagioni. Messe di touchdown subiti, giocate imbarazzanti, nessuna possibilità di eccellere. Le immagini/Che festa a Detroit Ma qualcosa, proprio durante i periodi più bui, ha cominciato a muoversi sotto le ceneri di un disastro agonistico di grosse e prolungate proporzioni. Mattone su mattone, il team è stato ricostruito a partire dalla scelta di affidare il ruolo più delicato, quello di quarterback, a un giovanotto texano chiamato Matthew Stafford, gettato subito nella mischia da titolare, il più giovane dai tempi di Drew Bledsoe. Tre anni dopo, Stafford è diventato un pilastro inamovibile e la sua "connection" con Calvin Johnson produce giocate spettacolari e vincenti. Tsunami per le difese avversarie, touchdown da urlo per i fan dei Leoni (e qui un pensiero va a coach Brock Olivo, per anni allenatore della nostra Nazionale e ora richiamato in patria tra i professionisti, un ex Lions che i Leoni li ha sempre portati nel cuore, ndr). Tutto attorno è cresciuta una organizzazione forte e motivata che è alla base della grandissima sorpresa di questo inizio di Nfl: Detroit ha vinto cinque gare su cinque, è imbattuta, condivide questo primato con i campioni del mondo dei Green Bay Packers, coincidenza, stessa division. I rinati Lions hanno ottenuto i riflettori del Monday Night, il primo dal 2001, la scorsa sera contro i Chicago Bears. E se li sono meritati tutti. Nel 24 a 13 con cui hanno firmato il quinto successo su cinque gare - era dal 1956 che la franchigia non partiva con un pieno di vittorie - Stafford ha illuminato da subito il gioco con i suoi lanci trovando, tra l'altro, Johnson con un  missile profondo e preciso, 73 yard tutte d’un fiato. Per Calvin è stato il nono touchdown nelle prime cinque giornate, record assoluto  per la lega. Sempre il giovane qb ha poi servito un lancio da 18 yard per Brandon Pettigrew, schemi collaudati, produttivi. Ma i Leoni non giocano solo "per aria". Sono completi e lo ha dimostrato il loro runningback Jahvid Best, che ha tagliato a fettine la difesa  degli Orsi: 12 corse per  163 yard, una media quindi di 13,6 a portata e anche un td da 88 yarde. Imprendibile. Detroit va considerata una realtà,  costruita, come detto, un pezzo alla volta in questi ultimi anni di draft e diretta con grinta e competenza da Jim Schwartz. Il campionato è lungo, tutto è possibile, ma comunque vada a finire il team di Motor City è di nuovo - magnificamente - in pista. g.marino@repubblica.it Leggi i commenti I commenti dei lettori 
La Francia spinge sull'acceleratore della lotta all'abuso di sostanze alcoliche. Lo sottolinea l'Associazione Amici Sostenitori Polizia Stradale nel suo report su quanto avviene, in materia di sicurezza stradale, sulle strade del mondo. I cugini transalpini del ministero della Sanità, Trasporti e Interni hanno infatti appena introdotto una nuova normativa che prevede l'obbligo per i locali aperti al pubblico tra le 2 e le 7 di rendere disponibile una cospicua dotazione di etilometri, da mettere a disposizione degli avventori del locale che ne facciano richiesta prima di mettersi alla guida. Di tipo chimico o elettronico non fa differenza l'importante è che la disponibilità degli alcoltest presenti in ogni locale sia almeno di cinquanta unità. Un intervento deciso quindi quello messo in atto degli amministratori francesi e che prevede tempi stretti (un mese) per mettersi in regola con la nuova normativa come sottolineano all'Asaps: "Fin qui tutto bene. Eppure, la nuova norma prevede che a sottoporsi alla verifica del tasso alcolemico resti, però, una scelta del singolo: siamo dunque sicuri che un ubriaco con le chiavi in mano sia così disposto a mettersi in croce dopo una nottata di bagordi? Una perplessità è d'obbligo. Inoltre, i locali con chiusura entro le ore 2 sono per il momento dispensati. Sperando che le imperfezioni siano fisiologiche a un periodo di rodaggio, la nuova legge firmata dall'Eliseo tocca i tasti giusti, ma forse, con troppa timidezza". Ma l'azione di contrasto francese agli ubriachi al volante non si ferma qui poiché le norme per la guida dei veicoli pesanti sono sempre più restrittive. I nuovi autobus infatti sono equipaggiati di serie con un dispositivo alcoltest che, qualora il tasso alcolico del guidatore risultasse fuorilegge, ne inibisce l'avvio del motore e tale sistema sarà esteso ai mezzi di trasporto dei guidatori recidivi e cioè già risultati positivi ai controlli della gendarmeria, come ricorda l'Asaps: "Si tratta di un dispositivo ch si aziona soffiando per attivare il motore: se questo rileva qualche sorso proibito, allora va letteralmente "in sciopero". La chiave con etilometro incorporato diventerà compagna inseparabile di quei camionisti già pizzicati al volante in stato d'ebbrezza. Basta lasciare il motore acceso a veicolo fermo e cambiare pilota "in corsa", dite? Verissimo, infatti, le associazioni francesi per la sicurezza stradale stanno già chiedendo la versione aggiornata dell'etilometro tascabile, che implichi la necessità di effettuare repliche del test lungo il tragitto sulle ruote". E proprio contro l'elusione del dispositivo (una persona sobria che soffia nell'etilometro-chiave di avviamento), sarà introdotto il test periodico continuo che dovrà essere ripetuto con frequenze variabili (comprese tra i 15 e i 45 minuti), che renderà molto difficoltosa qualsiasi "sofisticazione" del soffio nell'apparecchio e in caso positivo arresterà definitivamente il motore. (m. r.) 
Volano parole grosse: "Quanto spazio in soli 3,54 metri di lunghezza sul modello up!: un modello che promette la massima funzionalità e spazio a volontà ai quattro passeggeri, e contribuirà a dare impulso a una nuova democratizzazione della mobilità come fece il Maggiolino negli Anni Cinquanta" (Massimo Nordio, responsabile del brand  Volkswagen Group). Ma anche: "Il modello up! lo proponiamo anche in svariate concept, come Buggy, cross, Gt, eco, e perfino nella livrea Azzurra sailing Team, quest'ultima progettata insieme a Fabrizio e Giorgetto Giugiaro. Un concept pensato per tutte le città di mare del mondo con un nome legato a uno yacht club della Costa Smeralda. Ma nel 2012 ci sarà anche la quattro porte della up!" (Walter da Silva, responsabile del Design del Gruppo Volkswagen). Perfino i concorrenti - incredibile - applaudono: "Sono convinto - ha puntualizzato Steve Norman, direttore marketing e comunicazione mondo del Gruppo Renault - che Volkswagen up! farà bene a tutto il mercato delle city car perché l'impatto di una grande campagna mediatica attorno al tema della "grande piccola auto" prevista dalla Casa di Wolfsburg per la up! è evidente, con una ricaduta positiva per l'immagine generale della categoria". Una cosa del genere non si era mai vista. Ma cosa ha di tanto speciale la macchina col punto esclamativo e il nome minuscolo? Apparentemente nulla, ma quando si ha a che fare con la Volkswagen - si sa - non bisogna mai fidarsi delle apparenze: a un primo sguardo anche la Golf sembra una macchina qualsiasi. Ma non è così. Cominciamo dalle dimensioni: la macchina con punto esclamativo è lunga solo 3,54 metri e va bene. Ma il trucco qui sta nel fatto che la carrozzeria è alta 1,48 metri (quindi come quella di una monovolume) e ha sbalzi decisamente ridotti (585 mm anteriore, 535 mm posteriore, roba da fuoristrada da gara), il che abbinato a un passo infinito (2,42 metri!) regala uno spazio a bordo record. Il resto lo fanno la forma "monovolumica" (inventare le parole è contagioso quando si ha fra le mani un nome come "up!") e una vivibilità a bordo particolare, dovuta all' up! box, un sistema multimediale facile facile da usare (che, grazie a varie app, sarà possibile personalizzare ulteriormente), tanti spazi e vani nell'abitacolo ben studiati da chi fa spesso la spesa e porta bambini a scuola. A proposito il bagagliaio va da 251 litri a 951 litri. Sotto il cofano? L'elettrico è rimandato (è la solita storia, tanto ormai ci siamo abituati...) ma non mancano novità: debutta una nuovissima generazione di motori benzina tre cilindri con potenze di 60 e 75 Cv, anche se il solo motore per l'Italia è la versione più potente. Grazie anche alle soluzioni BlueMotion Technology (che tra l'altro comprendono il sistema start/stop), nel ciclo combinato la 75 CV 4,3 l/100 km. Di conseguenza questo motori da 1 litro di cilindrata resta sotto il limite di 100 g/km di CO2 fissato per le emissioni. Su questi livelli è anche la versione a gas metano da 68 CV, che verrà introdotta in una fase successiva. Un importante nuovo sistema sul fronte della sicurezza è la funzione di frenata di emergenza City (a richiesta). Questo dispositivo, che si attiva automaticamente a velocità inferiori a 30 km/h, registra tramite sensore laser il rischio di una collisione imminente e, a seconda di velocità e situazione, con una frenata automatica, può sia contribuire a ridurre la gravità di un incidente, sia persino consentire di evitare l'impatto. Quindi, dopo aver risposto bene alle tre esigenze base: la gente non vuole stare stretta, non vuole consumare troppo e non vuole morire, la macchina col punto esclamativo si sforza di rispondere bene anche alla quarta esigenza (quasi un tabù per la Volkswagen): quella legata al fatto che la gente non vuole poi spendere un pozzo di quattrini per un barattolo da città. Ecco quindi un listino che parte da 10.600 e arriva fino a 12.600 euro (il solo motore importato in Italia è il 1000 da 75 cavalli e su tutte le versioni sarà di serie il sistema multimediale) con un innovativo modello di finanziamento che si distingue per le numerose possibilità di personalizzazione, battezzato AutoCredit2. In giornata vi daremo altri approfondimenti. Per ora si sa che la macchina col punto esclamativo sarà in vendita a dicembre in tre versioni: take up! (base), move up! (intermedia orientata al comfort), high up! (top di gamma). 
TEL AVIV - Il governo israeliano e Hamas hanno raggiunto un accordo per la liberazione del soldato Gilad Shalit, prigioniero dal 2006, in cambio della scarcerazione di mille prigionieri palestinesi. "Lo scambio verrà attuato all'inizio di novembre, con la mediazione dell'Egitto", ha annunciato la tv Al Arabiya. Abu Obeida, portavoce delle Brigate Ezzedin al Qassam, braccio armato di Hamas, ha confermato l'intesa di massima con Israele, mediata dall'Egitto, aggiungendo che il caso Shalit "sarà chiuso in pochi giorni",  probabilmente nel giro di una settimana. Shalit è in ostaggio dal 2006: l'accordo prevede che Israele liberi i 1.000 prigionieri palestinesi in due tranche: la prima di 500 quando Shalit lascerà la Striscia di Gaza per passare in Egitto, e gli ulteriori 500 quando tornerà in Israele. Secondo fonti palestinesi, tra i prigionieri liberati ci sarebbe dovuto essere anche Marwan Barghuti, leader di Tanzim, un'organizzazione armata legata a Fatah, condannato a cinque ergastoli. Ma questa voce è stata seccamente smentita da fonti del governo israeliano: Barghuti resterà quindi in carcere. Stessa sorte per Ahmad Saadat, segretario del Fronte popolare di liberazione della Palestina: anche lui rimarrà nelle prigioni israeliane. "Abbiamo ricevuto un aggiornamento. Speriamo che questi sviluppi siano seri": hanno dichiarato i familiari del soldato, da oltre un anno sono accampati in una tenda a breve distanza dalla residenza del premier Benyamin Netanyahu, a Gerusalemme. "Manteniamo un cauto ottimismo", hanno aggiunto. "Anche in passato abbiamo visto infatti riunioni urgenti del governo". Il retroscena. Da fonti politiche israeliane si apprende che dietro allo scambio dei prigionieri fra Israele e Hamas - sul quale è stata convocata una consultazione urgente dei ministri israeliani - c'è stata la apertura di una "finestra di opportunità", di carattere regionale. Il riferimento è alla situazione creatasi con la 'primavera araba': in particolare alla crisi nella relazioni fra Hamas e il regime di Bashar Assad a Damasco, aggiunta al desiderio della giunta militare in Egitto di conseguire un successo diplomatico.  Viene inoltre citata una asserita necessità per Hamas di ottenere un vistoso successo agli occhi dei palestinesi da opporre a quello registrato da Abu Mazen (Anp) quando ha chiesto la piena adesione della Palestina alle Nazioni Unite. 
Venti giorni senza ragionare di tennis sono tanti, anche se ad accorgersene è solo chi scrive questa rubrica, non i suoi lettori che hanno ben altro a cui pensare. Eppure sono stati giorni che, almeno in parte, ho dedicato solo al tennis: quello sudato e affannato perché giocato davvero, compresa la partecipazione a un piccolo campionato pomposamente definito "mondiale dei giornalisti tennisti" che ogni anno riunisce sulla terra rossa centocinquanta signore e signori in età non più verde che il resto dell'anno faticano nei giornali, nelle tv, negli uffici stampa di mezza Europa, soprattutto dell'Est (stavolta si giocava in Montenegro). Tutto questo per dire che non si può raccontare la politica senza averla fatta almeno a livello locale, scrivere di cucina senza saper preparare una buona frittata di erbe o di ciclismo non avendo mai affrontato una delle salite della Tre Valli Varesine. Trovarsi davanti, dall'altra parte della rete, un figuro bulgaro che tira mazzate o un azzimato polacco che ti sfinisce a furia di smorzate aiuta a capire meglio il tennis, anche se quanto ho visto e mostrato sui campi montenegrini sta al tennis di Nadal e della Schiavone come un trenino elettrico sta al Frecciarossa. Intanto altrove sono successi altri fatti differentemente significativi. Per esempio, è arrivata la conferma che Flavia Pennetta è tra le atlete più in forma del lotto WTA. A Pechino ha ripetuto l'exploit degli USA Open, dove aveva messo alle corde e poi ko Maria Sharapova; stavolta ha sconfitto a sorpresa la numero uno del ranking, la danese Carolina Wozniacki, raggiungendo la semifinale, persa poi nettamente con la polacca Agnieszka Radwanska. Il problema della brindisina, salita ora al numero 18 (+8) della classifica mondiale, resta quello di sapersi ripetere immediatamente dopo ogni eccellente risultato, dando continuità alla tensione agonistica e nervosa necessaria a mantenere il suo gioco allo stesso alto livello per un lungo periodo. Altro fatto da segnalare è l'ormai acquisita certezza che Roger Federer è forse definitivamente il quarto dei moschettieri che da due anni monopolizzano il vertice del tennis maschile. Se infatti si considerano solo i risultati dal primo gennaio in poi - come si fa nella classifica per gli otto qualificati alle finali londinesi dell'ATP World Tour, dal 20 al 27 novembre - i primi tre del mondo sono Djokovic, Nadal e Murray. Questo significa che, a meno di sorprese nei grandi tornei rimasti più il Master 1000 di Bercy all'inizio di novembre e il torneo superstar di Londra, Federer sarà la testa di serie numero 4 agli Australian Open in gennaio: non accadeva dal 2003, quando a Melbourne lo svizzero era il sesto del seed, dietro Hewitt, Agassi, Safin, Ferrero e Moya. Un secolo fa. (Speriamo che in Australia faccia il suo esordio in uno slam l'italiano più promettente del 2011, lo spezzino ventunenne Alessandro Giannessi, una settimana fa 143 nel ranking ATP dopo aver scalato 351 posizioni in nove mesi). L'ultima notazione prima dei fuochi d'artificio di chiusura della stagione, che saranno accesi anche dalle finali WTA di Istanbul (da cui Francesca Schiavone, ormai numero 12 del ranking, rischia d'essere esclusa), riguarda lo scarso rilievo che stanno ottenendo sulla stampa ma anche tra il pubblico locale i tornei autunnali dell'estremo Oriente. A Tokio, a Pechino e a Shanghai gli spalti sembrano sempre desolatamente vuoti. Giocare solo per gli sponsor non dev'essere una bella esperienza per nessuno dei top player. I cinesi pagano bene, ma forse bisogna rivedere qualcosa per evitare l'effetto straniamento che hanno vissuto anche Milan e Inter nella finale di Supercoppa italiana giocata all'inizio di agosto. Il grande tennis ha bisogno di calore, di pubblico attento e appassionato. Senza, mette un po' tristezza. c.giua@kataweb.it 

