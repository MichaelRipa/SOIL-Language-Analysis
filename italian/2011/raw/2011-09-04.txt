VIA LIBERA della commissione Bilancio del Senato alla manovra di Ferragosto. L'approvazione arriva in tempo per l'apertura di settimana delle Borse internazionali, a evitare eventuali contraccolpi finanziari per l'Italia. Approvate in extremis alcune modifiche al pacchetto fiscale del governo che porta la firma del ministro Giulio Tremonti. Ecco alcune delle principali novità del provvedimento che approderà martedì pomeriggio nell'aula del Senato. Salta contributo solidarietà, resta stretta p. a. e pensioni d'oro . Salta il contributo di solidarietà del 5% per i redditi oltre i 90mila euro e del 10% per quelli sopra i 150mila per i privati ma restano in vigore la norme precedenti alla manovra di ferragosto che prevedevano il taglio degli stipendi più alti del pubblico impiego (e non la tassazione Irpef) e il prelievo sulle pensioni d'oro. Deroghe alle leggi sul lavoro, compreso il licenziamento. Saranno possibili deroghe alle leggi nazionali sul contratto di lavoro per gli accordi aziendali e territoriali, comprese quelle sui licenziamenti fatti salvi quelli discriminatori quindi i diritti legati alla maternità e ai congedi parentali. Recepito anche l'accordo del 28 giugno sulla rappresentanza sindacale. Robin Tax, 100% dei proventi a riduzione tagli enti locali. Non sono dimezzati ma solo ridotti di 1,8 miliardi i tagli agli enti locali e le risorse arriveranno tutte dalla Robin Tax. Nessun alleggerimento quindi per i ministeri che non potranno beneficiare dei proventi della Robin tax che saranno destinati al 100% agli enti locali. Delega per riordino uffici giudiziari. Arriva la delega al governo per il riordino degli uffici giudiziari, tenendo conto di alcuni criteri base tra cui il numero di abitanti, l'estensione e i carichi di lavoro. Spending review . E' la revisione della spesa pubblica mirata alla definizione dei costi standard che getta le basi per l'accorpamento degli enti di previdenza pubblici, l'integrazione operativa delle agenzie fiscali, il coordinamento delle forze dell'ordine e la riorganizzazione dei consolati. La norma ha origine da un emendamento del Pd che impegna il ministro dell'Economia a presentare al Parlamento entro la fine del prossimo novembre "un programma per la riorganizzazione della spesa pubblica". Soppressione Province rinviata a ddl costituzionale, ma riduzione consiglieri . Stop alla soppressione delle province, che però vedranno ridotti del 50% i consiglieri Stretta piccoli Comuni, verso unioni. Soppressione delle giunte e obbligo di gestione sotto forma di unione dei servizi fondamentali per i comuni con meno di mille abitanti. Stop doppio incarico parlamentari. La carica di parlamentare anche europeo diventa incompatibile con altre cariche pubbliche. Manette per i maxi evasori ma senza retroattività. Chi evade imposte per oltre 3 milioni di euro andrà in carcere senza poter beneficiare della sospensione condizionale della pena prevista dal codice penale. La norma non è retroattiva. La stretta prevede inoltre l'abbassamento delle soglie oltre le quali scattano le pene per i reati fiscali e vengono elevati di un terzo i termini di prescrizione. Il patteggiamento è ammesso solo se prima dell'apertura dei procedimenti di primo grado il contribuente salda il suo debito. Dichiarazioni dei redditi online ma anonime. Le dichiarazioni dei redditi potranno essere pubblicate sui siti dei Comuni, ma soltanto per aggregati o categorie. I criteri e le modalità verranno definiti con un decreto del presidente del Consiglio su proposta del ministro dell'Economia, d'intesa con la Conferenza Stato-Città. Ai Comuni gli introiti della lotta all'evasione. I comuni parteciperanno all'attività di accertamento tributario e  incasseranno tutte le somme di quanto recuperato con la lotta all'evasione fiscale. Stop a dichiarazioni rapporti con banche in Unico. Non ci sarà l'obbligo, come inizialmente ipotizzato, di indicare nella dichiarazione dei redditi la banca presso cui si ha il conto Controlli preventivi dell'Agenzia delle entrate . L'Agenzia delle Entrate potrà controllare i conti correnti dei contribuenti e non solo in caso di avvio di accertamento ma anche in forma preventiva. Riscossione coattiva del condono 2002 . Le somme non riscosse del condono tombale del 2002 potranno essere recuperate attraverso "un'azione coattiva", con la maggiorazione degli interessi maturati, entro il 31 dicembre 2011. Ires maggiorata per società di comodo. Stretta sulle società di comodo. E' prevista una maggiorazione del 10,5% dell'aliquota Ires che si applicherà al reddito "imputato per trasparenza". Le società che presentino dichiarazioni in perdita fiscale per tre anni consecutivi saranno considerate "non operative". Tassa per money transfert. Viene istituita "un'imposta di bollo sui trasferimenti di denaro all'estero attraverso gli istituti bancari, le agenzie 'money transfer' e altri agenti in attività finanziaria. L'imposta è dovuta in misura pari al 2% trasferito con ogni singola operazione, con un minimo di prelievo di 3 euro". Saranno esenti i trasferimenti effettuati da persone fisiche munite di matricola Inps e codice fiscale. Stretta sulle coop, più tassati gli utili. E' previsto un aumento dal 30 al 40% del peso degli utili nella formazione della base imponibile. Saltati gli emendamenti che avrebbero escluso, quindi agevolato, le Banche di credito cooperativo. Ridotte sanzioni a pmi che non pagano in contanti. Sanzioni dimezzate per le piccole imprese con ricavi e compensi dichiarati non superiori ai 5 milioni di euro che non utilizzano il contante, nel caso in cui commettano omissioni nella presentazione della dichiarazione dei redditi e dell'imposta sul valore aggiunto. Sud, salvi i Fas regionali. Nella clausola di salvaguardia che prevede un taglio del fondo per le aree sottoutilizzate qualora i ministeri non raggiungano gli obiettivi di risparmio, pari a 6 miliardi nel 2012, vengono messi al riparo i fondi regionali. Si potrà mettere mano solo ai fondi nazionali. Salve le tredicesime degli statali . Salta il differimento. Nel caso in cui i ministeri non raggiungano gli obiettivi di risparmio scatterà la riduzione del 30% della retribuzione di risultato dei dirigenti responsabili e non più il rinvio delle tredicesime. Salve festività civili e concordatarie. Sono escluse dall'accorpamento alle domeniche le feste civili del 1 maggio (Festa del Lavoro) del 25 aprile (Festa ella Liberazione) e del 2 giugno (festa della Repubblica). Confermato il salvataggio delle feste concordatarie religiose mentre restano fuori le feste patronali. Imprese, debiti p. a. certificati. Scatta la certificazione dei debiti delle pubbliche amministrazioni nei confronti delle imprese Salvi mini enti ricerca e cultura. Salvi dalla soppressione i piccoli enti di ricerca e culturali con meno di 70 dipendenti. Vengono risparmiate istituzioni come l'Accademia dei Lincei e l'Accademia della Crusca. Numero chiuso per le farmacie. Limitazione alla liberalizzazione delle farmacie. Prevista la necessità di mantenere un limite al numero di persone titolate ad esercitare una professione connessa "alla salute umana". Autonomie, rispettate le specialità . I tagli delle risorse destinati ai Comuni dalle Regioni dovranno avvenire nel rispetto dello Statuto delle Regioni autonome e delle Province autonome di Trento e Bolzano. 
FIRENZE - Santiago Silva, detto 'El Tanque', si è presentato oggi allo stadio Artemio Franchi davanti a un centinaio di tifosi. Il nuovo attaccante della Fiorentina, arrivato come riserva di Alberto Gilardino, cercherà di guadagnarsi la fiducia del tecnico Mihajlovic: "Ho scelto la maglia numero 10 perché è quella che è stata indossata nella Fiorentina da grandi giocatori e io ho grandi motivazioni e voglio fare tanti gol per questa maglia. Sono contento di stare qui. A quale portiere preferirei segnare un gol? A tutti". L'uruguaiano è consapevole che non sarà facile trovare spazio: "In Argentina ero un grande giocatore ma quando ho scelto di venire in Italia sapevo che avrei dovuto conquistarmi il posto. Nella mia carriera ho sempre dovuto lottare per un posto, ho dovuto lottare per tutto. Sono felice di essere in Italia, so che tanti uruguaiani hanno giocato in Italia, e l'obiettivo è anche quello di conquistare la nazionale". CONOSCIUTO PER LE SUE ESULTANZE - El Tanque è molto conosciuto in Argentina per le sue esuberanti esultanze dopo i gol, ma ancora non ha deciso cosa proporre al nuovo pubblico per la prima rete in maglia viola: "Spero di poter giocare, segnare tanti gol per i miei nuovi tifosi e poi vediamo l'esultanza, deciderò dopo aver parlato anche con gli altri giocatori. Fuori dal campo sono una persona normale. In campo mi trasformo, vivo al massimo la partita". Il nuovo arrivato vorrebbe lasciare il segno come ha fatto uno dei più grandi attaccanti passati per Firenze, Gabriel Omar Batistuta: "E il mio idolo. Quando ero bambino guardavo Bati e lo ammiravo. Aveva una grande forza, è stato un grande. Mi sono sempre identificato in lui". Leggi i commenti I commenti dei lettori 
Il Toro batte 2-0 il Varese e conquista il primato in coabitazione con Brescia e Padova, due anni dopo lo scoppiettante avvio di campionato dei tempi di Colantuono. E' la sostanza della battaglia dell'Olimpico, dove i granata mostrano gli attributi, combattono contro una squadra forte fisicamente che fino a ieri sera non aveva mai subito gol (e manco ne aveva fatti), e assestano le zampate decisive quando è il momento buono. Due zampate che stavolta arrivano una per tempo e portano la firma di Stevanovic e di Sgrigna. Il serbo prima sblocca il risultato, poi serve l'assist; il gol arriva al 40' quando Guberti va via sulla sinistra, mette in mezzo un pallone forte e radente che Moreau non trattiene. Steva è freddo, controlla la palla in mezzo all'area, poi la infila sotto la traversa. Quattro minuti della ripresa e Stevanovic si dimostra anche altruista: serve Sgrigna che dal limite prende la mira e infila l'angolo. Ma la partita granata non è tutta lì: è nell'intensità, nel sacrificio, nella grinta buttata in campo. Uno spirito che piace alla gente e che, non a caso, si trascina dietro la Maratona. Ventura conferma le sensazioni della vigilia e propone sette cambi rispetto a mercoledì scorso: rispetto alla partita contro il Cittadella conferma solo Coppola, Di Cesare, Ogbonna e Iori. Il resto è tutto nuovo; ma è un Toro che cresce alla distanza, grazie soprattutto alle sgroppate sulle fasce dei terzini, che danno una mano di sostanza alla manovra offensiva. E se di Darmian piace la maturità tattica nonostante i ventidue anni, Parisi conferma che l'usura non ha minato il sinistro potente e preciso. La prima serata autunnale, con pioggia battente e temperature decisamente mite, porta in dote un campo pesante che favorisce il gioco duro. Il primo a farne le spese è Grillo, vittima di una brutta entrata di Ebagua: risultato, il granata becca (solo) il giallo, il varesino esce in barella. Nel clima da battaglia, pero, è il Varese, potente e prestante, ad andare a nozze; ma con il passare dei minuti vien fuori un Toro da combattimento che piace alla tifoseria. Sul finire di primo tempo, il clima da battaglia coinvolge anche le panchina con Giacomo Ferri che litiga a distanza con Mauro Milanese, ex granata negli anni Novanta e oggi diesse varesino. Nella ripresa, dopo il gol che chiude i conti firmato da Sgrigna, il Toro diverte anche. Il Varese si butta all'arrembaggio ma si rende pericoloso più per qualche svista di Coppola che per meriti propri; i granata, invece, giostrano bene i cambi di gioco e in contropiede vanno più volte vicino al terzo gol. Come con Ebagua, l'ex di turno, che riesce a sbagliare due volte da solo davanti a Moreau. 
NAPOLI - I magistrati della procura di Napoli vogliono sentire il premier, Silvio Berlusconi. L'indiscrezione circolava da ore ma adesso si sa che già all'inizio della settimana concorderanno con il presidente del Consiglio il luogo e la data dell'incontro. Berlusconi sarà sentito in qualità di persona offesa: nell'indagine per estorsione - che ha portato alle ordinanze di custodia cautelare per Gianpaolo Tarantini, sua moglie Angela Devenuto e Valter Lavitola - Berlusconi risulta infatti la vittima. Costretto a pagare diverse centinaia di migliaia di euro per evitare - dicono i pm napoletani - che Tarantini cambiasse versione nell'inchiesta barese sulle escort a palazzo Grazioli. L'imprenditore barese ha sempre sostenuto di aver reclutato le ragazze e di averle offerte a Berlusconi senza che lui sapesse nulla della natura mercenaria di quegli incontri. Berlusconi aveva già espresso, dopo le anticipazioni sull'inchiesta da parte del settimanale Panorama , la propria versione dei fatti: non si è trattato di un'estorsione ai suoi danni - aveva detto - lui è solo venuto incontro alle esigenze economiche di un amico che trovava in difficoltà. Ma i magistrati credono che l'impianto accusatorio, grazie alle intercettazioni telefoniche, sia più che solido. E ritengono che sia uscito rafforzato dalle ultime testimonianze, compresa quella di Marinella Brambilla: la storica segretaria di Berlusconi ha infatti ammesso di aver consegnato il denaro destinato ai coniugi Tarantini. I pagamenti sono quantificati in 20mila euro mensili, a cominciare dall'autunno dello scorso anno, più un finanziamento di 500mila euro. Soldi ufficialmente destinati a un'attività che Tarantini intendeva intraprendere. Ha lasciato, intanto, il carcere di Pozzuoli Angela Devenuto , la moglie di Gianpaolo Tarantini, che era stata arrestata giovedì scorso. Diversa la situazione di Tarantini. Il giudice non si è ancora pronunciato sulla richiesta dei suoi difensori, che sono gli stessi della moglie. Se sarà respinta, i legali tenteranno la strada del tribunale del riesame. Ancora latitante, invece, Valter Lavitola. Intanto i magistrati della procura preparano le prossime mosse. Sanno che l'indagine potrebbe essere spostata in un'altra sede, una volta definita con minore approssimazione il luogo dove si sarebbero consumati gli illeciti, in particolare la consegna del denaro (finito in gran parte, secondo l'accusa, nelle mani del direttore dell'Avanti Valter Lavitola, che avrebbe fatto la cresta sull'intera operazione). E puntano su nuovi testimoni, che potrebbero essere sentiti già nei prossimi giorni. 
NEW YORK - Flavia Pennetta non si ferma. La 29enne brindisina, testa di serie numero 26 del tabellone, si è qualificata per i quarti di finale dell'Us Open, ultimo slam della stagione in corso a New York sui campi in cemento di Flushing Meadows, battendo in due set la cinese Shuai Peng, numero 13 del seeding, con il punteggio di 6-4 7-6 (8/6). Nei quarti la Pennetta affronterà la tedesca Angelique Kerber, numero 92 del mondo, che ha superato 6-4 6-3 la romena Monica Niculescu. Per la brindisina si tratta della terza volta ai quarti a Flushing Meadows dopo quelli raggiunti nel 2008 e nel 2009. E domani toccherà a Francesca Schiavone, settima favorita, cercare il pass per i quarti. La milanese se la vedrà con la russa Anastasia Pavlyuchenkova (n.17), la stessa sfida degli ottavi di un anno fa. In quell'occasione la numero uno azzurra, che è avanti 3-1 nei confronti diretti contro la ventenne di Samara, vinse per 6-3 6-0. PENNETTA DI CARATTERE - Nel primo set la Pennetta parte forte, sale 3-1 con un break al terzo gioco e vola sul 5-2. La reazione della Peng non si fa attendere. La 25enne di Huan recupera fino al 4-5, Flavia spreca due volte la palla del set (errore prima di diritto e poi di rovescio), annulla tre palle del cinque pari (grazie anche a due ace) ma alla fine riesce a chiudere il parziale complice un errore della Peng. PAURA E VITTORIA - Anche il secondo set si apre nel segno della Pennetta, che ottiene subito il break prima di cederlo subito. La brindisina strappa nuovamente il servizio alla cinese, che ricambia e passa avanti 3-2. Nell'ottavo gioco sulla palla-break per la Peng, però, il servizio tradisce Flavia che commette un doppio fallo che manda la cinese a servire per il set in vantaggio per 5-3. La brindisina reagisce e la riaggancia sul cinque pari. Undicesimo gioco interminabile, la Peng non sfrutta tre opportunità, Flavia ne approfitta e alla terza palla utile fa il break e va a servire per il match sul 6-5. L'azzurra - che accusa anche conati di vomito - spreca un match point e la Peng è brava a conquistare la possibilità di giocare il tie-break. Qui Flavia compie un miracolo: sotto per 0-5 e poi per 2-6 finisce con un recupero incredibile per aggiudicarsi il tie-break per 8 punti a 6 dopo aver annullato quattro set point di fila. NADAL FACILE - Nel tabellone maschile tutto facile per Rafael Nadal. Lo spagnolo, secondo favorito, si è qualificato per gli ottavi battendo in tre set l'argentino David Nalbandian con il punteggo di 7-6 (7/5), 6-1, 7-5. Leggi i commenti I commenti dei lettori 
Benedetta Flavia! Ce l'ha fatta a raggiungere per la terza volta in carriera, dopo il 2008 e il 2009, i quarti di finale degli US Open. Mettendo in campo anche contro la cinese Shuai Peng, numero 14 della classifica WTA, le sue qualità migliori: grinta, capacità di soffrire e di crederci sempre. Nonostante non fosse nello stato di grazia mostrato contro la Sharapova. Il sesto e il decimo game del primo set e il nono e l'undicesomo del secondo sono stati il paradigma di come la Pennetta (25), quando deve farlo, sa lottare, annullando infinite possibili palle di break all'avversaria e breakkandola quando ne ha avuto occasione. Un malore, con conati di vomito,  l'hanno colta nel game di servizio che poteva essere decisivo, quand'era sul 6-5, 30 a zero nel secondo set. Tutto da rifare. Incredibile il tie break: sotto di 0-5 ha recuperato fino all'8-6. Alla fine è 6-4 7-6. Tipa tosta la cinese, che ha fatto capire le ragioni dell'eccezionale salto di classifica totalizzato nell'ultimo anno, con 45 vittorie all'attivo. Ma la Pennetta ci ha fatto vedere  un'altra volta il tennis che ci piace, che è forza e fragilità. Intelligenza e pazienza. Volontà e tensione al massimo. Fortuna e malasorte gestite senza spocchia né rassegnazione. È bello quando anche i più forti del mondo mostrano qualità, difetti, casualità che si susseguono colpo dopo colpo, game dopo game. Quando in una giornata storta sanno sfruttare ogni punto debole dell'avversario. Che rispettano quando gli tocca una giornata di grazia. Se avete il buon cuore di sorbirvi queste righe, lo sapete di sicuro. Ma se avete ancora dubbi, andate a vedervi su YouTube qualche passaggio di due incontri del terzo turno agli US Open, Schiavone-Scheepers e Monaco-Haas, e concentratevi sui due atleti più anziani, ossia l'italiana e il tedesco. Una vittoria per la prima, una sconfitta per il secondo eppure entrambe segnate dalla passione e dalla fatica. Francesca, 31 anni, ha impiegato due ore e 57 minuti per aver ragione di Chanelle Scheepers, 27 anni, numero 81 del ranking WTA. Il risultato, 5-7 7-6 6-3, è sincero perché solo nel terzo set si sono rivisti sprazzi del gran gioco che ha consentito alla milanese di arrivare nel 2010 (vincendo) e nel 2011 (perdendo) alla finale del Roland Garros. Per il resto è stata una lunga, affannata rincorsa della sudafricana, che mai in passato aveva combattuto per entrare nel quarto turno di uno slam. Ma nonostante le condizioni psico-tecniche evidentemente precarie, la Schiavone (8) ha stretto i denti, non ha mai consentito alla Scheepers di prendere il largo, non si è demoralizzata per i troppi errori e non s'è mai cullata sulla certezza di poter farcela in forza della propria maggiore esperienza. Con umiltà ha ribattuto palla su palla, nel secondo set ha annullato un match point, ha sbagliato molto e tuttavia ha sempre costretto l'avversaria a spendere energie preziose. Una vittoria davvero sofferta, di quelle che ricaricano. E che potrebbe farle superare di slancio il prossimo turno, quello per l'accesso ai quarti di finale, con la russa Pavlyuchenkova. Tommy Haas, tedesco e da qualche mese anche americano, ha 33 anni e ha vinto la sua prima finale a Menphis 12 anni fa contro Jim Courier, che era stato il più forte giocatore del mondo tra il '92 e il '93. L'ultima l'ha vinta due anni fa ad Halle in Germania contro l'attuale numero 1, Novak Djokovic. Poi per problemi alla spalla e all'anca sinistra s'è fermato così a lungo da scendere al posto 475 del ranking ATP: era stato il numero 2 nel 2002. Sposato con l'attrice Sara Foster, ha una figlia di dieci mesi alla quale, promette, "voglio far vedere il papà che gioca ancora". Per questo, forse, è tornato allo slam di New York con la grinta dei suoi anni migliori, il 2001 e il 2006. Al primo turno ha battuto il francese Desnieres de Veigy e al secondo il colombiano Falla, che aveva buttato fuori dal torneo il serbo Troicki, testa di serie numero 15. Al terzo turno gli è toccato l'argentino Juan Monaco, 36 al mondo (ma era stato 14 tre anni fa), un tostissimo ribattitore sul genere Ferrer. Tommy ha entusiasmato il pubblico del Grandstand di Flushing Meadows lottando allo stremo per ogni punto. Alla fine Monaco è passato ma il risultato (6-7 6-3 6-2 6-2) appare più severo di quanto s'è visto in campo. Pennetta, Schiavone e Haas sono grandi professionisti, ma soprattutto amano il tennis. Chi paga per vederli combattere - sugli spalti, davanti alla tv o allo schermo del pc - se ne rende conto. E per questo li rispetta e li ama. c.giua@kataweb.it 
