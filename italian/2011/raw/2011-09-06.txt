NEW YORK - A Flushing Meadows vince la pioggia. Alle 13.45 locali, le 19.45 in Italia, gli organizzatori hanno annunciato che l'intero programma della nona giornata degli Us Open, compresa la sessione serale, è stata cancellata a causa della pioggia che cade da questa mattina su New York. Le previsioni meteo sono pessime anche per domani, mercoledì: secondo gli esperti meteo il sole dovrebbe tornare solo giovedì. Il match di quarti di finale di Flavia Pennetta contro la tedesca Angelique Kerber era programmato come secondo sul Louis Armstrong Stadium. Già negli ultimi due anni il maltempo ha condizionato il torneo costringendo a giocare la finale maschile al lunedì. La cancellazione della giornata 'colpisce' anche il numero due del mondo, lo spagnolo Rafael Nadal, che doveva giocare oggi il suo ottavo di finale contro il lussemburghese Gilles Muller. Fermato anche un altro spagnolo, David Ferrer, che doveva misurarsi con lo statunitense Andy Roddick. Il serbo Novak Djokovic, numero uno del mondo, e lo svizzero Roger Federer, numero tre, sono invece già nei quarti di finale dopo aver vinto lunedì le loro rispettive partite. Così, Djokovic e Federer hanno un vantaggio quanto a riposo e tranquillità rispetto a Nadal, Ferrer e al britannico Andy Murray che doveva scendere in campo oggi per gli ottavi contro lo statunitense Donald Young. Leggi i commenti I commenti dei lettori 
ROMA - Contestazioni e proteste. E addirittura un agente investito da un'auto del seguito e ferito, fortunatamente senza gravi conseguenze. Tutto previsto e prevedibile visto lo sfacciato uso politico della manifestazione ciclistica che hanno voluto battezzare Giro della Padania. L'Italia del tricolore non ci sta ed è scesa in strada. C'è ancora qualcuno che si indigna di fronte a strumentalizzazioni che poco hanno a che vedere con lo sport. "Rallenta la Lega porta male", "Lega Ladrona", "La Lega vi prende in giro". Questi alcuni degli striscioni apparsi sull'Aurelia, nei pressi di Alassio, al passaggio della corsa. A manifestare una trentina di ragazzi di sinistra alassina, simpatizzanti di RC, Giovani Democratici e il consigliere regionale Stefano Quaini (Idv), vestito con la maglia tricolore. La corsa, inventata  ad hoc da ambienti molto vicini alla Lega per cercare un rilancio attraverso uno sport popolare come il ciclismo, è nata sotto una cattiva stella. Proteste previste e prevedibili perché - come tutti sanno - la Padania semplicemente non esiste e si sarebbero potute evitare tutte le grane e i tafferugli puntualmente verificatisi alla prima frazione semplicemente battezzando questa minuscola corsa a tappe Giro di Piemonte-Lombardia-Veneto. Sulle barricate Paolo Ferrero, segretario di RC: "Questa mattina abbiamo contestato il giro della Padania a Mondovì. Lo abbiamo fatto con estrema attenzione per evitare di mettere in pericolo l'incolumità dei manifestanti, dei ciclisti e delle forze dell'ordine - ha detto - gli organizzatori fanno finta di non capire e il dirigente della Lega Nord Michelino Davico, nella sua duplice veste di sottosegretario agli interni e di presidente dell'associazione che ha organizzato la corsa, ci accusa di essere incivili. A Davico rispondo che il progetto della Lega Nord di secessione della Padania è un progetto eversivo e fuori dalla carta Costituzionale, che è indecente che la Federazione Ciclistica si sia piegata ai voleri della Lega Nord costruendo un evento sportivo che si caratterizza come pura propaganda di partito e che noi continueremo le contestazioni per tutta la durata della corsa. Nel 150 anniversario dell'Unità d'Italia e mentre il governo sta demolendo il contratto nazionale di Lavoro, la Lega si tolga dalla testa di poter organizzare le sue pagliacciate senza che nessuno la contesti. Ho fatto abbastanza chilometri piegato sul manubrio di una bicicletta da corsa per indignarmi dell'uso distorto e di regime che la Lega vuole fare del ciclismo". "Nella nostra iniziativa non c'è nulla di politico", prova a spiegare il senatore Davico, esponente del Carroccio - la nostra associazione è iscritta alla Federazione ciclistica italiana e il Giro di Padania è stato inserito nel calendario europeo degli appuntamenti ciclistici, chi partecipa sono persone che amano il ciclismo che sapranno regalare emozioni e spettacolo, e la riprova è che sulla maglia abbiamo rinunciato ad uno sponsor economico per lasciar spazio invece a un progetto di solidarietà promosso dal Sermig in Giordania". "Ogni gara ha un grande valore sportivo, ma chi ha organizzato il Giro di Padania sbaglia quando appunto richiama il nome della Padania e fa riferimento all'iconogragfia leghista". Così anche il deputato del Pd Enrico Farinone, vicepresidente della Commissione Affari Europei e membro dell'Associazione Parlamentari Amici della Bicicletta. "La Padania non è un'entità né politica né etnica, ed è improprio che una gara ciclistica faccia riferimento ai simboli leghisti - continua Farinone -. Non va bene strumentalizzare lo sport a fini politici". Ivan Basso, varesino doc, che di solito riesce ad estraniarsi da quello che lo circonda che non sia bici e pedalate si mostra sorpreso: "Ci hanno urlato 'andate a lavorare', qualcuno ci ha anche spinto. E' giusto scioperare e manifestare, ma non è giusto superare il limite. A Mondovì ci hanno fermato per poco: 30 secondi, non di più, ma è stato comunque un brutto gesto. Noi eravamo in bici per correre. Era una festa dello sport. Qui la politica non c'entra". In realtà la politica c'entra eccome. Perché lo sport-isola-felice esiste forse solo nella mente degli ingenui o - peggio.- di chi è in malafede. Non c'è nulla di più politico di una manifestazione sportiva zeppa di simboli e rituali politici: in cui persino la maglia del leader è verde. Simboli che vanno, per di più, contro il sentire comune e l'idea di unità sancita dalla Costituzione. Ma se di bandiere tricolori in corsa non se ne sono viste il sindaco di Savona, Federico Berruti, promette battaglia ed aderisce alla proposta della Cigl di esporre il tricolore al passaggio dei corridori della corsa che riparte da Loano."Ci sarò anch'io col tricolore al passaggio della tappa. Il Giro della Padania è un'invenzione propagandistica, fumo negli occhi dei cittadini del nord per nascondere il fallimento di tutti i programmi del governo, a cominciare proprio dal federalismo. Invece di questo giro, invito i ministri leghisti a fare il giro dei Comuni, degli ospedali, delle scuole, delle Questure e delle caserme del Nord. Per constatare il disastro prodotto da questo Governo". Alla fine che lo sprint sia andato al giovane Modolo, che si avvia a diventare un punto fermo della nazionale di Bettini per Copenhagen è il particolare meno rilevante. Leggi i commenti I commenti dei lettori 
Carabinieri travestiti da ambulanti bloccano tre estorsori. Il blitz dei militari scatta a Ponticelli, nel mercatino del Rione Incis. Da quindici giorni i carabinieri stavano controllando quello che avveniva tra le bancarelle. Qualche sospetto, le prime conferme e l’attenzione che si concentra su tre persone. Li vedono aggirarsi tra gli ambulanti. Li vedono chiedere i soldi a chi campa vendendo pantaloni e jeans. Ma ai carabinieri non basta. Da queste parti è difficile abbattere il muro di omertà che la paura fa crescere ogni giorno. Chi si ribella viene punito, è accaduto recentemente: ad un ambulante che non voleva pagare hanno danneggiato l’auto. Altri sono stati minacciati e picchiati. I militari decidono di camuffarsi. Di mischiarsi ai venditori. Alle 9 del mattino piazzano una bancarella nel mercatino. Non destano sospetti, tanto che c’è anche chi li avverte del rischio e consiglia di pagare senza discutere se dovesse arrivare qualcuno a bussare cassa. Alle 11,30, quando sono trascorse poco più di due ore, davanti allo stand di abbigliamento allestito dai finti ambulanti arrivano Vincenzo Simonetti, 47 anni, Gennaro Castaldi, di 18 ed Enea De Luca, di 24, il primo con precedenti di polizia, gli altri due incensurati. Si presentano come esattori del clan Sarno. Pretendono i soldi da quelli che ritengono nuovi venditori ambulanti. Non sospettano che sono carabinieri e l’unica cosa che ottengono sono le manette: finiscono in cella con l’accusa di estorsione aggravata dal metodo camorristico. Secondo quanto ricostruito dagli investigatori il terzetto, ritenuto dai carabinieri di Cercola, coordinati dal tenente Vito Ingrosso, effettivamente appartenente a un gruppo nell’orbita dei Sarno, avrebbe preteso da 5 a 20 euro in rapporto alla grandezza della bancarella. E non si tratta di camorra stracciona, nonostante l’esiguità del pizzo richiesto. Al gruppo interessa impossessarsi del mercatino, interessa mettere la propria bandiera su un pezzo di territorio. Da qui, spiegano gli investigatori, si parte per estendere il dominio sul territorio che abbraccia Ponticelli e Cercola. Da quanto appurato dai militari, l’estorsione era sistematica e avveniva a danno di quasi tutti gli ambulanti del mercatino. Al momento del fermo, i malviventi avevano in tasca oltre mille euro in banconote di piccolo taglio: per gli investigatori si tratta del provento delle somme che i singoli ambulanti sono stati costretti a versare. Un blitz portato a termine senza l’aiuto delle vittime che, anzi, hanno negato l’evidenza dei fatti. 
MARANELLO - Monza è sempre Monza. Non solo per la Ferrari. Anche Fernando Alonso sul circuito italiano ha collezionato spesso bei ricordi. Un motivo in più per essere ottimista in vista dell'attesissimo prossimo Gp. "A Monza ci venni per la prima volta 10 anni fa con la Minardi", sottolinea il pilota di Oviedo. "Rammento le sensazioni speciali che provai a correre su questa pista. Poi ricordo quando nel 2006 corsi come l'avversario della Ferrari di Schumacher. I tifosi ovviamente ci misero tanta pressione ed ebbi anche una penalità per aver ostacolato il mio attuale compagno Massa. Partii 10° ma poi ebbi un problema al motore quando ero 3°: la folla sulle tribune alla curva 1 era entusiasta perché Michael era in testa alla gara. Un'esperienza, diciamo così, interessante..", dice sorridendo. IL TRIONFO DEL 2010, IMMAGINE UNICA - Fernando si rifece un anno più tardi: "Sì, pole position, vittoria e giro veloce in gara, al volante di una McLaren: fu il mio 1° successo a Monza, anche se quella volta i tifosi non furono molto felici. Poi, nel 2010, una sensazione molto diversa causata da un identico risultato: pole, vittoria e giro veloce in gara ma, stavolta, al volante di una Ferrari. E' stato incredibile soprattutto la premiazione sul podio: stare lassù e vedere 20mila persone invadere la pista con le bandiere Ferrari è un'immagine difficile da dimenticare". SARA' DURA VINCERE - Logicamente Alonso ci proverà anche quest'anno anche se sa che non sarà facile: "La situazione nel campionato è ancora più difficile dopo Spa: una gara in meno e un distacco che è aumentato. Dobbiamo essere realistici ma non molleremo mai: non lo abbiamo fatto in passato e non lo faremo nemmeno ora. Non è difficile mantenere alta la motivazione perché affrontiamo ogni Gran Premio cercando in ogni modo di vincerlo. Un successo è di per se stesso qualcosa di speciale, qualcosa che ognuno di noi vuole raggiungere, indipendentemente dalla situazione in classifica. Inoltre, abbiamo ancora la possibilità di migliorare la posizione nel campionato Costruttori e ce la metteremo tutta fino all'ultimo". MASSA OTTIMISTA - Dello stesso avviso è Massa che l'anno scorso si piazzò al 3° posto: "Correre a Monza è un'esperienza fantastica per noi perché è il Gran Premio di casa della Ferrari. Quando si arriva al circuito e si vedono tutti i tifosi vestiti di rosso si può davvero sentire la loro passione. Con i suoi lunghi rettilinei, Monza è il circuito in cui si raggiunge la massima velocità di punta dell'anno: i piloti amano questo elemento che costituisce un motivo in più per correre su questo tracciato dove si sente davvero la velocità nel sangue. Spero di migliorare il 3° posto del 2010... Un'altra vittoria? Perché no... Dopotutto Monza è una pista unica che richiede regolazioni particolari: praticamente tutti partono alla pari. Anch'io mi aspetto di avere un pacchetto competitivo e sono sicuro che la Ferrari sarà molto forte, anche grazie alla spinta che ci darà la voglia di vincere la nostra corsa di casa". PIU' SORPASSI CON IL DRS - Per la prima volta in questa stagione, la FIA ha creato due zone completamente distinte dove sarà possibile attivare il DRS in gara: una sul rettilineo dei box all'uscita della Parabolica, l'altra dalla seconda di Lesmo alla chicane Ascari. "Sono sicuro che il DRS provocherà molti sorpassi" - afferma Felipe - "Sarà molto interessante per i tifosi mentre per noi piloti ci sarà ancora più lavoro da fare perché dovremo restare molto concentrati in modo non solo di attaccare nella maniera migliore ma anche di difenderci efficacemente". FERRARI, NUOVI AGGIORNAMENTI SULLA CARROZZERIA - Tutte le macchine correranno a Monza in una configurazione particolare, adattata alle caratteristiche del circuito. Le Ferrari avranno anche alcuni aggiornamenti sulla carrozzeria mentre proseguirà la ricerca del miglior compromesso fra potenza del motore e carico aerodinamico nell'area degli scarichi. Come sempre a Monza sarà importante trovare il giusto bilanciamento fra la potenza pura e il carico aerodinamico, considerato che il motore va quasi al massimo per circa tre quarti del giro, anche grazie all'ottimizzazione della scelta dei rapporti del cambio. Inoltre, la macchina migliore deve avere una buona stabilità in frenata e la capacità di affrontare i cordoli senza scomporsi, soprattutto in qualifica. Leggi i commenti I commenti dei lettori 
ROMA - L'Italia non è un paese per ricchi. Mentre i Paperon de Paperoni sono in crescita in tutti i principali paesi del globo, nella penisola il club accusa una consistente flessione. Secondo il rapporto sulla ricchezza di Merrill Lynch e Cap Gemini, l'anno scorso in Italia i super ricchi (con un patrimonio superiore a un milione di dollari) sono scesi a 170 mila rispetto ai 179 mila dell'anno precedente, in decisa controtendenza, e che è costata al nostro paese la retrocessione dal nono al decimo posto nella classifica mondiale, superata dall'Australia. I super ricchi italiani tornano così al livello del 2008. Anche le statistiche del dipartimento delle Finanze indicano una contrazione del numero dei principali contribuenti del fisco. Sono quasi 72 mila (lo 0,17% del totale di 41,5 milioni) i contribuenti italiani con redditi superiori a 200 mila euro (dichiarazioni 2010 su rediti 2009), in calo di quasi 7 mila rispetto all'anno precedente. Curioso che nelle prime 7 classi di reddito quella dei super ricchi sia l'unica a perdere "iscritti". Sono aumentati invece i contribuenti con redditi da 100 mila a 150 mila euro (da 68 a 71 mila), praticamente fermi quelli con redditi tra 75 e 100 mila euro. In totale i contribuenti con redditi dichiarati superiori ai 100 mila euro rappresentano una platea di circa 500 mila persone. 
It's raining, thief Government! La pioggia a Flushing Meadows offrirebbe l'occasione per ragionare distesamente sulle partite di lunedì: Djokovic che fatica a contenere l'estro mattoide di Dolgopolov; Serena che mostra che, se sta così, non ce n'è per nessuna; la Schiavone che non ce la fa a contenere la straripante forza ventenne della Pavlyuchenkova; Tsonga che si conferma giocatore soprattutto da slam. Invece, i due temi che meritano attenzione - ma è il giudizio di un italico osservatore amatore del tennis - sono quanto mostrato in campo da Roger Federer e i buoni risultati ottenuti delle nostre coppie. Anzi, cominciamo proprio da qui, dai tornei di doppio. Con una dovuta richiesta di scuse. Nei giorni scorsi ho scritto più volte che i nostri maschietti, e in particolare due talenti come Fognini e Bolelli, dovrebbero andare a lezione da Flavia Pennetta e Francesca Schiavone per imparare come non si debba mai mollare, come il tennis sia sofferenza e come non si possa mai peccare di presunzione. Ebbene, i due mi hanno smentito in quattro e quattr'otto andandosi a conquistare un posto nei quarti di finale del doppio degli US Open, battendo per 7-5 6-4 una coppia di qualità come quella formata da Xavier Malisse, belga dal braccio sapiente, e Mark Knowles, che viene dalle Bahamas e ha già vinto gli US Open con il canadese Daniel Nestor nel 2004. Bravi Fabio e Simone. Ora si preparano ad affrontare le teste di serie numero 7, Lindstedt (Svezia) - Tecau (Romania). Un altro italiano che sembrava più morto che vivo (Seppi, fuori al primo turno di singolare per mano di Juan Monaco in tre set) è arrivato ai quarti di finale insieme al partner spagnolo David Marrero. A loro tocca la coppia austro-germanica Melzer-Petzschner, teste di serie numero 9. Bravo anche Andreas. Dovessero farcela tutti e tre a superare il turno, si troverebbero a scontrarsi in semifinale. Anche nel doppio femminile abbiamo una nostra coppia nei quarti, Sara Errani - Roberta Vinci, deluse dal torneo di singolare perché della stessa pasta di Pennetta e Schiavone in quanto a tenacia e grinta. La bolognese e la tarantina trovano però ora sul loro cammino una coppia di eccellenti tenniste, la slovacca Daniela Hantuchova e la polacca Agnieszka Radwanska. La posizione nel seed delle nostre (15) è migliore di quella delle avversarie: non basta, ma fa sperare. Roger, si diceva. Il numero 3 del ranking ATP ha messo in mostra un tennis efficace che ha annichilito il povero argentino Juan Monaco, pur reduce da un bel successo con il redivivo Tommy Haas, e ha letteralmente estasiato il pubblico di Flushing Meadows. Soprattutto, Federer ha potuto puntare sul più redditizio serve-and-volley, perché il gioco di Monaco lo consente al meglio. La sensazione è che l'ex numero 1 patisca chi lo costringe, giocando lungo e teso, sulla difensiva. A trent'anni, di cui dieci tra i top ten, lo svizzero deve trovare un nuovo equilibrio che gli consenta di restare al massimo livello per l'intero torneo anche quando gli toccano avversari che la buttano sul fisico, come certamente farà Tsonga nei quarti di finale. L'altro match nella parte alta del tabellone sarà tra i due serbi Djokovic e Tipsarevic. Il secondo, simpaticissimo, dovrà comunque sacrificarsi, come accade quando Federer deve battersela con Wawrinka. Sarebbe una fortuna vedere venerdì in campo, in semifinale, Roger e Nole: per gli occhi e per il palato degli affezionati più esigenti. Domani, invece, ci piacerebbe parlare qui di Donald Young. Se non sapete ancora chi è, cominciate ad informarvi. c.giua@kataweb. it 
BELGRADO - Comincia subito con il botto il Mondiale di Belgrado per l'Italia del tiro a volo: la spedizione azzurra, guidata dal ct Albano Pera, porta a casa due ori ed altrettanti record del mondo nella fossa olimpica. Nella prova individuale, il successo è andato a Massimo Fabbrizi, che fa segnare uno score di 149/150: il 34enne carabiniere marchigiano, già iridato nel 2005, ha fatto meglio dell'olimpionico di Pechino, il ceco David Kostelecky, che si è fermato a quota 146. Terzo il francese Stephane Clamens che, con il punteggio di 145, si assicura anche un posto ai Giochi Olimpici di Londra. Chiude ai piedi del podio il plurimedagliato olimpico Giovanni Pellielo, guardia penitenziaria vercellese che ha chiuso con 144/150, mentre è sesto l'altro azzurro Rodolfò Vigano (142). ORO ANCHE A SQUADRE - L'altro oro azzurro arriva sempre dalla fossa olimpica, dove l'Italia fa bottino pieno aggiudicandosi anche la prova a squadre con un sontuoso 369/375, anch'esso nuovo record del mondo. Decisamente distanti gli avversari: a completare il podio ci sono la Repubblica Ceca (argento con 362) e la Gran Bretagna (359), che porta a casa una medaglia di bronzo grazie all'ottimo lavoro del suo ct, l'italiano Marcello Dradi, già tecnico della squadra indiana. Leggi i commenti I commenti dei lettori 
FIRENZE - Magari non sarà l'Italia più brillante della storia, di sicuro però è la più sbrigativa. Qualificarsi con due turni di anticipo per la fase finale degli Europei non era infatti mai accaduto. La vittoria del sigillo sulla Slovenia la sigla una zampata da rapinatore d'area di Pazzini ad una manciata di minuti dal termine, quando la trappola tattica  -  troppo rinunciataria  -  messa in atto dal tecnico Kern, sembrava produrre match nullo. Una grande soddisfazione per Cesare Prandelli, al cospetto della platea che più di altre lo ha lanciato sul palcoscenico che conta. A tal proposito è però doveroso fare un piccolo appunto al pubblico di Firenze. Danzando sul satellite, facile vedere Germania, Inghilterra, Spagna, Olanda ecc. salutate da tantissimi tifosi in abito da festa al momento di staccare il biglietto per la partenza. Abbastanza ingiustificabili quindi i vuoti del Franchi, per una Nazionale che ha comunque dominato il proprio girone. CAMBIA LA SPINTA - Entrando nel dettaglio tattico, Prandelli rispetto alla modesta esibizione con le Far Oer, cambia solo i laterali difensivi di spinta, schierando Balzaretti e Cassani. Per il resto tutto invariato, con i piccoli Rossi e Cassano e la regia di Pirlo. Il tecnico sloveno Kern replica con rispetto per gli azzurri: il lungagnone Novakovic è la punta di riferimento, unica, sostenuta a turno dagli inserimenti dei centrocampisti. IL TEMPO DI REAZIONE - Usando una metafora fresca presa dai Mondiali di atletica, il tempo di reazione degli azzurri è nettamente superiore a quello dei balcanici. Rossi e Cassano carburano molto più velocemente rispetto ai lenti centrali avversari, anche se un po' Handanovic II - cugino del portiere dell'Udinese -, un po' la imprecisione dei centrocampisti (Montolivo, De Rossi e Thiago Motta) peraltro pregevoli negli inserimenti, non causano danni. Una manna per il diesel sloveno, che una volta preso il via qualche apprensione la crea. Buffon è sempre attento sulle velenose conclusioni dalla media distanza di Vrsic, Koren e Kirm. LA ZAMPATA DI PAZZINI - Nella ripresa non inganni l'ingresso del talentuoso Ilicic. Per una mezz'ora scarsa gli sloveni giocano chiudendo tutti i varchi, ed anche il gioco azzurro ne risente. Prandelli capisce la necessità di usare mezzi pesanti, passando al modulo a tre punte con gli inserimenti graduali di Pazzini e Balotelli. La scossa per l'arrembaggio finale la dà una doppia chance con De Rossi (Kirm sulla linea) e Rossi (sinistro ravvicinato ma impreciso). A dire il vero anche gli sloveni rischiano il colpaccio, ma Novakovic manca banalmente il controllo quando c'era solo da puntare Buffon, mentre il nuovo entrato Pecnik trova pronto Chiellini sulla sua conclusione ravvicinata. Intanto la Serbia sta battendo le Far Oer (vince anche l'Estonia sull'Irlanda del Nord), ma mentre si pianifica il viaggio della agognata qualificazione in terra serba, Brecko ha un controllo a dir poco maleducato, palla adagiata sul destro di Pazzini che ci manda in Polonia e Ucraina. Italia-Slovenia 1-0 (0-0) ITALIA (4-3-1-2): Buffon 6.5, Cassani 6, Ranocchia 6, Chiellini 6.5,  Balzaretti 6, Thiago Motta 5.5 (1' st Marchisio 6), Pirlo 5.5, De Rossi 6, Montolivo 6 (30' st Balotelli 6.5), Cassano 6 (16' st Pazzini 7), Rossi 6. (12 Sirigu, 19 Bonucci, 4 Criscito, 23 Nocerino, 9 Balotelli). All.: Prandelli 7. SLOVENIA (4-4-2): J. Handanovic 6, Brecko 5, Suler 6, Cesar 6, Jokic 6, Birsa 5 (11' st Ilicic 5), Radosavljevic 5, Koren 6, Kirm 6 (41' st Dedic sv), Vrsic 6.5 (30' st Pecnik 6), Novakovic 5.5 (16 Belec, 22 Rozic, 6 Ilic, 23 Matavz, 14 Dedic). All.: Kek 6. Arbitro: Moen (Nor) 6. Reti: nel st 40' Pazzini Angoli: 3 a 2 per l'Italia Recupero: 0' e 4' Note : spettatori 18.000, per un incasso di 240.585 euro. Ammoniti : Koren per gioco falloso, Brecko e Balzaretti per comportamento non regolamentare, Ilicic per simulazione Leggi i commenti I commenti dei lettori 
Un gol di Pazzini, a cinque minuti dalla fine regala la qualificazione agli Europei all'Italia di Prandelli. L'attaccante è entrato in campo al posto di Cassano ed è stato accolto da un boato. Cori e applausi per lui, che poco dopo il suo ingresso, sotto la curva Ferrovia, ha messo dentro un gol che spinge gli azzurri agli Europei. Fino a quel momento non era stata una bella Italia, poi Pazzini ha risolto tutto. Storie di attaccanti, da Pazzini a Gilardino. Il centravanti viola anche ieri sera è finito in tribuna. Non è un buon momento per lui. A Firenze le critiche per alcune frasi apparse sul suo sito internet, in azzurro poco spazio. Nei prossimi giorni è previsto un incontro con la società. Lo stesso farà Montolivo, che deve discutere il rinnovo del contratto. C'è ottimismo per la firma, anche perchè in caso contrario il centrocampista rischia la panchina, o addirittura la tribuna. Montolivo ieri sera è sceso in campo dall'inizio e ha giocato dietro le punte. Un paio di buoni passaggi ma niente di eccezionale. Anche lui è stato applaudito quando è uscito dal campo per fare entrare Balotelli. In campo anche un altro viola, Cassani, autore di una prestazione convincente. Oggi tutti e tre i giocatori convocati da Prandelli torneranno a disposizione di Mihajlovic. Domenica esordio in campionato contro il Bologna. 
