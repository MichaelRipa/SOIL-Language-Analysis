FIRENZE - Leonardo al fischio finale non ha più un filo di voce: in sala stampa va il suo vice, Beppe Baresi. "E' un successo importante, ci servivano i tre punti sia per la classifica che per riscattare la sconfitta contro la Juventus. Abbiamo incontrato una delle squadre più in forma del campionato, siamo scesi in campo compatti passando subito in vantaggio. A metà primo tempo abbiamo patito molto, loro dovevano rimontare e hanno iniziato a spingere parecchio ma sono cose che nell'arco dei 90 minuti sono da mettere in preventivo". LE MOSSE TATTICHE -  Eto'o ha giocato molto largo sulla destra: Baresi ne spiega il motivo. "Di solito si allarga a sinistra, stavolta volevamo colpire sulla corsia di Pasqual che spinge molto più di Comotto. Samuel ha aiutato molto la squadra anche in fase difensiva". Il migliore in campo è stato Ranocchia: "E' un grande giocatore, farà tantissima strada. E' vero che abbiamo sofferto andando spesso in due contro due ma lui e Cordoba hanno dimostrato di poter giocare assieme. Sneijder? Ha chiesto il cambio ma non ha problemi fisici, era solo stanco". LA CORSA E' SUI NOI STESSI  - Il vice di Leonardo non parla del Milan. "La sconfitta in Champions? Non è una spinta per noi, crediamo nell'Inter e giochiamo una partita per volta. Facciamo la corsa solo su noi stessi, la vittoria di oggi è una risposta per il nostro gruppo. Nagatomo? A me è piaciuto, era la prima da titolare contro ottimi avversari. Abbiamo lavorato benissimo sulle palle inattive a loro favore, ci siamo comportati bene. Penso positivo, siamo forti". RANOCCHIA: CREDIAMO AL TITOLO -  Parla anche il centrale nerazzurro, decisivo in un paio di chiusure su Gilardino. "Oggi l'importante era vincere, con questo successo possiamo continuare a credere nello scudetto. Ora pensiamo alla prossima partita, dobbiamo ragionare così. La Fiorentina? Una buona squadra in grande salute, penso si sia visto sul campo: fortunatamente abbiamo dato dimostrazione di esserci anche nelle gare in trasferta, ottenendo una vittoria pesante". CAMBIASSO: ABBIAMO LA TESTA GIUSTA -  Esteban Cambiasso loda la reazione della squadra. "E' stata dura ma non avevamo dubbi, anche nel primo tempo. Dopo il vantaggio forse abbiamo un po' mollato, riprendendo però in mano la partita. Questa squadra ha la testa giusta, stiamo facendo cose positive e il nostro cammino da gennaio in avanti è incredibile. E' presto per guardare la classifica anche se ora è diventata reale, senza gare da recuperare. Sappiamo che la rincorsa non dipende solo da noi, il Milan sa bene il valore dell'obiettivo per il quale sta lottando: se sabato accorceremo ancora vorrà dire che avremo vinto la nostra partita col Cagliari. Leonardo? Alla vigilia ha parlato in quel modo perché aveva capito che l'ambiente calcio non aspettava altro che un ko dell'Inter. Ora ci serve anche il contributo dei tifosi, li aspettiamo allo stadio". LA SOFFERENZA DI ZANETTI -  Il capitano nerazzurro, Javier Zanetti, gioisce dopo il successo. "E' stata una partita soffertissima, come sempre qui a Firenze. La squadra voleva questa vittoria in tutti i modi, abbiamo vinto meritatamente. E' un segnale importante, la classifica è quella che è e a noi non rimane che pensare subito alla partita di sabato". L'argentino si regala anche un commento sull'addio al calcio di Ronaldo. "Con lui ho vissuto vittorie importanti: è stato l'attaccante più forte al mondo, gli auguro un futuro brillante". LEO HA AVUTO RAGIONE -  Da Ivan Ramiro Cordoba arriva un grandissimo complimento nei confronti di Leonardo. "Durante l'intervallo ha parlato a lungo e ha avuto ragione su tutto. Abbiamo capito come dovevamo giocare: difesa più alta, squadra compatta e maggior movimento in attacco. Quella di oggi era una delle partite che ti danno la sensazione del dentro o fuori, stasera abbiamo dimostrato di esserci e di voler vincere. Non era facile ripartire dopo la sconfitta con la Juventus, siamo scesi in campo con la consapevolezza di essere l'Inter. E' stato un match fatto di tanto gioco aereo e tante palle passate per le corsie laterali, siamo riusciti a chiudere senza soffrire ed è un fatto positivo". Leggi i commenti I commenti dei lettori 
Mentre la città rossoblù esplode di gioia per la vittoria nel derby e per il sorpasso in classifica, con il presidente Preziosi che benedice Rafinha, “con questo gol si è guadagnato lo stipendio”, esplode la rabbia e la delusione dei tifosi blucerchiati. Già al fischio finale dell’arbitro Morganti dalla tribuna superiore ci sono reazioni dure nei confronti del presidente Garrone e del suo entourage. Volano insulti e purtroppo anche qualche sputo, che per fortuna non raggiunge il numero uno della società blucerchiata, ma sfiora pericolosamente i dirigenti a lui vicini. È un brutto segnale di come la Sampdoria continui a vivere in un clima di alta tensione. Il livello di guardia potrebbe sfociare in una nuova contestazione verso i giocatori nei prossimi giorni a Bogliasco. Fotoracconto Striscioni e fumogeni Del resto lo stesso spogliatoio riconosce le proprie colpe, e, per bocca del capitano Palombo, non esita a chiedere scusa alla gente blucerchiata: “Abbiamo fallito proprio nell’appuntamento più importante, abbiamo dato una grande delusione. I nostri tifosi hanno ragione ad essere arrabbiati, abbiamo completamente sbagliato la partita. Tutti dobbiamo prenderci le nostre responsabilità, io sono il capitano e me le assumo per primo e più di tutti. Non si può regalare una gara così al Genoa, nella prima ora non abbiamo giocato, non dovevamo aspettare uno schiaffo per reagire. Purtroppo quest’anno troppo spesso non siamo all’altezza. Non cerchiamo alibi, spero solo che finisca in fretta l’anno. A questo punto non ci restano che due obiettivi: la salvezza e vincere il derby di ritorno. Almeno questo mi sento di prometterlo in un momento così triste: questi due traguardi li centreremo sicuramente”. Furioso è anche Di Carlo: “Sono arrabbiatissimo, non ci sono giustificazioni per i miei ragazzi. Abbiano regalato 55 minuti al Genoa, che ha giocato meglio di noi e merita questa vittoria. Solo dopo essere passati in svantaggio ci siamo svegliati, non esiste”. Non so se sia colpa dell’eccessiva tensione. Il modulo non c’entra niente, perché il derby è una partita a sé, conta l’atteggiamento. Abbiamo concesso cinque ripartenze al Genoa con la nostra difesa altissima. E sapevamo bene che loro sono bravi proprio nelle ripartenze. Sono arrabbiato, arrabbiato, arrabbiato, non si può regalare un’ora all’avversario”. Il successo cambia invece completamente gli scenari in casa Genoa. E non solo perché ora la parte sinistra della classifica è a un passo. In una stagione in cui il primato cittadino è rimasto l’unico obiettivo, i tifosi rossoblù sono come impazziti per questo successo. Soprattutto euforico è l’ero della serata, il brasiliano Rafinha: “Ero lontano ma ho visto lo spazio giusto per tirare e ci ho provato. È andata bene, è stata una vittoria meritata, abbiamo avuto almeno cinque occasione da gol. Vincere era fondamentale, è una grande gioia per i tifosi, il presidente e la squadra. Ora sarebbe importante fare un filotto di vittorie per migliorare la nostra classifica”. Rafinha del resto se lo sentiva: “Lo avevo detto ai compagni prima della gara, avevo già segnato in brasile, con il Coritiba contro l’Atletico Paranaense, ed in Germania con lo Schalke contro il Borussia Dortmund. È il mio destino: gol e vittoria nella gara più importante della stagione”. Dopo Branco un altro brasiliano entra per sempre nel cuore dei tifosi. Dice Rafinha: “Conosco bene Claudio, è una grande persona, quando ero nell’Under20 Branco era responsabile della squadra. Adesso abbiamo in comune un gol storico”. È stata anche la serata del riscatto per Eduardo. Racconta il portiere: “Su Guberti mi sono superato, quella parata mi ha dato grande fiducia, e quando si comincia bene tutto è più facile. Nella serata della gioia assoluta solo Floro Flores ha motivi di rimpianto: “Peccato per il gol annullato, ci sono rimasto male. Avevo un fastidio alla gamba e il mister ha preferito togliermi. Ora dobbiamo ripeterci contro la Roma”. Molti meriti vanno anche dati a mister Ballardini, che però preferisce elogiare i propri giocatori e soprattutto chi, come Rafinha e Edoardo, appariva in difficoltà: “Meritavano una serata così, sono forti e intelligenti. Già dopo Bari avevo deciso di utilizzare Rafinha, perché Konko era stanco. Abbiamo concesso solo un’occasione alla Sampdoria, la nostra vittoria è più che meritata”. 
ROMA - La Procura della Corte dei Conti apre un'istruttoria sulla vicenda legata al rimborso spese del direttore del Tg1, Augusto Minzolini, chiedendo la documentazione all'azienda. La comunicazione sarebbe stata data in CdA dal Presidente Garimberti. Immediata la replica del direttore del notiziario della rete ammiraglia della Rai: "è un atto dovuto - ha fatto notare Minzolini - perché come è sua consuetudine probabilmente il consigliere Rizzo Nervo ha presentato un esposto alla Corte su fatti inconsistenti". Circostanza, quest'ultima, negata dal diretto interessato: "Purtroppo come sua consuetudine il direttore del Tg1 non verifica le notizie", dichiara Rizzo Nervo. "Non è mia abitudine presentare esposti alla Corte dei Conti". Lo scorso 7 dicembre, Rizzo Nervo aveva inviato una lettera al direttore generale Mauro Masi chiedendo chiarimenti sulle spese rimborsate a Minzolini. La Direzione generale aveva avviato approfondimenti e nell'ultimo Cda aveva indicato che tutto quanto si doveva fare era stato fatto. Nell'ultima riunione del Consiglio di amministrazione della Rai la vicenda era stato seguita anche da Luciano Calamaro, delegato della Corte dei conti (presente alle riunioni del Cda con il compito di controllare la gestione finanziaria dell'azienda). "Ammorbidita la direttiva sul pluralismo". E in serata il Pdl ha depositato la bozza di maggioranza dell'atto di indirizzo sul pluralismo informativo. Rispetto all'ipotesi iniziale - ha fatto sapere il capogruppo del Pdl in Vigilanza, Alessio Butti - è stata eliminata la norma sul divieto di replicare lo stesso tema nei talk show nell'arco di otto giorni. Un'altra novità riguarda il divieto per chi ha ricoperto ruoli politici nazionali di condurre programmi di approfondimento del servizio pubblico. Il divieto sarà valido per i due anni successivi alla cessazione del mandato politico. "Con la soppressione del comma ho inteso evitare ulteriori tensioni polemiche veramente prive di senso", ha spiegato Butti "Rispetto alla traccia iniziale - ha argomentato l'esponente del PdL - depositata irritualmente su gentile richiesta del presidente Zavoli al fine di agevolare l'inizio del dibattito - ci sono alcune rilevanti novità che tengono conto esclusivamente e giustamente dell'esito del dibattito parlamentare appena avviato". Giudizio sospeso da parte dell'opposizione: "Dal senatore Butti, che ormai abbiamo imparato a conoscere, non ci aspettiamo certo una redenzione sulla via del pluralismo", osserva il capogruppo Idv in commissione di Vigilanza, Pancho Pardi. "Aspetteremo quindi di leggere la nuova versione del testo, che non ci è ancora arrivato nè ufficialmente nè per le vie brevi. "Nel frattempo - aggiunge Pardi - prendiamo per buone le sue dichiarazioni e giudichiamo semplicemente un atto di ragionevolezza aver eliminato due norme scandalose. Era il minimo che potesse fare". 
FIRENZE - "Perdere così fa male, dobbiamo essere più cinici". Sinisa Mihajlovic, tecnico della Fiorentina, è amareggiato al fischio finale. "Abbiamo pagato la minima distrazione, quando giochi contro grandi squadre succede. Non meritavamo di uscire sconfitti, specialmente dopo un primo tempo in cui abbiamo creato tantissimo. Ci teniamo la buona prestazione, cercando di migliorare sempre il nostro livello di gioco: è così che dobbiamo andare avanti, solo giocando bene si ottengono risultati e penso che il pubblico di Firenze oggi ha apprezzato". OBIETTIVO SALVEZZA -  Il 4-3-3 sembra aver dato solidità e qualità ai viola. "Non so se sarà il nostro assetto definitivo, vedremo. Nelle ultime gare abbiamo giocato così ed è andata bene, quando riavremo anche Vargas e Jovetic dovremo valutare bene. Stiamo recuperando giocatori importanti, il ko di Santana non ci voleva visto che ha anche scombussolato un po' il piano partita. Il nostro obiettivo? Giochiamo gara dopo gara per raggiungere la salvezza, i famosi quaranta punti. Una volta riusciti ci metteremo a leggere il calendario per vedere quante partite mancheranno". SANTANA STIRATO  - Dall'allenatore serbo arriva anche il bollettino medico sull'argentino. "E' uno stiramento di primo grado, per adesso non si può fare niente: bisogna aspettare qualche ora". Qualche errore di troppo da parte del giovane Camporese, comunque autore di un gran campionato sin qui: Mihajlovic lo scagiona. "E' un ragazzo di valore e deve continuare a giocare, sa stare in campo e avrà un grande futuro come Ljajic: purtroppo a volte paga l'inesperienza". Mutu ha giocato bene finché il fisico lo ha sostenuto. "E' calato nel finale, avessi avuto un cambio in più a disposizione forse lo avrei tolto ma sotto di un gol doveva rimanere in campo. Ha pagato un po' la lunga inattività, è comprensibile". NON DEMORALIZZIAMOCI  - Il tecnico vuole comunque tenere alta la tensione del gruppo. "Dobbiamo commettere meno errori soprattutto in difesa, avevo detto ai ragazzi durante l'intervallo di stare attenti a Eto'o: in occasione del gol dovevamo chiudere meglio su Pazzini sul primo palo. Guai però a demoralizzarci: diamo meriti all'Inter senza rimproverarci nulla. La squadra ha dato il massimo. L'Inter? Avevo detto che era meno forte dello scorso anno solo perché al momento è senza tanti giocatori, quando li avrà recuperati ritroverà gli stessi valori". DELLA VALLE: GRANDE PROVA -  A promuovere la partita della Fiorentina arrivano le parole di Andrea Della Valle. "Nel primo tempo ho visto un'ottima squadra, sono soddisfatto e amareggiato allo stesso tempo. Contro le grandi squadre bisogna chiudere le partite quando è possibile, forse abbiamo giocato addirittura meglio oggi che contro il Palermo. Guardiamo alla prossima partita per uscire dalla situazione attuale di classifica, poi penseremo al futuro". BEHRAMI: PECCATO I GOL ALL'INIZIO -  Valon Behrami analizza la gara partendo dalla rete subita dopo soli sei minuti. "E' un peccato, prendiamo sempre gol a inizio partita. Nonostante questo siamo riusciti a reagire, ho visto una bella Fiorentina. Nel secondo tempo forse dopo la rete di Pazzini siamo calati un po' fisicamente, pagando molto contro un campione come Eto'o: è stato difficile contenere sia lui che Maicon su quella corsia, per nostra fortuna non tutte le settimane capita di giocare contro l'Inter". Leggi i commenti I commenti dei lettori 
GENOVA  - Mimmo Di Carlo non accampa scuse dopo la sconfitta nel derby della Lanterna contro il Genoa, recupero del match non disputato per neve lo scorso 19 dicembre: "C'è poco da giustificare  -  ammette senza mezzi termini il tecnico della Sampdoria  -  il Genoa ha giocato meglio di noi, abbiamo sbagliato partita per 55 minuti. Ci sono mancate quelle qualità necessarie per affrontare al meglio un derby: non siamo stati noi fino al gol loro, poi siamo stati nuovamente la Samp. Voglio parlare con la squadra domani, ma oggi no, sono furibondo". "AL RITORNO DOBBIAMO VENDICARCI" - "La partita andava interpretata in tutt'altro modo  -  spiega ancora Di Carlo  -  non mi è piaciuto come siamo entrati in campo. Magari sarà stata la tensione, sappiamo che il derby è una partita a sé: è inammissibile regalare più di un tempo agli avversari in una partita così importante. Abbiamo subito cinque ripartenze, ma non è questo il modo di confrontarsi con una gara così: non bastano rabbia e furore, servono equilibrio, incisività e determinazione, tutte doti che oggi ci sono mancate. Ora abbiamo l'obbligo morale di tirarci su le maniche e concludere il campionato in crescendo: nel derby di ritorno dobbiamo fare a loro quello che loro hanno fatto a noi oggi". PALOMBO: "ABBIAMO SBAGLIATO TUTTO" - Sulla stessa lunghezza d'onda del suo tecnico è anche capitan Palombo: "Chiedo scusa ai tifosi  -  esordisce il centrocampista doriano  -  oggi abbiamo sbagliato tutto. Nei primi 55' non abbiamo avuto l'approccio giusto e non saprei spiegare i motivi: c'è stato tempo per sostenere un solo allenamento completo tra la gara con il Bologna e oggi ed è stato intenso, la gara l'abbiamo preparata bene. Il nostro peggior derby? Non credo, la partita d'andata dello scorso anno è stata molto peggio, sotto molti punti di vista". Leggi i commenti I commenti dei lettori 
SANREMO - Morandi cerca il bis dopo gli ascolti buonissimi della prima serata . Un appuntamento, il secondo con il Festival, che parte un po' low profile poi via via recupera colore. Tornano in scena i dodici Artisti rimasti e dopo l'eliminazione, nella prima serata, di Oxa e Tatangelo, stavolta escono Al Bano e Patty Pravo. Debuttano quattro ragazzi della categoria Giovani, ne passano solo due. Tornano naturalmente in scena anche le due ragazze, sfoggio di vestiti, siparietti e balletti. La Canalis indossa sempre l'abito più vistoso ( foto ), la Rodriguez è bellissima. Luca e Paolo, come annunciato in conferenza stampa al mattino, "allargano il raggio d'azione" della loro satira. E dopo la canzone su Fini e Berlusconi, si spostano - come aveva auspicato il direttore di RaiUno, Mauro Mazza - su "altre espressioni della politica italiana". Roberto Saviano, Michele Santoro, Luca Cordero di Montezemolo. Non, quindi, leader politici o esponenti di partito. Ma due giornalisti e un imprenditore. VIDEO Luca e Paolo Luca e Paolo e la par condicio . Su richiesta di Mazza, le due Iene rispettano la par condicio. "Hai mai sentito qualcuno che fa battute su Santoro e su Saviano? Loro sono i buoni, devi fare battute su quell'altro...". Lo scrittore viene definito "il pelatone, quello che cambia tutto lui, quello che quando dice una cosa è quella...". "Non si capisce dove finisce la testa e dove comincia il mento, dice il vero però ci mette un quarto d'ora fra una parola e l'altra...". "No, non si può scherzare su Saviano, Saviano è un buono...". Poi tocca a Michele Santoro, "sono quindici anni che dice 'chissà se domani andiamo ancora in onda', pure lui non si tocca, è un buono...". Ma ce n'è anche per Fini "Ma nella casa di Montecarlo erano in cinquantasette?") e per Luca Cordero di  Montezemolo. Insomma, le due Iene non rivolgono la loro satira nei confronti di un leader politico, di un membro di partito, ma scelgono due giornalisti e l'ex numero uno di Cionfindustria. La gara . Tornano in scena i dodici Artisti rimasti in gara. Vota la giuria demoscopica dell'Ariston e dalla graduatoria, stilata in base ai voti ricevuti, escono i dieci che passano alla quarta serata. Eliminati Patty Pravo e Al Bano, che vanno ad aggiungersi alle due escluse dalla prima serata, Anna Tatangelo e Anna Oxa. Ma giovedì, oltre che la serata dell'Unità d'Italia, è anche la serata dei ripescaggi e tutto può succedere. Debuttano quattro ragazzi della categoria Giovani, ne restano in gara due, Raphael Gualazzi e Serena Abrami. Le ragazze . Nella prima serata l'emozione aveva giocato brutti scherzi a tutte e due. Qualche esitazione, qualche imbambolamento, anche se la Canalis ne era uscita meglio. Stasera non c'è partita. Pur nei limiti delle loro capacità (e dell'autonomia di movimento che gli autori conferiscono loro, cioè zero), Belen segna il sorpasso. L'italiana sfoggia la conoscenza dell'inglese e fa qualche domanda agli ospiti internazionali, da Andy Garcia a Eliza Doolittle. L'argentina è più simpatica, non c'è che dire. E poi sorride. E nel pomeriggio ha fatto un'intervista per uno dei contenitori di RaiUno e si è presentata struccata, con le scarpe da ginnastica e i calzettoni un po' lenti. Canalis resta imprigionata nello stereotipo della star con un effetto-ingessato che non le dona. Nonostante l'abito con cui esordisce sul palco, lungo bianco con scollatura abissale sulla schiena. Commento di Piero Chiambretti, in diretta su Radio2: "E' l'unica volta che la vedrete in bianco. Tanto lui non se la sposa". Garcia, la Repubblica e Cuba libre . Ci voleva Sanremo per ritrovare una star hollywoodiana degli anni Ottanta-Novanta, quell'Andy Garcia visto in una cinquantina di film (fra cui alcuni monumenti, come Gli intoccabili ), l'ultimo nel 2009, City Island . Lo intervista Gianni Morandi (troppo faticoso mandare a memoria cinque domande piuttosto che star sempre a guardare quel gobbo lassù?) che dopo un rapido excursus sulla sua carriera cinematografica e il "amo l'Italia perché mi sento a casa mia" di rito, gli ricorda che "in questo periodo nel nostro Paese si celebrano i 150 anni della Repubblica", poi si ricorda che non è quello l'anniversario e si corregge, "Unità d'Italia". Garcia (figlio di genitori conservatori e cattolicissimi fuggiti armi e bagagli durante la rivoluzione), attivista anticastrista, auspica che "Cuba diventi libera come l'Italia". E sulle vicende del nostro Paese sembra informato. Almeno da come risponde ai cronisti in sala stampa, dove si affaccia al termine della performance sul palco: "Bunga bunga? Non conosco, mai invitato a esta fiesta. E comunque non ci sarei andato". Conclusione al piano, col mambo Cuba Libre , Eli e Belen a fare da splendida cornice. 
Il liceo Darwin di Rivoli dove Vito Scafidi nel novembre 2008 morì a 17 anni, travolto da un pezzo del controsoffitto della sua aula, non sarà intitolato alla memoria del ragazzo. Dopo il pronunciamento negativo di martedì del collegio dei docenti (63 contrari, un astenuto) ieri è arrivato il no definitivo del consiglio di istituto. L'organismo nel quale sono rappresentati insegnanti, studenti e genitori ha approvato all'unanimità la delibera dei docenti, richiamandosi alle motivazioni con le quali la scuola fu intitolata, nel 1983, a Charles Darwin, e al fatto che un altro istituto dello stesso plesso, a Sangano, al quale è già stato dato il nome di Scafidi. La proposta di dedicare la scuola alla vittima del crollo era stata fatta dalla Provincia di Torino e aveva raccolto il favore sia del ministro Mariastella Gelmini sia dei genitori di Vito. Per il crollo, nel quale rimase gravemente ferito un altro liceale, Andrea Macrì, rimasto paralizzato agli arti inferiori, sono imputate sette persone, quattro funzionari della Provincia e tre insegnanti. Tutti sono accusati di omicidio colposo e di lesioni gravi colpose. 
LONDRA - Il Barcellona cade a sorpresa a Londra con l'Arsenal e si complica il cammino in Champions. Un ko inatteso, non solo dato l'impressionante ruolino in coppa e nella Liga degli uomini di Guardiola, ma anche per quanto si era visto in campo dove, per oltre un'ora, i catalani erano sembrati poter disporre piuttosto agevolmente dei volenterosi rivali. E invece i Gunners, bravi a non darsi mai per vinti, sono riusciti nel finale a ribaltare la situazione, anche grazie al ritorno in squadra di Nasri e al decisivo innesto, nel finale, di Arshavin. AVVIO SCOPPIETTANTE - L'avvio è scoppiettante: al 6' van Persie sciupa un assist al bacio di Fabregas scaricando un sinistro da pochi passi addosso a Valdes. Gli replica, sul fronte opposto, Messi che, al 15', manca incredibilmente il vantaggio in contropiede mandando a fil di palo un pallonetto in diagonale che aveva ormai scavalcato Szczesny. MESSI ISPIRA, VILLA FINALIZZA - Col passare dei minuti il Barça prende il possesso del centrocampo e, al 26' passa con Villa che scatta sul filo del fuorigioco su un millimetrico lancio di Messi e batte Szczesny in uscita. Passano appena 2' e Pedro fallisce clamorosamente il raddoppio spedendo addosso al portiere polacco un colpo di tacco da un mt. L'Arsenal si rinfranca e, dopo 1', sfiora il pari con un sinistro di van Persie. Alla ricerca del pari, i Gunners si sbilanciano e, al 37', vengono salvati da Szczesny che si oppone d'istinto a un tiro ravvicinato di Pedro. PAPERA DI VALDES, GIOCHI RIAPERTI - I veri pericoli per il portiere ospite arrivano nei primi 20' della ripresa quando Wilshere e per due volte van Persie gli creano qualche grattacapo. Sono le avvisaglie del gol che arriva al 78', paradossalmente proprio nel momento in cui il Barcellona aveva ripreso le redini del gioco: lo sigla van Persie che sorprende un incerto Valdes sul primo palo con un sinistro angolatissimo, sfruttando al meglio un bel lancio di Clichy. ARSHAVIN GELA IL BARCELLONA - Il gol gela il Barcellona che accusa il colpo e, appena 5' dopo, incassa il colpo del ko dal subentrato Arshavin che, su assist di Nasri, infila l'angolo più lontano con un preciso interno destro. E ora il Barcellona, al ritorno tra tre settimane al Camp Nou, dovrà davvero dimostrare di essere stellare per evitare una clamorosa eliminazione. Leggi i commenti I commenti dei lettori 
IL sogno americano e' ancora tutto da vivere, adesso c'e' da fare i conti con l'incubo ucraino. E si' perche' la Roma e' vicinissima all'eliminazione dopo il ko incassato all'Olimpico contro lo Shakhtar Donetsk che vince 3-2 e ipoteca la qualificazione ai quarti di finale. Il rischio e' che nel giro di 4 giorni la squadra di Ranieri rischi di gettare al vento i due grandi obiettivi stagionali: sabato scorso la sconfitta con il Napoli, oggi il ko con lo Shakhtar. Si mette male, malissimo per Ranieri e i per i suoi ragazzi e chissa' cosa ne penseranno a Boston DiBenedetto e soci. Un problema secondario questa sera, la trattativa andra' avanti, il passaggio di proprieta' si concludera', ma di certo neanche negli Stati Uniti faranno salti di gioia per l'andamento di una squadra sull'orlo di una crisi di nervi e che se non centrera' l'impresa a Donetsk (serve una vittoria con due gol di scarto), dira' addio alla Champions League. E dire che le cose si erano messe bene, il gol di Perrotta al 28' aveva illuso tutti, poi in 12 minuti la Roma e' stata capace di prendere tre gol dagli ucraini che hanno scatenato in avanti i loro brasiliani, ma che hanno piu' che altro approfittato della fragilita' della difesa giallorossa (clamoroso l'errore di Riise per il gol dell'1-3). Nella ripresa il cuore non e' bastato e il gol di Menez (splendido) ha soltanto addolcito la pillola e dato qualche speranza in piu' in vista del ritorno. Si comincia con Ranieri che si affida alla "vecchia" Roma. Spazio a capitan Totti al fianco di Vucinic, in panchina Borriello. A centrocampo Perrotta, De Rossi e Taddei con Menez esterno destro e, almeno inizialmente, non sulla trequarti. Panchina per Simplicio. In difesa coppia Mexes-Burdisso con Cassetti e Riise esterni, mentre tra i pali c'e' Doni a sostituire l'infortunato Julio Sergio. Alla Roma, che non avrà Cassetti e Menez (diffidati e ammoniti) servirà l'impresa per restare in Champions League. Bisognerà vincere con due gol di scarto a Donetsk, ma servirà tutt'altra Roma e chissà che la sconfitta di oggi non provochi un terremoto, anche se sul fronte societario per adesso l'interesse è rivolto alla trattativa con DiBenedetto e soci. E dire che le cose si erano messe bene, il gol di Perrotta al 28' aveva illuso tutti, poi in 12 minuti la Roma è stata capace di prendere tre gol dagli ucraini che hanno scatenato in avanti i loro brasiliani, ma che hanno più che altro approfittato della fragilità della difesa giallorossa (clamoroso l'errore di Riise per il gol dell'1-3). Si comincia con Ranieri che si schiera la coppia Totti-Vucinic in attacco, Menez e Taddei sono gli esterni, De Rossi e Perrotta centrali. Lucescu schiera un 4-2-3-1 affidando la fase offensiva ai suoi brasiliani. Possesso palla ucraino, Roma poco aggressiva ma che cresce con il passar dei minuti e, al 21', va vicina all'1-0 con un colpo di testa di Burdisso. Buon momento per i giallorossi, al 23' ci prova Vucinic con un bel destro a girare di poco alto, al 28' la Roma passa. Taddei cerca sul secondo palo Perrotta, colpo di testa da posizione defilata, la palla carambola su Rat e finisce in rete. La gioia del gol dura pochi secondi perchè al 29', su una respinta corta di Burdisso, il destro di Jadson dai 18 metri viene deviato da De Rossi e supera Doni: 1-1. La Roma sbanda e, al 36', Douglas inventa un sinistro a girare che vale l'1-2. Vucinic prova a raddrizzare la partita, ma il suo sinistro è largo. Sul capovolgimento di fronte Riise perde clamorosamente palla franando a terra, ne approfitta Douglas Costa che serve a Luiz Adriano la palla dell'1-3. La Roma torna negli spogliatoi sommersa dai fischi. Nella ripresa subito fuori Riise dentro Castellini. Al 16' Menez riapre la partita con uno splendido destro che si infila sotto l'incrocio. La Roma si sbilancia, rischia di subire il quarto gol, ma con Castellini, Totti e Borriello va vicina al 3-3. Finisce 3-2 per lo Shakhtar, adesso serve l'impresa (vittoria a Donetsk con due gol di scarto) per restare in Europa. 
COSENZA - Mamma e figlia sono state uccise questa sera in un agguato a colpi d'arma da fuoco a San Lorenzo del Vallo, nel Cosentino. Alcuni uomini si sono introdotti nella loro abitazione, un appartamento in una zona di case popolari, e hanno iniziato a sparare. Le due donne, di cui non si conosce l'identità, avevano rispettivamente 45 e 25 anni. Un altro figlio è stato ferito alla spalla e al bacino. In casa c'era anche il padre, ma gli assassini non si sarebbero accorti della sua presenza. Secondo quanto si apprende, il movente del delitto sarebbe la vendetta. Le due donne erano, rispettivamente, la cognata e la nipote di Aldo De Marco, un commerciante che il 17 gennaio scorso ha ucciso, al termine di una lite per un parcheggio, Domenico Presta, di 22 anni, figlio di un latitante, Franco. Presta, che gestiva un negozio plurimarche di abbigliamento, è stato ucciso a Spezzano Albanese, a due chilometri da San Lorenzo del Vallo, da De Marco, titolare di un laboratorio per riparazioni di elettrodomestici. Tra i due i rapporti erano tesi da tempo e le liti si erano acuite per problemi legati all'utilizzo di un parcheggio. Franco Presta è latitante dal maggio del 2009 e deve espiare una condanna a cinque anni di reclusione infilttagli dal tribunale di Cosenza. L'uomo, secondo la Dda era organico ad una organizzazione criminale che gestiva un vasto giro di estorsioni e di usura. Gli inquirenti, pur non tralasciando altre piste, sono comunque convinti che la morte delle due donne sia dovuta ad una vendetta da parte del boss. Sul posto sono giunti i carabinieri del comando provinciale di Cosenza agli ordini del colonnello Francesco Ferace che coordina le indagini. Una volta portata a termine la loro missione, gli assassini sono fuggiti a bordo di una Audi A4 alla quale hanno poi dato fuoco. L'auto è stata ritrovata dai carabinieri vicino ad un distributore di carburante. All'interno della vettura sono state trovati anche un fucile, una mitraglietta ed una pistola. Le armi saranno sottoposte ad esame balistico per verificare se siano già state usate in passato. 
