Cinquanta chilometri esatti. La Napoli-Pompei-Salerno è fra i tratti autostradali più vecchi, malridotti e più densamente trafficati. Più tangenziale che autostrada. I lavori di costruzione per la realizzazione della terza corsia, quanto mai indispensabili per la circolazione in sicurezza, sono stati cantierizzati nel marzo del 1997. Sembra ieri. Sono in effetti quattordici anni. Quattordici anni. Saremo dunque vicini alla fine dei lavori? Macché. A sostenere che gli inauditi ritardi siano dovuti alla camorra che gestisce gli appalti sono tutti; e a ragione. I clan devono assicurare ai loro dipendenti un intero percorso pensionistico e una pensione si percepisce almeno con vent'anni di prestazione riconosciuta. E poi le varianti. La mucca va munta e gli appalti si aggiungono agli appalti all'infinito. È come scoprire l'acqua calda? Figurarsi se al ministero dei Lavori pubblici non lo sanno. La Regione Campania gira la testa e guarda altrove. L'ineluttabilità della resa alle necessità e ai capricci della camorra non sconvolge nessuno a Palazzo Santa Lucia. Ora su quella autostrada sono scattati gli aumenti delle tariffe dei ticket. A un marchiano disservizio, con chilometri e chilometri di cantieri trappola, a condizioni di sicurezza vicine allo zero, corrisponde un aumento della spesa per gli automobilisti. Su questi ultimi incombe fra l'altro il flagello Tutor tra Scafati e Angri (velocità massima cento all'ora) e tra Cava e Salerno (con la tortura premeditata del limite ad ottanta chilometri all'ora per dieci chilometri). Roba da santa inquisizione con agenti della polstrada Torquemada a infliggere contravvenzioni e impianti di alta tecnologia afflittivi pronti a fustigare gli automobilisti, che, paradossalmente, si sfogano nei tratti, tantissimi, cantierizzati. Lì il Tutor non c'è ancora e nonostante il limite di sessanta all'ora, si schiaccia a tavoletta il piede sull'acceleratore con slalom azzardati, a rotta di collo, tra i "new jersey". E chi se ne frega dei zigzag. Ma chi transita sulla Napoli-Pompei-Salerno è abituato anche a fermarsi nelle aree di servizio per fare il pieno di carburante e magari prendere il cappuccino all'autogrill. Le stazioni di servizio sono due: a Torre Annunziata e a Nocera Inferiore. Una ventina di chilometri di distanza l'una dall'altra. Entrambe affidate alla Esso da Società Autostrade Meridionali, sia sulla corsia Sud che sulla Nord. Quattro stazioni di rifornimento della Esso e tutte e quattro con gli stessi prezzi al litro di benzina e diesel. Scontrino alla mano sono fra i più alti della rete autostradale d'Italia. Con un benservito al mercato e uno schiaffo alla logica della concorrenza. Così, mentre sull'intera rete delle autostrade italiane, alle aree di sosta e rifornimento, si vede sulla corsia Nord un marchio di benzina e sulla corsia Sud un marchio differente; e se, ancora, è pressoché impossibile trovare a distanza di pochi chilometri sulla stessa corsia la stessa marca di carburante, sulla Napoli-Pompei-Salerno avviene il contrario: la Esso di qua e di là e la Esso più avanti e più dietro. E con il costo più alto per litro di carburante. È regolare? Lo chiediamo alla Regione Campania e alla Società Autostrade Meridionali, deputata al rilascio delle concessioni. Per una volta, una soltanto, proviamo a dare un'occhiata a quello che avviene sulla Napoli-Pompei-Salerno. Delle continue chiusure di tratti della stessa autostrada, senza alcun preavviso, dalle 22 in poi, ne scriveremo in seguito. 
UNA crisi da diecimila tonnellate. Mille ammassate all’interno di novanta compattatori che non sanno dove sversare, millequattrocento tonnellate nelle strade della città mentre altre settemila sono accumulate in provincia. Situazione complicata a Napoli ma anche in centri come Melito, Quarto, Pozzuoli. Una situazione che, secondo l’assessore comunale Paolo Giacomelli «è destinata inevitabilmente a peggiorare soprattutto nelle zone di periferia, quelle in cui si registra una maggiore criticità». La discarica cittadina di Chiaiano, infatti, è ormai al collasso e la scorsa notte ha ingoiato solo trecento tonnellate, meno della metà rispetto alle scorse settimane. Al collasso anche lo Stir di Caivano che accoglie solo i rifiuti del piccolo Comune a Nord di Napoli. A ritmo ridottissimo anche le attività negli impianti di Tufino e Giugliano dove l’azienda Asia è riuscita a portare nelle ultime ventiquattr’ore appena 150 tonnellate di rifiuti raccolti a Napoli. Gli impianti di tritovagliatura di Tufino e Giugliano, hanno chiuso alle 12 e i camion hanno scaricato solo qualche centinaia di tonnellate di rifiuti provenienti dalla città di Napoli. «Siamo di nuovo in piena emergenza — denunciano il commissario regionale dei verdi, Francesco Borrelli, e il presidente provinciale Carlo Ceparano — senza che governo, Regione e Provincia abbiano deciso cosa fare». In settimana, come annunciato dal presidente Stefano Caldoro, in Regione dovrebbe intanto scattare la nomina dei commissari per gli impianti. 
Quattro fratellini sono morti in un incendio di una baracca in un campo rom a Roma. Il rogo intorno alle 20:30 in un insediamento sulla via Appia Nuova, in prossimità del circolo golfistico dell'Acquasanta. Tre maschi  - Raul Mircea, il più piccolo di 4 anni, Fernando 5 e Sebastian 11 - e una bimba, Patrizia, di otto anni. È probabile che siano morti nel sonno. Il nucleo familiare che abitava nella baracca era composto da 7 persone. Tre adulti sono stati rintracciati due ore dopo la tragedia, in stato di shock. All'esterno della baracca c'erano i genitori, che non sono riusciti a intervenire contro le fiamme, forse sprigionatesi da un tizzone rimasto acceso nel braciere. Sul posto, polizia e carabinieri e ambulanze del 118. A quanto riferito da alcuni abitanti dell'insediamento, i bambini erano stati lasciati soli nella baracca. Una zia era andata a cercare dell'acqua, la madre era in un vicino fast food a comprare del cibo. Ora, davanti ai resti della baracca, piange disperata: "Voglio morire con loro". LE IMMAGINI Anche il sindaco di Roma, Gianni Alemanno, è arrivato all'insediamento: "Questa è una tragedia veramente orribile per questa città: è la tragedia di questi maledetti accampamenti abusivi. Ho lanciato molte volte l'allarme perché questi insediamenti venissero smantellati perché sono pericolosissimi", ha detto Alemanno, che ha accusato la lentezza della burocrazia e anche la sovrintendenza per il mancato ampliamento di un campo regolare. "Domani chiederò, urlando, al governo poteri speciali per gli insediamenti dei rom - ha aggiunto -, affinché il prefetto possa realizzare i campi rom autorizzati a Roma". E ha concluso: "Non possiamo permettere che la gente continui a vivere in baracche di plastica, dove basta un cerino che cade nel posto sbagliato per farle diventare dei forni crematori a cielo aperto". "Queste tragedie non devono succedere più. Le istituzioni, le associazioni devono adoperarsi per trovare un alloggio alternativo a chi in queste situazioni per mettere in sicurezza queste persone, specialmente i bambini", ha detto Najo Adzovic, delegato del sindaco per le questioni rom. "Sappiamo - ha aggiunto - che si tratta di un insediamento di rom romeni". L'Associazione 21 luglio che ha seguito in questi mesi la situazione si scaglia contro l'amministrazione. "Molte famiglie di rom romeni, vittime di ripetuti sgomberi, sono state abbandonate. Il rogo di oggi è senza dubbio una conseguenza  -  diretta o indiretta - delle politiche adottate dalle autorità locali che si esprimono in tutta la loro inefficacia con il Piano Nomadi". L'associazione chiede le dimissioni dell'assessore Sveva Belviso e di un funzionario. Anche la presidente della nona circoscrizione Susy Santini attacca il sindaco: "Questo campo è stato segnalato da noi: l'ultima volta 15-20 giorni fa. E non abbiamo avuto alcun riscontro". Pd: "Alemanno si assuma sue responsabilità". ''Il Pd di Roma si stringe attorno alla comunità rom dopo questa orribile ennesima tragedia. La questione rom non va affrontata solo dal punto di vista dell'ordine  pubblico, altrimenti succede quello che sta accadendo in questi ultimi tre anni in città: incidenti mortali a ripetizione''. Lo dichiara Marco Miccoli, segretario del Pd di Roma, che prosegue: ''Domani sarà il giorno in cui si valuteranno le responsabilità su questo incredibile dramma. Per ora diciamo soltanto che troviamo paradossale che Alemanno se la prenda con la burocrazia. Ma quando si assumerà le proprie responsabilità il sindaco di Roma?'' "Orribile perdita, siamo tutti responsabili di indifferenza". "La morte di quattro bambini rappresenta qualcosa di orribile per la nostra città. Perdere la vita per un incendio in un luogo dimenticato ci rende tutti responsabili di assenza di integrazione e a volte di indifferenza. Siamo vicini ai familiari. Quella dei campi abusivi, aumentati di cento unità in due anni per colpa di una gestione scriteriata dell'emergenza rom da parte della Giunta Alemanno, è una grave realtà peggiorata nettamente da una politica di propaganda da parte della destra che governa Roma. Chiediamo subito l'attuazione di un Piano Nomadi concertato, sono indispensabili oggi fatti concreti per mettere sotto controllo il fenomeno degli insediamenti abusivi". Lo hanno affermato in una nota Umberto Marroni, capogruppo Pd Roma Capitale e Daniele Ozzimo, vicepresidente della Commissione Politiche Sociali e consigliere Pd. "È una tragedia terrificante la morte dei quattro bambini Rom. Mi chiedo e chiedo se in un paese civile possano accadere cose simili. È difficile sostenere che quanto accaduto sia frutto di una disgrazia. Troppi bimbi rom sono morti a causa dell'irresponsabilità degli adulti e la latitanza delle istituzioni ". Così il presidente nazionale dei Verdi, Angelo Bonelli, commenta l'incendio di via Appia. Profondamente addolorata per la tragedia si è detta la presidente della Regione Lazio, Renata Polverini: "Ancora un rogo in cui a perdere la vita sono dei bambini - ha detto -. Attendiamo di conoscere le cause che hanno portato all'incendio, ma questa tragedia ripropone l'urgenza di accelerare e moltiplicare tutti gli sforzi necessari per chiudere gli insediamenti abusivi e consentire a queste comunità presenti sul nostro territorio di vivere in contesti sicuri e dignitosi". Campo censito a dicembre. Il micro-accampamento abusivo era stato censito a dicembre scorso dalla questura. Secondo quanto si apprende, in quattro baracche, vivevano circa 13 persone. C'erano in tutto cinque baracche. La famiglia era stata sgomberata da un altro campo abusivo un anno fa. Nel 2007 una tragedia simile avvenne a Livorno. Anche in quel caso ci furono quattro bimbi uccisi dalle fiamme. IL DOCUVIDEO: ROM CAPITALE , ABUSIVI E 'REGOLARI', LE DUE FACCE DEL MONDO ROM 
TRIESTE - Era ubriaco, è finito contromano e ha distrutto una famiglia: un camionista turco ha causato un incidente in cui sono morti un uomo e la figlia di 17 mesi, in serata, sull'autostrada A4 nel raccordo Sistiana-Trieste. L'adulto ucciso aveva 36 anni ed era triestino: sua moglie è gravissima. Il guidatore del Tir, V.B., 55 anni, è stato condotto all'ospedale ed è risultato positivo all'alcol test. 
MILANO - I numerosi teorici della partita perfetta, quella inchiodata sullo 0-0, la patta degli scacchi, avranno lo sguardo smarrito nel vuoto dopo aver visto Inter-Roma. Uno spettacolare 5-3 per i nerazzurri, condito però da una imbarazzante leggerezza dei reparti difensivi. Del resto la filosofia di Leonardo è chiara: non preoccuparsi più di tanto degli avversari e fare almeno un gol in più. A livello pratico, successo pesantissimo: la possibilità di vincere il recupero di Firenze proietta i nerazzurri ad un teorico secondo posto in classifica, a soli due punti dal Milan. Nella settimana della svolta americana invece la Roma non fa il salto di qualità: i punti buttati contro il Brescia, ora una sconfitta che ridimensiona in maniera forse definitiva le ambizioni scudetto. L'ARIA DEL GOL - L'aria di gol si respira già vedendo gli schieramenti, peraltro ampiamente annunciati. Nella specularità tattica, basta analizzare i vertici avanzati del rombo in mediana: da una parte Sneijder, dall'altra Menez, due che sostanzialmente se ne fregano della fase di interdizione. Obbligato il tandem d'attacco della Roma: Totti influenzato, giocano Borriello e Vucinic. Più interessante la scelta di Leonardo: Milito non viene bocciato, intanto però va in panca a vantaggio di Pazzini, che fa coppia con Eto'o. PORTIERI A CONFRONTO - Schieramenti polveriera, basta accendere la miccia. Poche battute e ci pensa Sneijder a sbloccare la gara, con uno splendido sinistro che manda la palla proprio all'incrocio dei pali. E' l'inizio di una girandola di emozioni che caratterizza il primo tempo. Detto del pareggio di Simplicio, ultimo tramite di una bella azione manovrata sull'asse Vucinic-Cassetti, risparmiano al lettore lo stucchevole, lungo elenco delle occasioni, analizzando solo gli episodi salienti. Nella Roma Borriello è perfetto nel ruolo di sponda, creando le premesse per parecchie situazioni interessanti, mentre Vucinic soprattutto quando parte da destra, è ottimo regista offensivo. Nell'Inter Eto'o e Sneijder non sono mai banali quando creano gioco, mentre Maicon a destra è la classica spina nel fianco. Nel turbinio di situazioni, paradossale però che gli uomini chiave siano i portieri. Julio Cesar è sensazionale in un triplo intervento (tutto in una azione) su Borriello e Menez, Julio Sergio invece è leggero su un sinistro privo di grosse pretese di Eto'o che sigla il 2-1. DIFESE PERMEABILI - La ripresa è tatticamente meno interessante, ma più pirotecnica a livello di occasioni. Facciamo la premessa che il sei in pagella a Julio Sergio dopo le critiche precedenti e giustificato da una serie di interventi prodigiosi del portiere su una serie infinita di conclusioni ravvicinate interiste. L'altra svolta è l'espulsione di Burdisso, che becca il rosso per fallo su Pazzini e concede a Eto'o il rigore del tris. Roma alla deriva, soprattutto dopo il colpo di testa sotto misura di Thiago Motta che cala il poker. In realtà la gara finisce qui. Solo un inspiegabile calo della difesa dell'Inter arricchisce il tabellino: Vucinic è lesto del deviare in rete una punizione di De Rossi, quindi è Loria (dentro per Menez), a ribattere in rete una palla respinta dal palo su colpo di testa di Juan. Qualche minuto di preoccupazione per Leonardo, ma di fatto ad ogni accelerazione l'Inter dà la sensazione di affondare: conseguenziale la rete di Cambiasso per il 5-3 finale. Inter batte Roma 5-3 (2-1) Inter (4-3-1-2): Julio Cesar 7, Maicon 6.5, Ranocchia 5.5, Cordoba 6, Zanetti 6, Kharja 6, Thiago Motta 6.5, Cambiasso 6.5, Sneijder 7 (30' st Nagatomo 6), Pazzini 6.5 (25' st Milito 5.5), Eto'o 7. (12 Castellazzi, 23 Materazzi, 20 Obi, 29 Coutinho, 27 Pandev). All.: Leonardo 6.5. Roma (4-3-1-2): Julio Sergio 6, Cassetti 6, N. Burdisso 5, Juan 6, Riise 5.5, De Rossi 6, Simplicio 6.5 (26' st Greco sv), Perrotta 6 (22' st Taddei sv), Menez 6 (19' st Loria 6.5), Borriello 7, Vucinic 7 (32 Doni, 3 Castellini, 33 Brighi, 87 Rosi). All.: Ranieri 6. Arbitro: Tagliavento di Terni 6. Reti: nel pt 3' Sneijder, 13' Simplicio, 35' Etòo; nel st 18' Etòo (R), 26' Thiago Motta, 30' Vucinic, 36' Loria, 45' Cambiasso. Angoli: 4-1 per l'Inter. Recupero: 2' e 3'. Espulso: N. Burdisso 16' st per fallo da ultimo uomo. Ammoniti: Kharja, Borriello e De Rossi per gioco falloso. Spettatori: 62.344 per un incasso di 2.165.201 euro. Leggi i commenti I commenti dei lettori 
Milano non perdona, scrive Francesca U.: «Provo un magone insostenibile ogni volta che mi capita di compiere un errore sul lavoro, un errore anche piccolo. Oggi mi sono chiesta perché. La risposta è che io sono il prodotto di una società la cui arma vincente è la presunta perfezione, altrimenti sei fuori. E per rientrare devi pagare prezzi inaccettabili». *** Forno del Ghetto, la miglior pizza bianca di Roma. Coda, numeri all'entrata. Una parte del negozio è stata trasformata in pizzicheria. Ci si va per farsi riempire la pizza con il prosciutto. «Che, devo prendere il biglietto pure qui?» chiede un signore. «No, qui se meneno». *** Ritagli dal Palasharp di Milano. Quelli che sono rimasti fuori hanno il sole. Giovani che rollano sigarette, bambini che scorrazzano, molti vecchi veri. Ordinati, tutti. *** Via Santa Chiara al Pantheon. Sul muro del teatro dei Comici il poster dello spettacolo “Il principe azzurro è gay”. Qualcuno vi ha messo sotto un postit: “e Cenerentola s'attacca”. 
L'Urban Lab, il laboratorio di urbanistica ideato da Renzo Piano, si è allagato nella prima serata. Sul posto sono intervenuti i vigili del fuoco e i tecnici del Comune. La struttura, una chiatta "trasparente", per peso dell'acqua si è leggermente abbassata. A causare l'incidente sarebbe stato un tubo rotto. La chiatta di Urban Lab, il "pensatoio" degli architetti della città, simbolo della "nuova stagione" urbanistica di Marta Vincenzi e sede di preparazione del nuovo piano regolatore, è inclinata sul fianco sinistro. L'acqua arriva a un'altezza di 50-60 centimetri, negli uffici più danneggiati. All'origine dell'allagamento c'è un guasto al sistema refrigertante e pompante, un tubo rotto. Difficile quantificare i danni. Ormeggiata in Darsena, accanto al Museo del Mare, la chiatta fu inaugurata nel 2008. Il locale ospita eventi, incontri e spettacoli organizzati dal Comune. 
Buio fitto sui terreni dell’Expo. In quattro mesi non è stato concretizzato l’accordo formale sull’area di Rho-Pero, e adesso si muove il cda della società Expo. Nelle scorse settimane l’amministratore delegato Giuseppe Sala e la presidente Diana Bracco hanno tradotto la preoccupazione in una richiesta di informazioni al sindaco-commissario straordinario. E l’argomento tornerà ad aleggiare anche nella seduta del consiglio d’amministrazione convocata per oggi. Perché da ottobre, e da quelle lettere con cui Fondazione Fiera e gruppo Cabassi si sono impegnati a cedere i terreni su cui dovranno sorgere i padiglioni, non si è ancora arrivati al passo fondamentale: la chiusura dell’iter urbanistico e la definitiva consegna alla società del milione di metri quadrati a Rho-Pero. Un passaggio indispensabile per far partire le ruspe e per spendere fondi. Che adesso sollecita anche Maria Teresa Docimo, il magistrato della Corte dei conti che ha il compito di vigilare sull’attività del board dell’Esposizione. Ha chiesto spiegazioni, il referente della magistratura contabile, in una lettera girata al Comune per richiamare l’attenzione su una vicenda ancora aperta. E per avvertire: senza la disponibilità formale dei terreni, la società non potrà continuare ancora per molto a fare investimenti o, addirittura, ad aggiudicare gare. È l’Expo che ha messo in moto la macchina, quella che si è mostrata alla città nella kermesse dell’ultimo fine settimana. L’Esposizione che cerca di lasciarsi alle spalle le polemiche e macina progetti, pensa ai contenuti, chiama a raccolta supporter eccellenti come l’economista Mario Monti e l’oncologo Umberto Veronesi. Sono stati loro a dichiarare dal palco del teatro Dal Verme: «Expo è un’occasione per Milano». «Il vento è cambiato», ha detto Sala. Ma sulla strada dei cantieri, che a luglio dovranno partire a Rho-Pero per iniziare a ripulire l’area del sito espositivo, rimane l’ostacolo formale dei terreni. E la società attende risposte. Trovato l’accordo con i privati, infatti, adesso si deve chiudere la variante urbanistica e il cosiddetto accordo di programma: è l’atto fondamentale per cambiare la destinazione della zona, anche in vista del post Expo. Palazzo Marino promette di chiudere la vicenda entro la fine di febbraio. Ma il documento dovrà poi affrontare il voto del consiglio comunale in un periodo, quello a ridosso delle elezioni, incandescente. Per ora la parola è ancora ai tecnici che continuano a riunirsi nonostante ci siano ancora questioni da risolvere. A cominciare dalla quadra da trovare per il contributo che Fiera e Cabassi dovranno dare alle infrastrutture dell’area. Non solo. Sul tavolo anche la questione delle opere che si realizzeranno per il 2015: strutture che soprattutto la Regione spinge perché siano costruite soltanto se riutilizzabili dopo l’evento. Proprio dal Pirellone, poi, arriverebbero i malumori più forti: vietato alzare polveroni in campagna elettorale, ma la Regione continua a credere che la soluzione dell’acquisto dei terreni fosse la strada migliore. Il tempo, però, stringe. E un allarme è partito anche dai sindaci del Nord Ovest, da Pero ad Arese, che hanno scritto a Letizia Moratti, Roberto Formigoni e Guido Podestà per avere «risposte concrete e condivise per Expo», dai parcheggi alla viabilità della zona. I lavori «del 2015 — hanno avvertito — sono subordinati all’approvazione della variante urbanistica la cui approvazione richiede l’assenso del territorio». 
