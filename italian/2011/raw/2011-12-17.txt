VERONA - Davide Ballardini cerca di vedere i lati positivo nel ko di Verona contro il Chievo: il suo Cagliari è stato scavalcato in classifica proprio dai clivensi. "Salvo l'impegno dei ragazzi, ho una squadra fatta di persone generose che non si risparmiano mai. Ovviamente dobbiamo migliorare dal punto di vista del gioco offensivo e dell'attenzione difensiva". Il tecnico però ammette: "Il risultato è giusto . Il Chievo ha giocato meglio e ha sfruttato meglio di noi le occasioni che ha avuto. Hanno giocato con maggior determinazione rispetto alla mia squadra che invece ha disputato una gara poco aggressiva e condita da alcune disattenzioni in occasione dei gol subiti che abbiamo pagato a caro prezzo. Magari il Chievo non ha fatto molto più di noi, ma con poco ha raccolto tanto e ripeto ha meritato per come ha saputo interpretare questa gara". NON PENSO AL MERCATO - Nel match del Bentegodi il tecnico del Cagliari ha dovuto rinunciare ad elementi importanti quali Astori, Conti, Ekdal, Cossu e Nenè: nonostante l'emergenza, Ballardini non vuole parlare di mercato. "Non posso pensarci adesso, martedì ci aspetta una squadra come il Milan e in questo momento il pensiero è rivolto soltanto ai rossoneri. Semmai ci penseremo durante la sosta natalizia. Però sono contento di affrontare i rossoneri: è la miglior partita che ci poteva capitare in questo momento". Leggi i commenti I commenti dei lettori 
GIAKARTA - Erano oltre 380 gli immigrati accalcati su un barcone di legno spezzato dalle onde al largo delle coste indonesiane, mentre tentava di raggiungere l'isola australiana di Natale. Sul numero dei dispersi le cifre fornite dalle varie autorità non danno certezze: 217 quelli dichiarati formalmente tali, ma potrebbero essere decine di più, visto che sui superstiti le fonti forniscono al massimo la cifra di 76. Il naufragio è avvenuto la notte scorsa durante una tempesta a circa 90 chilometri al largo di Prigi Beach sulla costa di Giava. I migranti, provenienti in gran parte da Iran, Iraq e Afghanistan e partiti col sogno di chiedere asilo all'Australia, erano accalcati su una barca che avrebbe potuto accoglierne al massimo un centinaio. I superstiti, tra cui una donna e diversi bambini tra gli 8 e i 10 anni, sono stati trovati aggrappati ai rottami della barca e a sei giubbotti di salvataggio, dopo una permanenza di acqua di circa cinque ore. Chi ce l'ha fatta ha raccontato che le onde hanno colpito la fiancata della barca, che si è spezzata a metà e si è rovesciata. "I pescatori della zona - ha detto Kelik Enggar Purwanto, il coordinatore dei servizi di emergenza sul posto - hanno riferito che c'erano fortissime correnti e onde alte anche cinque metri". "Le condizioni meteorologiche estreme hanno ridotto la visibilità rendendo le operazioni di salvataggio molto difficili - ha aggiunto Brian Gautama, un altro dei soccorritori all'agenzia indonesiana Antara. Alcuni hanno raccontato che la meta del viaggio era l'isola di Natale, un piccolo territorio australiano nell'Oceano indiano, a circa 2.600 chilometri dalle coste settentrionali dell'Australia e 300 dalle quelle indonesiane. In Australia il ministro dell'interno Jason Clare ha parlato di "terribile tragedia", ma le associazione di aiuto ai migranti hanno definito le sue dichiarazioni "ipocrite". "Se il governo e l'opposizione avessero veramente a cuore la sorte dei richiedenti asilo, metterebbero in campo in Australia politiche di accoglienza di cui il paese ha bisogno da molto tempo", ha dichiarato Ian Rintoul, coordinatore della Coalizione di azione per i rifugiati. 
RICCIONE - La seconda giornata dei campionati assoluti invernali di nuoto di Riccione si è aperta nel segno di Federica Pellegrini, che nella sessione del mattino vince i 400 stile in 4'08"50 e s'è chiusa in quello di Spadaro che, a sorpresa. nei 50 stile batte i quattro campioni d'Europa in vasca corta della staffetta Dotto, Orsi, Bocchia e Rolla. PELLEGRINI - Federica in mattinata vince davanti alla francese Ophelie Etienne e Martina De Memme, che chiude al terzo posto che però vale l'argento nella classifica nazionale. Quarta e medaglia di bronzo Alice Nesti. "Rispetto al tempo dei 200 stile libero - dice la Pellegrini - questo crono si rapporta più al 4'01" degli Europei in corta di Stettino. Sono comunque soddisfatta del negative split e del cambio ritmo. Le serie sono gare particolari, sicuramente più difficili da gestire al mattino, e non ho ancora i passi gara per andare più forte. Mi attendono otto mesi da vivere col fiato corto, di totale allenamento con una serie di tappe di passaggio e verifica fino alle Olimpiadi". A BONACCHI I 50 DORSO - Niccolò Bonacchi (Nuotatori Pistoiesi) vince i 50 dorso con 25"61, a cinque centesimi dal primato personale, anticipando di 13 centesimi Mirco Di Tora; Silvia Di Pietro (CC Aniene) si prende i 50 farfalla con 26"88. I 200 stile libero maschili se li aggiudica l'olandese Sebastiaan Verschuren che vince la prima serie in 1'48"20.  Filippo Magnini (Larus Nuoto) è secondo e primo degli italiani con 1'48"68. THORPE FA FLOP - Prima della sfida Italia-Olanda,  nella seconda serie dei 200 stilw uomini si erano misurati Massimiliano  Rosolino (Nuotatori Milanesi) e Ian Thorpe, fianco a fianco nelle corsie  otto e sette, applauditissimi dal pubblico prima e dopo la gara. Il  napoletano, campione olimpico dei 200 misti a Sydney 2000, ha nuotato in  1'51"85 chiudendo al 15/o posto e il pluricampione olimpico australiano  si è espresso in 1'51"5 , decimo tempo. ROSOLINO - "E' stato bellissimo nuotare al fianco di Thorpe - commenta Rosolino - Dalle sfide olimpiche e mondali sono passati tanti anni ma stiamo entrambi inseguendo un sogno. Sappiamo che sarà difficile qualificarci alle Olimpiadi ma ce la metteremo tutta". Thorpe ribadisce i concetti espressi al termine dei 100 stile libero di ieri, in cui è arrivato 16/o: "Mi mancano i passi gara e i tempi sono in linea con quanto mi aspettavo. Ringrazio Riccione e l'organizzazione per il calore e l'accoglienza che mi hanno riservato". ALLA BOGGIATTO I 50 RANA - Titolo individuale per Chiara Boggiatto (Esercito/Nuoto Livorno) nei 50 rana con 32"37; Fabio Scozzoli (Esercito/Imolanuoto) vince i 100 rana con 1'00"54 (28"50 al passaggio dei 50 metri) e Stefania Pirozzi (CC Napoli) si impone nei 400 misti con 4'47"26. Nell'ultima gara individuale della mattinata, sbuca alle spalle dei campionissimi Marco Belotti (CC Aniene), quarto nei 100 farfalla e primo degli italiani in 53"74. Davanti a lui il vicecampione olimpico, il serbo Milorad Cavic in 52"10, l'olandese Joeri Verlinden in 52"43 e lo specialista dei 100 misti, lo sloveno Peter Mankoc, in 53"00. SESSIONE SERALE: STAR SPADARO - Alta velocità e spettacolo nell'ultima sessione, serale. La prima serie dei 50 stile libero ha tenuto incollato in tribuna il pubblico di Riccione. In vasca c'erano i quattro campioni d'europa in vasca corta della 4x50 stile libero a Stettino Luca Dotto, Marco Orsi, Federico Bocchia e Andrea Rolla. Non ha vinto nessuno dei quattro. A far propria la gara è stato Lucio Spadaro con il record personale di 22"20. "Ho battuto i più forti - esordisce Spadaro - e ne sono fiero. Due primati personali, l'esordio in Polizia e la consapevolezza di poter lottare per un posto a Londra. Ringrazio il tecnico Ottorino Altieri: sarà svenuto per la gioia". Dei quattro, il migliore è stato Luca Dotto, secondo con 22"37. In acqua c'era anche George Bovell (Trinidad e Tobago), atleta polivalente, bronzo nei 200 misti alle Olimpiadi di Atene 2004, plurimedagliato ai panamericani, che ha chiuso con 22"44. Orsi quarto e terzo sul podio dei campionati italiani con 22"46, dietro di lui Rolla con 22"53. 200 DORSO: RANFAGNI PERDE - Nei 200 dorso Sebastiano Ranfagni, finalista ai Mondiali di Shanghai, dove ha cancellato in record italiano di Lele Merisi, ovviamente in tessuto, che resisteva da 15 anni (settimo con 1'57"49), si è classificato secondo per 2 centesimi e primo degli azzurri con 1'59"15. Davanti a tutti si è piazzato l'olandese Nick Driebergen in 1'59"13. Ranfagni era in testa ai 50 metri (27"95), è scivolato al sesto posto ai 100 metri, ha recuperato posizioni ai 150 e poi si è andato a prendere il titolo italiano. "Ho eseguito male l'arrivo - spiega l'azzurro - e rispetto ai 100, sui 200 la fase iniziale dell'allenamento si fa sentire di più. Il record italiano in tessuto e il settimo posto a Shanghai mi hanno trasmesso sicurezza e fiducia. Dedico il titolo a Rudy Goldin che ha smesso di nuotare". Leggi i commenti I commenti dei lettori 
Un bellissimo gol di Gilardino e poi la solita Fiorentina sfibrata e mediocre. Errori a non finire. Da parte di tutti, o quasi. Una partita ripresa alla fine , ma un punto che comunque dice solo l’amara verità: questa squadra vale poco, molto poco. Facile gridare “bisogna spendere”. Più giusto aggiungere una terza parola: “bene”.  Basta coi mezzi giocatori.  Qui se non c’è Jovetic (anche non al massimo) non sai cosa fare.  Bene Salifu, certo. Ma ci sono troppe comparse e poco cuore, mentre la classifica si fa buia. Sbagliato drammatizzare, giusto però cercare la strada alla svelta per ritrovare la luce. I soldi buttati via in questi ultimi due anni per giocatori spariti chissà dove gridano vendetta.  Gli errori si pagano. E agli errori adesso bisogna rimediare, e di corsa. 
CATANIA - Per Vincenzo Montella, quello di questa domenica sarà il primo derby di Sicilia, come per il suo dirimpettaio Devis Mangia, ma l'esperienza dell'Aeroplanino da calciatore di altissimo livello potrebbe aver aiutato il tecnico del Catania a preparare al meglio la sfida del 'Massimino', che potrebbe dare una svolta al campionato dei rossoazzurri come a quello del Palermo: "Ho disputato più di un derby nella mia carriera  -  racconta Montella nella conferenza stampa tenuta a Torre del Grifo - e ogni volta l'ho fatto accostandomi alla partita con serenità. Mi auguro di averla trasmessa ai miei giocatori. Noi i favoriti? Meglio non esserlo. L'agonismo farà la differenza. In queste partite non ci sono parole particolari da dire, si impone chi è più bravo a gestire la propria emotività". "SERVONO CUORE E TESTA" - "A sentire certe dichiarazioni provenienti da Palermo - continua Montella - sembra che i nostri avversari temano questa gara. In genere, però, chi non sente di avere i favori del pronostico mette in campo qualcosa in più. Non dobbiamo sottovalutare nessuno, non siamo nelle condizioni di farlo. Ricordiamoci che gli ultimi due incontri interni disputati in campionato li abbiamo persi. Sentiamo forte il calore della gente, sappiamo che i tifosi tengono molto a questa partita e avrei voluto premiarli con un allenamento a porte aperte. Un derby dà motivazioni diverse rispetto a qualsiasi altra gara. Per vincere servono cuore e testa, agonismo e lucidità". "MANGIA E' RIMASTO UMILE" - "Il Palermo - aggiunge l'allenatore del Catania - è stato costruito per raggiungere obiettivi diversi dai nostri e ci precede in classifica. Il fatto che non abbia mai vinto né segnato fuori casa non mi piace, i grandi numeri giocano contro di noi. Per la Sicilia deve esser bellissimo aver due squadre in serie A che si affrontano stando dalla parte sinistra della classifica. Mangia ha grande empatia con il suo gruppo, è riuscito a conquistare i suoi giocatori. è rimasto umile. Chi gli toglierei? Forse Migliaccio, elemento di grande temperamento" Leggi i commenti I commenti dei lettori 
Tutto in otto minuti. Prima il gol dell'Atalanta, che dopo una partita in svantaggio riesce a ristabilire la parità al 35' del secondo tempo. Poi il raddoppio, con l'undicesimo gol stagionale di Denis, che gela il Franchi in spaccata. E infine Jovetic, al 42', che con una girata di destro riacciuffa il pari. Hanno recuperato una partita con il cuore gli uomini di Delio Rossi, dopo aver dominato sia nel primo che nel secondo tempo ed essere andati in svantaggio. Ma è un pareggio che non soddisfa nessuno quello del Franchi tra Fiorentina e Atalanta. Una partita combattuta fino al sesto minuto di recupero del secondo tempo, con le due squadre che si sono sfidate a viso aperto. Non soddisfa la Fiorentina, in vantaggio fino ale 35' della ripresa dopo il gol , il secondo in campionato, di Gilardino nei primi minuti della partita. E non basta neanche alla squadra di Colantuono, che è riuscita a ribaltare il risultato ma non a conservarlo. Una buona Fiorentina, tolti quei 10 minuti di blackout che hanno permesso ai nerazzurri di cambiare il volto della partita. Prima Masiello, con un tiro al volo dal limite dell'area che sorprende un incerto Boruc, poi il solito Denis gelano la panchina e Delio Rossi, in cerca della seconda vittoria in viola. Una Fiorentina messa bene in campo, che passa subito in vantaggio con Gilardino su assist di Vargas. I viola controllano il gioco e non soffrono più di tanto le ripartenze dei nerazzurri che si vedono poco dalle parti di Boruc. A rischiare il raddoppio, nel secondo tempo, è Behrami (ancora una volta tra i migliori in campo, con il giovane Salifu) con un tiro che Consigli devia sul palo. "Abbiamo dominato il primo tempo, giocando sempre noi, dice Jovetic ai microfoni di Sky, loro attaccavano e hanno fatto due gol. Era difficile riprendersi ma ce l'abbiamo fatta".  "Mi sento cresciuto, ma qui siamo tutti importanti- continua Jo-Jop-  Io farò sempre quello che dice il mister ma oggi ho giocato prima a destra e poi a sinistra, non è il mio ruolo, ho speso tanto" Polemico, invece, l'allenatore dell'Atalanta Colantuono: "Il 2-2 di Jovetic? Quello non è calcio, ma pallavolo. Ogni volta dobbiamo essere diplomatici, ma c'è un fallo di mano di De Silvestri grosso quanto una casa. Questa è clamorosa, la palla va fuori e lui la crossa col braccio. Tra l'altro Jovetic è anche in fuorigioco". "Le partite si vincono e si perdono a metà campo, abbiamo fatto bene ma poi non siamo riusciti a ripartire quando dovevamo e siamo calati", ha detto Delio Rossi a Sky, "Ci sono dei ragazzi che sono interessanti, sono un po' in emergenza in certi ruoli e ho fatto una scelta coraggiosa, prendeomi delle responsabilità", ha detto il tecnico commentando la gara dei giovani, come Salifu, Nastasic e Babacar. Si è aperta con un minuto di silenzio vero per Mor e Modou, i due senegalesi brutalmente uccisi martedì 13 la partita al Franchi. Silenzio totale, nessuno escluso. L'unico a parlare è Babacar in un videomessaggio proiettato sul maxischermo. "Quando un uomo viene ucciso, indipendentemente dal colore della sua pelle, è tutta la società che viene sconfitta", dice l'attaccante viola. 
FIRENZE - La Fiorentina deve accontentarsi del pareggio in casa contro l'Atalanta. Dopo un buon primo tempo, nella ripresa i viola sono crollati sotto i colpi bergamaschi. "ABBIAMO PERSO LA META' CAMPO" - "Cosa è successo? Abbiamo perso la metà campo - ammette a Sky il tecnico Delio Rossi - e nel momento in cui avevamo riequilibrato si è fatto male il ragazzino (Salifu, ndr) a cui devo fare i complimenti, non riuscivamo a chiuderli a metà campo e ci dovevamo abbassare". "Poi - osserva - ci sono anche gli episodi, potevamo chiudere sul 2-0 col palo di Behrami, pi abbiamo fatto degli errori. Le partite si vincono e perdono proprio a centrocampo". "L'ARBITRO? NON COMMENTO" - L'Atalanta ha protestato molto per alcune decisioni arbitrali, in particolare per il 2-2: "Io non commento gli arbitraggi, è stata una partita dura, intensa, ma se dobbiamo guardare gli episodi loro hanno fatto gol col nostro giocatore che stava fuori, è chiaro che ognuno la vede dalla sua posizione. Le parole di Colantuono sul 2-2? Ho troppo rispetto per i miei colleghi, non replico mai". Una Fiorentina in versione sempre più giovane: "Ci sono dei ragazzi interessanti, in certi ruoli sono in emergenza, qualcun altro non sta al meglio della condizione e ho fatto qualche scelta coraggiosa, bisogna premdersi anche delle responsabilità". Jovetic a fine partita ha sottolineato di aver giocato fuori ruolo sulle fasce: "Ne avevamo parlato, lui è un giocatore che dà il meglio se gioca tra le linee, ma oggi doveva adattarsi e lo ha fatto bene, non c'è nessun problema". Leggi i commenti I commenti dei lettori 
FIRENZE  - L'allenatore nerazzurro Stefano Colantuono può essere orgoglioso della sua Atalanta. Contro la Fiorentina, i suoi ragazzi hanno disputato un gran secondo tempo e alla fine possono anche rammaricarsi per non aver potuto conquistare i tre punti dopo la rimonta. "NETTO FALLO DI MANO" - "Il 2-2 di Jovetic? Quello non è calcio, ma pallavolo. Ogni volta dobbiamo essere diplomatici, ma c'è un fallo di mano di De Silvestri grosso quanto una casa. Questa è clamorosa, la palla va fuori e lui la crossa col braccio. Tra l'altro Jovetic è anche in fuorigioco", lamenta il tecnico. "Come si fa? Il regolamento bisogna applicarlo, questa è un'azione alla Lucchetta-Zorzi dei tempi migliori. Noi siamo partiti da -6 e questi episodi per noi sono vita. Per noi erano due punti in più". "ABBIAMO CARATTERE" - Analizzando la partita nel complesso, Colantuono dice: "Mi dispiace per la partenza, avevamo preparato tutta la settimana quella giocata classica della Fiorentina e i tagli di Gilardino sul primo palo, purtroppo ci siamo lasciati cogliere impreparati e poi recuperare contro una buona squadra non è facile". "I ragazzi - osserva comunque - hanno dimostrato carattere. Il trenino in area? L'ho rivisto contro di noi quando lo ha fatto il Siena, l'ho riproposto perché lo facevo anche a Torino e ci è andata bene perché col Catania abbiamo fatto gol e con la Fiorentina ci siamo resi pericolosi". Leggi i commenti I commenti dei lettori 
