UDINE - Caccia all'impresa. L'Udinese prepara l'assalto all'Arsenal nel tentativi di rimontare quel gol di svantaggio che, per ora, la divide dalla fase a gironi di Champions. La sensazione, visti anche il blasone e l'esperienza dell'Arsenal, è che sarà dura. Ma Guidolin predica ottimismo:  "Siamo pronti per questa sfida storica. Per molti di noi sarà una ghiotta opportunità di partecipare alla fase gironi della Champions; per me probabilmente l'ultima opportunità di calcare certi palcoscenici visto che non ho intenzione di invecchiare in panchina... Ci siamo preparati bene. Siamo un po' emozionati ma i tifosi (previsto il tutto esaurito al Friuli, ndr) ci aiuteranno dandoci una forza in più col loro sostegno. Certo è che dovremo essere pungenti e non commettere errori". PRONTI A SFIDARE TATTICAMENTE L'ARSENAL - Su come affrontare la gara Guidolin ha le idee chiare: "Siamo pronti a calarci nella sfida, pronti a modellarci, se necessario, in base all'avversario. Noi proviamo sempre più soluzioni tecniche e tattiche durante il quotidiano lavoro e quindi questo non ci spaventa. Dovremo solamente preoccuparci di disputare una grandissima prova perché non credo che l'Arsenal sia in crisi, loro sono abituati a giocare in Champions e a essere sotto pressione". DUBBIO PASQUALE - Rispetto alla gara di andata il tecnico bianconero recupererà il solo Basta che ha ripreso ieri a lavorare, ma è scontato che nel ruolo di terzino destro agirà Ekstrand che ha convinto a Londra. L'unico dubbio, rispetto alla gara di andata, riguarderà il terzino sinistro con Pasquale che potrebbe rimpiazzare Necton. DI NATALE E' FIDUCIOSO - Capitan Di Natale crede nell'impresa: "Abbiamo già dimostrato all'andata di potercela giocare alla pari. Anzi a Londra avremmo meritato più noi di loro. Però per farcela dovremo superarci, l'Arsenal è grandissima squadra. Dico anche che a livello di spogliatoio c'è tensione, l'avvenimento è particolare; questo clima lo sto vivendo pure io anche se ho 34 anni. Per me quella di domani sera è una specie di finale. So che il nostro presidente crede in me, la sua fiducia mi onora, cercherò di non deludere le attese del patron e quelle di tutti i friulani". WENGER AMAREGGIATO - L'Arsenal potrà contare regolarmente sulla presenza in panchina di Arsene Wenger, visto che squalifica di 2 giornata comminatagli dalla Uefa non avrà effetto immediato. Un Wenger sottotono dopo l'avvenuta cessione di Nasri al Manchester City. "E' stata un'estate molto difficile per noi. Abbiamo perso due grandi giocatori (l'altro è Fabregas, ndr) e questo è il lato triste della storia, ma a questo punto dobbiamo andare avanti e concentrarci sul nostro futuro. L'immediato si chiama Udinese e non nascondo che è una partita di vitale importanza per il nostro club. Abbiamo pressione? La pressione è creata dall'ambiente esterno. Io ho abbastanza esperienza per prendere le distanze da tutto questo. So come devo agire per fare il meglio e questo è quello che cerchiamo di fare. Ho completa fiducia nella squadra che scenderà in campo domani. E' forte abbastanza per riuscire a qualificarsi. Poi penseremo al mercato. Siamo a corto di giocatori a centrocampo e dobbiamo provare a rinforzarci". Leggi i commenti I commenti dei lettori 
NEW YORK - La paura del terremoto fa evacuare il Pentagono e il Congresso con l'incubo della bomba e dell'11 settembre che ritorna. La gente scende per strada impaurita da Washington a New York. L'epicentro è a 150 chilometri della capitale, Virginia, ma viene sentito perfino a Martha's Vineyard, l'isola su cui Barack Obama è in vacanza e mentre la scossa attraversa mezzo paese sta giocando a golf. VIDEO La scossa in diretta FOTO Paura in strada LA MAPPA Lo spettacolo a New York è surreale: la gente scende per le strade, la Grande Mela non viene considerata una zona con particolare rischio sismico, eppure il traffico si blocca, gli impiegati lasciano i grattacieli dove ai piani più alti si balla. Scattano le telefonate ai numeri d'emergenza, panico e grande paura a Brooklyn dove crolla una vecchia ciminiera. La magnitudine è di 5.8, fortissima, da 6 in su un terremoto potrebbe causare una catastrofe, l'epicentro è a Mineral, in Virginia, tra Charlottesville e Richmond. Ma la scossa è stata così forte che si è avvertita fino a Toronto, in Canada. Al Pentagono la gente ha pensato subito a un attentato, l'evacuazione è scattata subito per quel forte tremore, solo dopo è arrivata la certezza del terremoto. C'è qualche danno, saltano le tubature, c'è qualche allegamento: cosa poca, pochissima, ma questa è pur sempre la fortezza d'America, e ogni scalfitura fa notizia. Tanta paura nella capitale ma nessuna notizia di feriti, dicono i vigili del fuoco di Washington che lanciano gli aggiornamenti via Twitter. Ci sono danni alla National Cathedral, qualche edificio danneggiato, nessun ferito. Vengono evacuati per precauzione anche gli uffici della Cnn della capitale: saltano i collegamenti audio e l'inviato è costretto a guardare la telecamera ma parlare al telefono. Non vanno i telefonini a Washington, problemi anche a New York e in mezza America. Fuggi fuggi perfino negli uffici della procura newyorchese, dove fino a un'ora prima ha sfilato Dominique Strauss Kahn. Subito dopo l'assoluzione, i magistrati del criticatissimo Cyrus Vance stanno per cominciare una conferenza stampa quando il tremore provoca il panico e tutti abbandonano la sala. Il terremoto è avvertito pure a Wall Street, che pure in questi giorni ha visto scosse di ogni tipo. L'altoparlante assicura poi che tutto è sotto controllo, invitando a proseguire le contrattazioni: che non si fermano. Stop invece per qualche ora ai voli a New York e Newark, Philadelphia e Washington. Va in tv il sindaco della Grande Mela per rassicurare tutti, Mike Bloomberg fa uno statement prima in inglese e poi in spagnolo, ormai la seconda lingua di qui. Dalla vacanza il presidente si riunisce con i suoi consiglieri, per poco tempo è stata evacuata anche la Casa Bianca, ora tutto è normale, Obama viene informato che "non ci sono notizie di danni alle maggiori infrastrutture, compresi aeroporti e centrali nucleari". I reattori dei vecchi impianti di North Anna, Virginia, si bloccano subito: nessun effetto Fukushima, per fortuna. Ma perché tanta paura? Da questa parte i terremoti sono rarissimi ma la struttura tettonica più antica, spiegano gli esperti, amplifica l'effetto propagazione. Era dagli inizi dell'800, per esempio, che non tremava la Virginia, e nella zona di New York l'ultimo vero disastro fu nel '600: anche per questo l'imprevedibile potrebbe essere devastante davvero. Alla fine tutti, da Washington a New York, tirano un unico e grande sospiro: non è l'attentato per i dieci anni dell'11 settembre, che nessuno vuole neppure immaginare. Meglio tornare al lavoro: i prepararsi invece all'arrivo di Irina. E' il primo uragano della stagione, e dalla Florida alla costa del New England, su a nord, minaccia devastazione vera. 
ROMA - Il campionato di Repubblica inizia domani: 19 pagine speciali per raccontare tutto, ma proprio tutto quello che i campi della serie A diranno da sabato prossimo fino al 13 maggio. 19 pagine da leggere, conservare, divorare: la classica "Intervista al campionato" di Gianni Mura, con i suoi vaticini dentro la palla di lardo, il ritratto di Edinson Cavani, la nuova Juve che prova, ancora una volta, a insidiare il dominio delle milanesi, i nuovi campioni e i vecchi leoni, il sabba degli allenatori, Gabriele Romagnoli che racconta i presidenti, coi vezzi e le loro manie. E poi, come la tv racconterà il calcio nei prossimi mesi, le novità e le prospettive di un campionato che si annuncia lungo, combattuto, caldissimo e, prim'ancora del suo nascere, ricco di polemiche, di battaglie, di miserie e splendori, vissute dentro e, soprattutto, fuori dal terreno di gioco. E infine tutti i nomi, le cifre, le statistiche, le formazioni-tipo delle venti squadre di A, dall'Atalanta all'Udinese, cuori, facce, storie, ragazzi che terranno accesi i sogni dei tifosi per nove mesi, gli unici che contano per chi ama, trepida e vive di calcio. Leggi i commenti I commenti dei lettori 
L'ACF Fiorentina comunica che, in merito alla gara AC Siena - ACF Fiorentina del 27 agosto 2011 (ore 18), la società senese ha messo a disposizione i tagliandi per la Curva Ospiti dello stadio Franchi  Montepaschi Arena di Siena (via dello Stadio 3) sul circuito di vendita Lottomatica, al prezzo cadauno di euro 25,00 (compresi i diritti di prevendita), ai soli possessori della Tessera del Tifoso. Tali biglietti potranno essere reperiti presso i punti vendita autorizzati del suddetto circuito nazionale (www. listicket. it ) a partire da martedì 23/08 fino alle ore 19 di venerdì 26. I biglietti di altri settori non sono disponibili in provincia di Firenze e, comunque, sono acquistabili solo da persone non residenti nella provincia di Firenze, anche non tesserate. Per disposizione della Questura di Siena, è vietata la cedibilità del titolo d'ingresso. Il giorno della gara, tra le ore 09.00 e le 18.30, a Siena, presso la biglietteria Il Campino di viale Vittorio Veneto (nei pressi del parcheggio Ospiti), potranno essere acquistati biglietti da parte di possessori della Tessera del Tifoso residenti in provincia di Firenze nonché da non residenti in quest'ultima (anche se privi di tessera del Tifoso). Lo stadio Artemio Franchi Montepaschi Arena di Siena è situato nel centro cittadino, ed il settore Ospiti ha la capienza di 3.000 posti, vi si accede dall'ingresso n. 5 a partire dalle ore 16.00 del 27 agosto. L'uscita della superstrada consigliata ai tifosi viola che raggiungeranno Siena in pullman ed auto private è Siena Ovest ed è possibile raggiungere i parcheggi loro riservati seguendo la segnaletica stradale: il percorso da dalla superstrada ai parcheggi sarà vigilato dalle Forze dell'Ordine; ai pullman sarà riservato il parcheggio sotto Fortezza (zona S. Caterina) mentre alle auto private quello di Via Vittorio Veneto (ex Campino San Prospero), posto frontalmente al settore ospiti dello stadio. Presumibilmente lì a avverrà un primo controllo degli spettatori con verifica di possesso del titolo di accesso all'impianto sportivo, successivamente al quale lo spettatore sarà indirizzato, ai varchi di Prefiltraggio del settore Ospiti e successivamente a questi verso i tornelli loro riservati. Come normalmente avviene, la tifoseria viola, dovrà attendere il parere positivo espresso dalle Autorità locali, al fine di poter abbandonare, al termine della gara, il settore Ospiti da loro occupato (circa 20/30 minuti), e  poter far ritorno ai loro mezzi di trasporto. Per chi intendesse introdurre striscioni: consultare il sito ufficiale dell'AC Siena:  http://www. acsiena. it/biglietteria/normative-striscioni/ . Per l'accesso allo stadio dei diversamente abili è necessario usufruire del servizio di prenotazione che permetterà (fino all?esaurimento dei posti disponibili) un più facile accesso allo stadio. Condizione fondamentale è che venga attestata una invalidità del richiedente, deambulante o con ausilio di sedia a rotelle, non inferiore al 75%. Per poter usufruire di tale servizio è necessario scaricare il modulo dal sito web del Siena ( www. acsiena. it/biglietteria/accrediti-diversamente-abili/ ), seguire le istruzioni riportate, compilarlo in tutte le sue parti e inviarlo via fax al numero 0577/281083 o via mail a info@acsiena. it unitamente alla copia del certificato di invalidità. 
ROMA - Secondo giorno a Trigoria per Tom DiBenedetto. Giornate di lavoro, su più di un tema, anche organizzativi, logistici, commerciali, aspetto da rivoluzionare, per usare un termine caro ai nuovi dirigenti, rispetto alla gestione precedente. Mr. Tom si è informato anche sui problemi relativi al possibile sciopero dell'Assocalciatori, e con Fenucci ha concordato la posizione da tenere domani per consiglio federale e assemblea di lega. Il proprietario Usa, invece, non ha mai parlato né di Totti né di Baldini. Da qui al 31 agosto l'attenzione in casa Roma è concentrata soprattutto sul mercato. In entrata e - è la speranza di tutti - anche in uscita. I primi colpi di questo finale di mercato sono già in arrivo, ma non grazie allo spostamento di fondi dalle prossime stagioni a quella attuale: un aumento del budget a disposizione è di fatto già stato previsto dopo il cambio di alcune strategie. Di cui fa parte il rinnovo di De Rossi: appuntamento con l'agente fissato prima del weekend e, in ogni caso, prima dell'inizio del campionato. Nelle intenzioni, quello giusto per il brindisi. ECCO OSVALDO - Questione di ore, non di più. Poi, Osvaldo potrà ufficialmente conoscere i suoi nuovi compagni. Tra ieri e oggi, il comitato esecutivo della Roma composto da Baldissoni, Fenucci, Cappelli e Fiorentino, che deve dare il proprio via libera su ogni operazione oltre i 15 milioni, ha raccolto tutte le firme dei propri membri per approvare l'esborso di 15 milioni più 2 di bonus per l'attaccante dell'Espanyol. Che, anche per questo, ha saltato sia l'allenamento della mattina che del pomeriggio. Manca solo la formalizzazione dei contratti (potrebbe avvenire in serata) per concretizzare il trasferimento, annunciato a DiBenedetto già ieri. Se domani l'attaccante dovesse presentarsi al Gemelli per le visite mediche, nessuno nella capitale rimarrebbe stupito. KJAER SI', AQUILANI NO - Contestualmente sarà romanista anche Kjaer, come conferma indirettamente anche il tecnico del Wolfsburg, Magath: "Il giocatore è in regolare contatto con la Roma". Una conferma diretta che l'operazione è di fatto conclusa. In attesa di Casemiro, nelle scorse ore Sabatini aveva pensato a una mossa a sorpresa: il ritorno di Aquilani. Il Liverpool, che appena due anni fa per acquistarlo dalla Roma aveva speso 20 milioni, si sarebbe accontentato di 6 per restituirlo ai giallorossi. Il problema, semmai, era il contratto del centrocampista, che guadagna 3,8 milioni netti all'anno. Nonostante le rinunce a cui era disposto Aquilani per tornare a casa, impossibile arrivare a un'intesa con la Roma. BORRIELLO VUOLE RESTARE - "Resto a Roma": Marco Borriello lo ha detto chiaramente a qualche tifoso lasciando Trigoria. Manifesto di una volontà, possibilità concreta, o altro? In questo momento, quasi una conseguenza inevitabile: Sabatini, su richiesta di Luis Enrique, lo ha ufficialmente messo in vendita, ma offerte importanti non sono ancora arrivate. Non può essere una soluzione il Fulham, squadra di terzo livello in premier e che non accende certo la fantasia del giocatore, 17 reti nella scorsa stagione, che di lasciare Roma non sembra avere nessuna voglia. In Inghilterra resta una remota ipotesi Liverpool, in Italia nessuno o quasi può permettersi l'ingaggio da 4 milioni all'anno. Pesantissimo anche per le casse romaniste. Disponibilità che avrebbero invece a Milano, sia Milan che Inter: segnali, però, non se sono arrivati, al di là di una apertura (ad Allegri piace molto) dei rossoneri a riaccoglierlo a patto di non tirare fuori un euro. Lui, intanto, si è fermato: un torcicollo con dolore esteso fino alla spalla lo ha costretto a interrompere l'allenamento. Nulla che gli impedisca di esserci giovedì contro lo Slovan. Sempre che Luis Enrique lo voglia in campo. Leggi i commenti I commenti dei lettori 
TRIPOLI - Grida di gioia, spari, la statua di Muammar Gheddafi decapitata e presa a calci, come quella di Saddam Hussein otto anni fa. I ribelli sono in festa, in quella che sembra la celebrazione dell'ultimo atto della battaglia finale a Tripoli. Dopo tre giorni di battaglia, gli insorti sono entrati nel bunker di Bab al-Aziziya, residenza del raìs, avendo fatto breccia da una delle entrate. Violenti i combattimenti con le forze del regime tutto intorno, mentre dall'interno del compound si udivano forti esplosioni e si levavano gigantesche colonne di fumo. I ribelli hanno preso il controllo della struttura, cercando il colonnello stanza per stanza. Ma di lui e dei suoi figli nessuna traccia nonostante il delfino del raìs, Saif al Islam, sia riapparso in libertà, nelle scorse ore, dichiarando che il padre era a Tripoli e non se ne sarebbe andato. FOTO L'assalto al bunker / VIDEO VIDEO Decapitata la statua di Gheddafi / FOTO L'entusiasmo dei ribelli, mostrato dalle televisioni internazionali, è alle stelle ma la situazione è ancora molto fluida: dallo stesso complesso residenziale simbolo del potere di Gheddafi è partita una controffensiva da parte dei lealisti ancora asserragliati nel bunker: diversi i cadaveri lasciati a terra. E un inviato sul posto ha riferito che gli insorti stavano retrocedento sotto i colpi dei fedelissimi del raìs. "E' prematuro dire che la guerra a Tripoli è finita", ammonisce il presidente del Consiglio nazionale di transizione (Cnt) di Bengasi, Mustafa Abdel Jalil. E dove si trovi ora il rais è un mistero. Violenta battaglia nei pressi del compound. Da un lato i ribelli affermano a gran voce di avere il controllo del paese, sancendo la vittoria militare e politica della ribellione, che può iniziare a pensare alla Libia del futuro. "Abbiamo vinto la battaglia a Tripoli", i sostenitori di Gheddafi "sono fuggiti come ratti", ha dichiarato il comandante militare dei ribelli Abdelhakim Belhaj, intervistato dal canale arabo Al Jazeera. , riferendosi a quando il raìs aveva definito "ratti" gli isorti. Ma la cautela è d'obbligo in un susseguirsi di informazioni contrastanti. Sempre secondo Al Jazeera la Nato ha bombardato la residenza-caserma ma l'Alleanza non ha confermato né smentito, pur precisando che i suoi aerei sono in missione nei cieli della capitale. Il portavoce della Nato, Roland Lavoie, ha chiarito che Gheddafi "non è un nostro obiettivo" e che "non è importante dove sia". Nato: Operazioni continueranno fino alla resa di Gheddafi. Sul piano internazionale, intanto, si pensa al dopo Gheddafi e si moltiplicano gli appelli per un rapido sblocco dei fondi congelati dall'Onu, da utilizzare per la ricostruzione del Paese. L'Ue valuta l'invio di aiuti umanitari, mentre da Francia e Stati Uniti giunge un avvertimento: le operazioni della Nato continueranno fino alla resa di "Gheddafi e del suo clan". E da un colloquio telefonico fra Nicolas Sarkozy e Barack Obama emerge una posizione comune: il tempo del rais è scaduto. Il ministro degli Esteri italiano, Franco Frattini, ha chiesto che Gheddafi e figlio siano processati dal tribunale dell'Aja, come ribadito anche dalla rappresentante della Ue Catherine Ashton. Il presidente del Consiglio Silvio  Berlusconi incontrerà il premier di Bengasi, Mahmoud Jibril, forse giovedì a Milano. Mistero su dove siano il colonnello e la sua famiglia. Nella cittadella-residenza di Gheddafi sventola ora la bandiera issata dai ribelli, che campeggia anche sulla piazza verde, ed è partita la caccia al cimelio: uno degli insorti è stato intervistato da Sky News con in testa il cappello del colonnello e al collo una delle sue collane d'oro, prese, ha raccontato, dalla sua camera da letto. Ma l'intera zona del bunker è disseminata di gallerie sotterranee, da cui il colonnello potrebbe essere fuggito. Difficile sapere dove si trovi: se ancora a Tripoli, come si è detto convinto il Pentagono e come ha dichiarato sprezzante il figlio prediletto Saif al Islam, riapparso libero dopo che il Cnt lo aveva dato per arrestato, infliggendo così un duro colpo alla credibilità del governo degli insorti. Il delfino del Colonnello è stato visto libero e sorridente a Bab al-Aziziya e poi nell'hotel Rixos, liquidando come "menzogne" le notizie sul suo arresto. L'indice e il medio alzato con il segno 'V' di vittoria, Saif ha sfidato ancora una volta la comunità internazionale proclamando che "Tripoli è sotto il nostro controllo". Anche un funzionario russo, il presidente della federazione scacchistica, già ripreso a giugno durante una partita col raìs mostrata dalla tv pubblica, ha detto di avere parlato con Gheddafi oggi pomeriggio al telefono e di aver saputo dal colonnello che stava bene e che non avrebbe lasciato Tripoli fino alla fine. In molti danno invece il colonnello già lontano da giorni dalla capitale che ha giurato più volte di non abbandonare, forse al sud del Paese. O forse già lontano dalla Libia, aiutato da qualche paese amico. L'ambasciatore libico in Italia, Abdul Gaddur, ha detto ai microfoni di sky tg24 che il colonnello non è a Tripoli: "Si sapeva che non era dentro al suo bunker - ha detto l'ambasciatore - da un po' di giorni è fuori Tripoli". Per Gaddur, il raìs potrebbe "essere nella sua città natale" oppure starebbe cercando di fuggire dalla Libia "verso il deserto, verso il Ciad, verso il Niger". Tunnel e vie di fuga nella residenza, paura all'hotel Rixos. Secondo il Daily Telegraph , che cita un ingegnere irlandese che ha lasciato Tripoli nel febbraio scorso, il complesso di Bab al-Aziziya sarebbe provvisto di un tunnel sotterraneo di collegamento all'aeroporto utilizzabile solo da veicoli militari. La costruzione del tunnel era in fase di progetto l'anno scorso, ma la compagnia per cui lavorava l'ingegnere non si aggiudicò la gara d'appalto e dunque l'uomo non si è detto sicuro della sua effettiva realizzazione, sebbene "data la priorità accordata e il tempo trascorso, è più che probabile che la galleria sia stata costruita". Un altro tunnel porterebbe direttamente all'hotel Rixos dove risiedono i giornalisti internazionali. Violenti scontri sono stati uditi tra insorti libici e truppe fedeli al colonnello Gheddafi nei pressi dell'hotel. Un inviato di Cnn , Matthew Chance, ha riferito che si sparava anche all'interno dell'albergo. Altri blogger su Twitter parlano con preoccupazione della possibilità che i giornalisti possano essere presi ostaggi da parte di forze fedeli a Gheddafi, che secondo il cronista dell'emittente americana controllano ancora l'albergo dove alloggiano numerosi cronisti stranieri. Soddisfazione della comunità internazionale . Sarkozy e Obama hanno espresso la loro soddisfazione per i "progressi decisivi" compiuti negli ultimi due giorni dalle milizie ribelli; come si legge in un comunicato dell'Eliseo, i due dirigenti ritengono ormai "inevitabile e prossima" la fine del regime e hanno espresso la volontà di "radunare la comunità internazionale a fianco del popolo libico per aiutarlo a impegnarsi nella transizione politica in uno spirito di riconciliazione e di unità nazionale, con l'obbiettivo di costruire una Libia nuova, democratica e pluralista". Gli Stati Uniti hanno fatto sapere che provvederanno in tempi brevi a scongelare beni per un miliardo di dollari per aiutare i ribelli. Che il raìs venga catturato o meno, Ibrahim Dabbashi, ambasciatore libico presso le Nazioni Unite, ha dichiarato che che l'intero paese dovrebbe essere "liberato" entro le prossime 72 ore; secondo il diplomatico peraltro i ribelli preferirebbero che Gheddafi, ammesso che venga trovato, sia processato in Libia e non dalla Corte penale internazionale, come chiesto dalla Ue, questione che potrebbe rendere più difficili i rapporti con la comunità internazionale. Dall'Onu, il segretario generale Ban Ki-moon ha lanciato un appello per "la riconciliazione e l'unità nazionale". 
I guai della bolla immobiliare che ha causato la recessione mondiale iniziata tre anni fa sembrano non avere mai fine. Come le matrioske, quelle bamboline russe di legno che al loro interno ne contengono altre più piccole, anche i prodotti "tossici" costruiti sui mutui degli anni del boom stanno procurando spiacevoli sorprese a una delle prime banche americane. In una giornata in cui Wall Street è arrivata a guadagnare fino al due per cento, Bank of America ha compiuto il percorso inverso, arrivando a perdere fino al 6 per cento. Tutta colpa dei rumors che girano sul mercato per cui Bofa avrebbe bisogno di ricapitalizzarsi fino a 200 miliardi di dollari. Una cifra talmente elevata da rasentare l'incredibile, ma il mercato non ha potuto fare a meno di preoccuparsi. Anche perché i guai arriverebbero dalle perdite accumulate dalla controllata Countrywide, il gruppo acquistato per 4 miliardi di dollari nel 2008 dopo essere stato travolto dalle operazioni sui mutui "facili". Ma c'è un altro elemento di preoccupazione: il costo dei cds, i prodotti che si usano per "assicurarsi" contro eventuali fallimenti societari, che nel caso di Bofa è salito ai massimi degli ultimi cinque anni. E anche questo è un sintomo che il mercato teme che qualcosa di negativo, anche se non ne ha ancora la certezza. 
TORINO - Il presidente di Fiat ed Exor John Elkann suona la carica, ricordando al mondo bianconero da dove arriva la Juve e dove vuole andare: "Partiamo dalla settima posizione dell'anno scorso, abbiamo fatto passi in avanti per affrontare questa stagione e vogliamo andare lontano. Mercato? Conte ha dichiarato tutto quello che c'era da dire". Brutta tegola per il tecnico bianconero che perde Matri per due settimane. L'attaccante, toccato duro da Ambrosini al Trofeo Berlusconi, ha riportato una distorsione di primo grado alla caviglia destra: salterà la prima di campionato, domenica a Udine, e il successivo impegno con la Nazionale per rientrare domenica 11 settembre nel nuovo stadio contro il Parma. Con ogni probabilità, Conte al Friuli si affiderà alla coppia Vucinic-Del Piero, testata con buoni risultati al "Berlusconi". Capitolo mercato: Giaccherini è sempre più juventino. Secondo alcune indiscrezioni il suo procuratore, Furio Valcareggi, oggi era a Torino per definire l'accordo. Se Martinez non accetterà di trasferirsi a Cesena, i bianconeri offriranno ai romagnoli Giandonato. Dall'Inghilterra rimbalza una voce: è Storari la chiave bianconera per arrivare al difensore brasiliano del Chelsea Alex. Il Wolfsburg intanto offre 5 milioni per Amauri, lo Zenit insiste per Bonucci e Pepe e il Barcellona toglie dal mercato Afellay, mentre Corvino rivela ai microfoni di Sky Sport alcuni retroscena su Vargas: "La Juve ci ha proposto alcuni elementi che non interessano alla Fiorentina, sia per l'ingaggio elevato (Amauri; ndr), sia perché Vargas è per noi un calciatore importante. La trattativa risale a venti giorni fa, dopodiché non c'è stata più continuità". GIACCHERINI: MANCA IL VIA LIBERA DI MARTINEZ - Marotta è pronto a mettere il settimo sigillo sul mercato juventino. Oggi l'ad bianconero avrebbe incontrato il procuratore di Giaccherini, domani l'operazione potrebbe andare in porto. L'idea è di portarlo a Torino con la formula della comproprietà. Trattativa doppia: prima Giaccherini rinnoverà il contratto con il Cesena fino al 2015, poi i due club bianconeri definiranno l'affare. L'offerta recapitata al Cesena è di circa 3 milioni più il prestito gratuito di Martinez, con tanto di ingaggio (1,5 milioni) quasi interamente pagato dalla Juve. Ma c'è un ma: l'uruguayano punta i piedi, non vuole trasferirsi in Romagna. Se la situazione non cambierà, Marotta inserirà nell'operazione il giovane centrocampista Giandonato, altro elemento gradito al club romagnolo (ed al Lecce). STORARI LA CHIAVE PER ALEX? - Alex alla Juve e Storari al Chelsea? Yes, they can. Il manager dei Blues, Villas-Boas, sta cercando un sostituto dell'infortunato Cech e il bianconero sarebbe in cima ai suoi desideri. Secondo il Mirror, la trattativa è a buon punto, anche se mancherebbe ancora il consenso dei due giocatori. Sul vice-Buffon, inoltre, ci sarebbe anche il Palermo. Il centrale brasiliano ha già dato il suo benestare a un trasferimento in bianconero, purché a titolo definitivo e non con la formula del prestito. AMAURI, IDEA WOLFSBURG - Dopo Molinaro e Camoranesi allo Stoccarda, Diego e Salihamidzic al Wolfsburg, un altro bianconero potrebbe sbarcare in Bundesliga. Amauri è infatti finito nel mirino del Wolfsburg. L'offerta tedesca di circa 5 milioni sembra accontentare la Juve, che inizialmente aveva valutato l'attaccante intorno ai 7 milioni (dopo averne investiti su di lui ben 23 nel 2008). I bianconeri sono preoccupati dalla possibilità di perdere a parametro zero l'italobrasiliano che andrà in scadenza nel 2012. La missione più difficile per i tedeschi sarà convincere Amauri a rinunciare a una parte del suo faraonico ingaggio (4,2 milioni) per entrare nei parametri salariali del club della Volkswagen. Intanto la Juve ha ufficializzato il trasferimento di Ekdal al Cagliari in comproprietà per 1,5 milioni. ANALISI VIDEO E ALLENAMENTO - La seconda visione del primo tempo di Milan-Juve, con ramanzina di Conte e ammissioni di responsabilità dei giocatori, è durata più di un'ora. Attesi in campo per le 17, i bianconeri sono apparsi soltanto intorno alle 18, sbuffando per il caldo canicolare di Vinovo: circa 36°. Privo dell'infortunato Matri, il gruppo ha ritrovato Toni, mentre Martinez e Pepe si sono allenati a parte. La partitella in famiglia, undici contro undici (fino all'infortunio dell'ex Carrera, oggi assistente di Conte) su campo ridotto, è finita 2-2: in gol Pazienza e Toni per i "bianchi", quindi Marrone e Pirlo per gli "arancioni". Domani doppia seduta, giovedì e venerdì allenamento pomeridiano. Il tecnico bianconero vuole alleggerire i carichi di lavoro per restituire un po' di brillantezza ai suoi giocatori, in vista dell'esordio in campionato di domenica in casa dell'Udinese. BUFFON: "RISCATTO IMMEDIATO" - Dillo con una t-shirt. Dopo il "basta" di Totti, l'aziendalismo di Buffon che si presenta alle telecamere di Sky Sport con una maglietta, ricevuta in dono dalla moglie Alena Seredova, raffigurante un giovane Giovanni Agnelli: "Andrea Agnelli  -  dice il portiere bianconero - non farà rimpiangere quanto fatto in passato dall'Avvocato". SuperGigi ribadisce le grandi motivazioni e ambizioni del club bianconero: "C'è tanto entusiasmo, dopo due annate non da Juve è normale che la voglia di riscatto sia grande. La storia bianconera ci impone una rinascita immediata. Vogliamo tornare a cavalcare l'onda dei successi che hanno sempre contraddistinto questo club. Dobbiamo dar fastidio fino alla fine alle prime. Il Milan parte davanti a tutti: ha vinto l'anno scorso, si è rinforzata con acquisti mirati. In seconda fila credo ci sia l'Inter che farà almeno un altro acquisto importante dopo l'addio di Eto'o. Dopo ci sono Napoli, Udinese, Juve, Roma e Lazio. Cosa mi aspetto da questa stagione? Innanzitutto continuità di rendimento. Dopo essermi operato, non mi sono mai fermato, è un bel segnale. Mi sento bene e credo di dimostrarlo in allenamento. Spero di fare almeno 35 partite su 38: le ultime le salterò perché avremo già vinto lo scudetto...", dice sorridendo. Buffon non perde la voglia di scherzare nemmeno quando gli si chiede cosa si aspetta dal debutto in campionato contro l'Udinese: "Spero che i friulani passino il turno in Champions League e che festeggino a lungo la qualificazione, così noi vinciamo più facilmente". In chiusura, il numero uno ringrazia i tifosi bianconeri per non aver scaricato la squadra dopo le due ultime deludenti stagioni: "I nostri sostenitori sono innamorati alla follia. Qualsiasi tifoso avrebbe provato un po' di disamore dopo questi due anni e invece non c'è stata giornata in cui il campo di allenamento non fosse stracolmo di gente. Per noi, si tratta di un'iniezione di fiducia e serenità importante". Leggi i commenti I commenti dei lettori 
POZZALLO - "Non vogliamo essere una nuova Lampedusa". E' dura la reazione del sindaco di Pozzallo, Giuseppe Sulsenti, all'indomani della rivolta da parte dei cittadini tunisini all'interno del centro di prima accoglienza di Pozzallo. Durante la riunione di due comitati di ordine pubblico coordinati dal prefetto di Ragusa Francesca Cannizzo, ai quali ha partecipato anche il questore di Ragusa, Filippo Barboso, per decidere che ne sarà del Cpa di Pozzallo, il sindaco Sulsenti ha fatto presente l'insoddisfazione e la paura della cittadinanza. "Il centro era nato inizialmente per accogliere gli immigrati che venivano via mare e che approdavano sulle nostre coste. Allora aveva senso parlare di centro di prima accoglienza. Oggi le cose sono cambiate, è diventato un centro di emergenza". La rivolta avvenuta all'interno della struttura di accoglienza pozzallese con 5 operatori delle forze dell'ordine feriti e 13 clandestini arrestatati non è figlia unica. Il 16 aprile scorso ce n'era stata un'altra con altri poliziotti feriti e che aveva procurato danni alla struttura. "Non possiamo continuare a mettere a rischio la vita degli agenti delle forze dell'ordine - continua Sulsenti - e poi molti uomini della Protezione civile non sono preparati per questo tipo di scontri. In più per evitare queste ribellioni il centro si sta trasformando in un vero e proprio carcere con grate e porte di ferro. L'intenzione della struttura non era quella di 'detenerè ma di accogliere. Da un po' di tempo a questa parte non è più così, ecco perché chiediamo risposte adeguate dalle autorità competenti perché la situazione è diventata insostenibile". 
POZZALLO - "Non vogliamo essere una nuova Lampedusa". E' dura la reazione del sindaco di Pozzallo, Giuseppe Sulsenti, all'indomani della rivolta da parte dei cittadini tunisini all'interno del centro di prima accoglienza di Pozzallo. Durante la riunione di due comitati di ordine pubblico coordinati dal prefetto di Ragusa Francesca Cannizzo, ai quali ha partecipato anche il questore di Ragusa, Filippo Barboso, per decidere che ne sarà del Cpa di Pozzallo, il sindaco Sulsenti ha fatto presente l'insoddisfazione e la paura della cittadinanza. "Il centro era nato inizialmente per accogliere gli immigrati che venivano via mare e che approdavano sulle nostre coste. Allora aveva senso parlare di centro di prima accoglienza. Oggi le cose sono cambiate, è diventato un centro di emergenza". La rivolta avvenuta all'interno della struttura di accoglienza pozzallese con 5 operatori delle forze dell'ordine feriti e 13 clandestini arrestatati non è figlia unica. Il 16 aprile scorso ce n'era stata un'altra con altri poliziotti feriti e che aveva procurato danni alla struttura. "Non possiamo continuare a mettere a rischio la vita degli agenti delle forze dell'ordine - continua Sulsenti - e poi molti uomini della Protezione civile non sono preparati per questo tipo di scontri. In più per evitare queste ribellioni il centro si sta trasformando in un vero e proprio carcere con grate e porte di ferro. L'intenzione della struttura non era quella di 'detenerè ma di accogliere. Da un po' di tempo a questa parte non è più così, ecco perché chiediamo risposte adeguate dalle autorità competenti perché la situazione è diventata insostenibile". 
TRIPOLI - Grida di gioia, spari, la statua di Muammar Gheddafi decapitata e presa a calci, come quella di Saddam Hussein otto anni fa. I ribelli sono in festa, in quella che sembra la celebrazione dell'ultimo atto della battaglia finale a Tripoli. Dopo tre giorni di battaglia, gli insorti sono entrati nel bunker di Bab al-Aziziya, residenza del raìs, avendo fatto breccia da una delle entrate. Violenti i combattimenti con le forze del regime tutto intorno, mentre dall'interno del compound si udivano forti esplosioni e si levavano gigantesche colonne di fumo. I ribelli hanno preso il controllo della struttura, cercando il colonnello stanza per stanza. Ma di lui e dei suoi figli nessuna traccia nonostante il delfino del raìs, Saif al Islam, sia riapparso in libertà, nelle scorse ore, dichiarando che il padre era a Tripoli e non se ne sarebbe andato. FOTO L'assalto al bunker / VIDEO VIDEO Decapitata la statua di Gheddafi / FOTO L'entusiasmo dei ribelli, mostrato dalle televisioni internazionali, è alle stelle ma la situazione è ancora molto fluida: dallo stesso complesso residenziale simbolo del potere di Gheddafi è partita una controffensiva da parte dei lealisti ancora asserragliati nel bunker: diversi i cadaveri lasciati a terra. E un inviato sul posto ha riferito che gli insorti stavano retrocedento sotto i colpi dei fedelissimi del raìs. "E' prematuro dire che la guerra a Tripoli è finita", ammonisce il presidente del Consiglio nazionale di transizione (Cnt) di Bengasi, Mustafa Abdel Jalil. E dove si trovi ora il rais è un mistero. Violenta battaglia nei pressi del compound. Da un lato i ribelli affermano a gran voce di avere il controllo del paese, sancendo la vittoria militare e politica della ribellione, che può iniziare a pensare alla Libia del futuro. "Abbiamo vinto la battaglia a Tripoli", i sostenitori di Gheddafi "sono fuggiti come ratti", ha dichiarato il comandante militare dei ribelli Abdelhakim Belhaj, intervistato dal canale arabo Al Jazeera. , riferendosi a quando il raìs aveva definito "ratti" gli isorti. Ma la cautela è d'obbligo in un susseguirsi di informazioni contrastanti. Sempre secondo Al Jazeera la Nato ha bombardato la residenza-caserma ma l'Alleanza non ha confermato né smentito, pur precisando che i suoi aerei sono in missione nei cieli della capitale. Il portavoce della Nato, Roland Lavoie, ha chiarito che Gheddafi "non è un nostro obiettivo" e che "non è importante dove sia". Nato: Operazioni continueranno fino alla resa di Gheddafi. Sul piano internazionale, intanto, si pensa al dopo Gheddafi e si moltiplicano gli appelli per un rapido sblocco dei fondi congelati dall'Onu, da utilizzare per la ricostruzione del Paese. L'Ue valuta l'invio di aiuti umanitari, mentre da Francia e Stati Uniti giunge un avvertimento: le operazioni della Nato continueranno fino alla resa di "Gheddafi e del suo clan". E da un colloquio telefonico fra Nicolas Sarkozy e Barack Obama emerge una posizione comune: il tempo del rais è scaduto. Il ministro degli Esteri italiano, Franco Frattini, ha chiesto che Gheddafi e figlio siano processati dal tribunale dell'Aja, come ribadito anche dalla rappresentante della Ue Catherine Ashton. Il presidente del Consiglio Silvio  Berlusconi incontrerà il premier di Bengasi, Mahmoud Jibril, forse giovedì a Milano. Mistero su dove siano il colonnello e la sua famiglia. Nella cittadella-residenza di Gheddafi sventola ora la bandiera issata dai ribelli, che campeggia anche sulla piazza verde, ed è partita la caccia al cimelio: uno degli insorti è stato intervistato da Sky News con in testa il cappello del colonnello e al collo una delle sue collane d'oro, prese, ha raccontato, dalla sua camera da letto. Ma l'intera zona del bunker è disseminata di gallerie sotterranee, da cui il colonnello potrebbe essere fuggito. Difficile sapere dove si trovi: se ancora a Tripoli, come si è detto convinto il Pentagono e come ha dichiarato sprezzante il figlio prediletto Saif al Islam, riapparso libero dopo che il Cnt lo aveva dato per arrestato, infliggendo così un duro colpo alla credibilità del governo degli insorti. Il delfino del Colonnello è stato visto libero e sorridente a Bab al-Aziziya e poi nell'hotel Rixos, liquidando come "menzogne" le notizie sul suo arresto. L'indice e il medio alzato con il segno 'V' di vittoria, Saif ha sfidato ancora una volta la comunità internazionale proclamando che "Tripoli è sotto il nostro controllo". Anche un funzionario russo, il presidente della federazione scacchistica, già ripreso a giugno durante una partita col raìs mostrata dalla tv pubblica, ha detto di avere parlato con Gheddafi oggi pomeriggio al telefono e di aver saputo dal colonnello che stava bene e che non avrebbe lasciato Tripoli fino alla fine. In molti danno invece il colonnello già lontano da giorni dalla capitale che ha giurato più volte di non abbandonare, forse al sud del Paese. O forse già lontano dalla Libia, aiutato da qualche paese amico. L'ambasciatore libico in Italia, Abdul Gaddur, ha detto ai microfoni di sky tg24 che il colonnello non è a Tripoli: "Si sapeva che non era dentro al suo bunker - ha detto l'ambasciatore - da un po' di giorni è fuori Tripoli". Per Gaddur, il raìs potrebbe "essere nella sua città natale" oppure starebbe cercando di fuggire dalla Libia "verso il deserto, verso il Ciad, verso il Niger". Tunnel e vie di fuga nella residenza, paura all'hotel Rixos. Secondo il Daily Telegraph , che cita un ingegnere irlandese che ha lasciato Tripoli nel febbraio scorso, il complesso di Bab al-Aziziya sarebbe provvisto di un tunnel sotterraneo di collegamento all'aeroporto utilizzabile solo da veicoli militari. La costruzione del tunnel era in fase di progetto l'anno scorso, ma la compagnia per cui lavorava l'ingegnere non si aggiudicò la gara d'appalto e dunque l'uomo non si è detto sicuro della sua effettiva realizzazione, sebbene "data la priorità accordata e il tempo trascorso, è più che probabile che la galleria sia stata costruita". Un altro tunnel porterebbe direttamente all'hotel Rixos dove risiedono i giornalisti internazionali. Violenti scontri sono stati uditi tra insorti libici e truppe fedeli al colonnello Gheddafi nei pressi dell'hotel. Un inviato di Cnn , Matthew Chance, ha riferito che si sparava anche all'interno dell'albergo. Altri blogger su Twitter parlano con preoccupazione della possibilità che i giornalisti possano essere presi ostaggi da parte di forze fedeli a Gheddafi, che secondo il cronista dell'emittente americana controllano ancora l'albergo dove alloggiano numerosi cronisti stranieri. Soddisfazione della comunità internazionale . Sarkozy e Obama hanno espresso la loro soddisfazione per i "progressi decisivi" compiuti negli ultimi due giorni dalle milizie ribelli; come si legge in un comunicato dell'Eliseo, i due dirigenti ritengono ormai "inevitabile e prossima" la fine del regime e hanno espresso la volontà di "radunare la comunità internazionale a fianco del popolo libico per aiutarlo a impegnarsi nella transizione politica in uno spirito di riconciliazione e di unità nazionale, con l'obbiettivo di costruire una Libia nuova, democratica e pluralista". Gli Stati Uniti hanno fatto sapere che provvederanno in tempi brevi a scongelare beni per un miliardo di dollari per aiutare i ribelli. Che il raìs venga catturato o meno, Ibrahim Dabbashi, ambasciatore libico presso le Nazioni Unite, ha dichiarato che che l'intero paese dovrebbe essere "liberato" entro le prossime 72 ore; secondo il diplomatico peraltro i ribelli preferirebbero che Gheddafi, ammesso che venga trovato, sia processato in Libia e non dalla Corte penale internazionale, come chiesto dalla Ue, questione che potrebbe rendere più difficili i rapporti con la comunità internazionale. Dall'Onu, il segretario generale Ban Ki-moon ha lanciato un appello per "la riconciliazione e l'unità nazionale". 
ROMA - Il campionato di Repubblica inizia domani: 19 pagine speciali per raccontare tutto, ma proprio tutto quello che i campi della serie A diranno da sabato prossimo fino al 13 maggio. 19 pagine da leggere, conservare, divorare: la classica "Intervista al campionato" di Gianni Mura, con i suoi vaticini dentro la palla di lardo, il ritratto di Edinson Cavani, la nuova Juve che prova, ancora una volta, a insidiare il dominio delle milanesi, i nuovi campioni e i vecchi leoni, il sabba degli allenatori, Gabriele Romagnoli che racconta i presidenti, coi vezzi e le loro manie. E poi, come la tv racconterà il calcio nei prossimi mesi, le novità e le prospettive di un campionato che si annuncia lungo, combattuto, caldissimo e, prim'ancora del suo nascere, ricco di polemiche, di battaglie, di miserie e splendori, vissute dentro e, soprattutto, fuori dal terreno di gioco. E infine tutti i nomi, le cifre, le statistiche, le formazioni-tipo delle venti squadre di A, dall'Atalanta all'Udinese, cuori, facce, storie, ragazzi che terranno accesi i sogni dei tifosi per nove mesi, gli unici che contano per chi ama, trepida e vive di calcio. Leggi i commenti I commenti dei lettori 
NEW YORK - La paura del terremoto fa evacuare il Pentagono e il Congresso con l'incubo della bomba e dell'11 settembre che ritorna. La gente scende per strada impaurita da Washington a New York. L'epicentro è a 150 chilometri della capitale, Virginia, ma viene sentito perfino a Martha's Vineyard, l'isola su cui Barack Obama è in vacanza e mentre la scossa attraversa mezzo paese sta giocando a golf. VIDEO La scossa in diretta FOTO Paura in strada LA MAPPA Lo spettacolo a New York è surreale: la gente scende per le strade, la Grande Mela non viene considerata una zona con particolare rischio sismico, eppure il traffico si blocca, gli impiegati lasciano i grattacieli dove ai piani più alti si balla. Scattano le telefonate ai numeri d'emergenza, panico e grande paura a Brooklyn dove crolla una vecchia ciminiera. La magnitudine è di 5.8, fortissima, da 6 in su un terremoto potrebbe causare una catastrofe, l'epicentro è a Mineral, in Virginia, tra Charlottesville e Richmond. Ma la scossa è stata così forte che si è avvertita fino a Toronto, in Canada. Al Pentagono la gente ha pensato subito a un attentato, l'evacuazione è scattata subito per quel forte tremore, solo dopo è arrivata la certezza del terremoto. C'è qualche danno, saltano le tubature, c'è qualche allegamento: cosa poca, pochissima, ma questa è pur sempre la fortezza d'America, e ogni scalfitura fa notizia. Tanta paura nella capitale ma nessuna notizia di feriti, dicono i vigili del fuoco di Washington che lanciano gli aggiornamenti via Twitter. Ci sono danni alla National Cathedral, qualche edificio danneggiato, nessun ferito. Vengono evacuati per precauzione anche gli uffici della Cnn della capitale: saltano i collegamenti audio e l'inviato è costretto a guardare la telecamera ma parlare al telefono. Non vanno i telefonini a Washington, problemi anche a New York e in mezza America. Fuggi fuggi perfino negli uffici della procura newyorchese, dove fino a un'ora prima ha sfilato Dominique Strauss Kahn. Subito dopo l'assoluzione, i magistrati del criticatissimo Cyrus Vance stanno per cominciare una conferenza stampa quando il tremore provoca il panico e tutti abbandonano la sala. Il terremoto è avvertito pure a Wall Street, che pure in questi giorni ha visto scosse di ogni tipo. L'altoparlante assicura poi che tutto è sotto controllo, invitando a proseguire le contrattazioni: che non si fermano. Stop invece per qualche ora ai voli a New York e Newark, Philadelphia e Washington. Va in tv il sindaco della Grande Mela per rassicurare tutti, Mike Bloomberg fa uno statement prima in inglese e poi in spagnolo, ormai la seconda lingua di qui. Dalla vacanza il presidente si riunisce con i suoi consiglieri, per poco tempo è stata evacuata anche la Casa Bianca, ora tutto è normale, Obama viene informato che "non ci sono notizie di danni alle maggiori infrastrutture, compresi aeroporti e centrali nucleari". I reattori dei vecchi impianti di North Anna, Virginia, si bloccano subito: nessun effetto Fukushima, per fortuna. Ma perché tanta paura? Da questa parte i terremoti sono rarissimi ma la struttura tettonica più antica, spiegano gli esperti, amplifica l'effetto propagazione. Era dagli inizi dell'800, per esempio, che non tremava la Virginia, e nella zona di New York l'ultimo vero disastro fu nel '600: anche per questo l'imprevedibile potrebbe essere devastante davvero. Alla fine tutti, da Washington a New York, tirano un unico e grande sospiro: non è l'attentato per i dieci anni dell'11 settembre, che nessuno vuole neppure immaginare. Meglio tornare al lavoro: i prepararsi invece all'arrivo di Irina. E' il primo uragano della stagione, e dalla Florida alla costa del New England, su a nord, minaccia devastazione vera. 
I guai della bolla immobiliare che ha causato la recessione mondiale iniziata tre anni fa sembrano non avere mai fine. Come le matrioske, quelle bamboline russe di legno che al loro interno ne contengono altre più piccole, anche i prodotti "tossici" costruiti sui mutui degli anni del boom stanno procurando spiacevoli sorprese a una delle prime banche americane. In una giornata in cui Wall Street è arrivata a guadagnare fino al due per cento, Bank of America ha compiuto il percorso inverso, arrivando a perdere fino al 6 per cento. Tutta colpa dei rumors che girano sul mercato per cui Bofa avrebbe bisogno di ricapitalizzarsi fino a 200 miliardi di dollari. Una cifra talmente elevata da rasentare l'incredibile, ma il mercato non ha potuto fare a meno di preoccuparsi. Anche perché i guai arriverebbero dalle perdite accumulate dalla controllata Countrywide, il gruppo acquistato per 4 miliardi di dollari nel 2008 dopo essere stato travolto dalle operazioni sui mutui "facili". Ma c'è un altro elemento di preoccupazione: il costo dei cds, i prodotti che si usano per "assicurarsi" contro eventuali fallimenti societari, che nel caso di Bofa è salito ai massimi degli ultimi cinque anni. E anche questo è un sintomo che il mercato teme che qualcosa di negativo, anche se non ne ha ancora la certezza. 
UDINE - Caccia all'impresa. L'Udinese prepara l'assalto all'Arsenal nel tentativi di rimontare quel gol di svantaggio che, per ora, la divide dalla fase a gironi di Champions. La sensazione, visti anche il blasone e l'esperienza dell'Arsenal, è che sarà dura. Ma Guidolin predica ottimismo:  "Siamo pronti per questa sfida storica. Per molti di noi sarà una ghiotta opportunità di partecipare alla fase gironi della Champions; per me probabilmente l'ultima opportunità di calcare certi palcoscenici visto che non ho intenzione di invecchiare in panchina... Ci siamo preparati bene. Siamo un po' emozionati ma i tifosi (previsto il tutto esaurito al Friuli, ndr) ci aiuteranno dandoci una forza in più col loro sostegno. Certo è che dovremo essere pungenti e non commettere errori". PRONTI A SFIDARE TATTICAMENTE L'ARSENAL - Su come affrontare la gara Guidolin ha le idee chiare: "Siamo pronti a calarci nella sfida, pronti a modellarci, se necessario, in base all'avversario. Noi proviamo sempre più soluzioni tecniche e tattiche durante il quotidiano lavoro e quindi questo non ci spaventa. Dovremo solamente preoccuparci di disputare una grandissima prova perché non credo che l'Arsenal sia in crisi, loro sono abituati a giocare in Champions e a essere sotto pressione". DUBBIO PASQUALE - Rispetto alla gara di andata il tecnico bianconero recupererà il solo Basta che ha ripreso ieri a lavorare, ma è scontato che nel ruolo di terzino destro agirà Ekstrand che ha convinto a Londra. L'unico dubbio, rispetto alla gara di andata, riguarderà il terzino sinistro con Pasquale che potrebbe rimpiazzare Necton. DI NATALE E' FIDUCIOSO - Capitan Di Natale crede nell'impresa: "Abbiamo già dimostrato all'andata di potercela giocare alla pari. Anzi a Londra avremmo meritato più noi di loro. Però per farcela dovremo superarci, l'Arsenal è grandissima squadra. Dico anche che a livello di spogliatoio c'è tensione, l'avvenimento è particolare; questo clima lo sto vivendo pure io anche se ho 34 anni. Per me quella di domani sera è una specie di finale. So che il nostro presidente crede in me, la sua fiducia mi onora, cercherò di non deludere le attese del patron e quelle di tutti i friulani". WENGER AMAREGGIATO - L'Arsenal potrà contare regolarmente sulla presenza in panchina di Arsene Wenger, visto che squalifica di 2 giornata comminatagli dalla Uefa non avrà effetto immediato. Un Wenger sottotono dopo l'avvenuta cessione di Nasri al Manchester City. "E' stata un'estate molto difficile per noi. Abbiamo perso due grandi giocatori (l'altro è Fabregas, ndr) e questo è il lato triste della storia, ma a questo punto dobbiamo andare avanti e concentrarci sul nostro futuro. L'immediato si chiama Udinese e non nascondo che è una partita di vitale importanza per il nostro club. Abbiamo pressione? La pressione è creata dall'ambiente esterno. Io ho abbastanza esperienza per prendere le distanze da tutto questo. So come devo agire per fare il meglio e questo è quello che cerchiamo di fare. Ho completa fiducia nella squadra che scenderà in campo domani. E' forte abbastanza per riuscire a qualificarsi. Poi penseremo al mercato. Siamo a corto di giocatori a centrocampo e dobbiamo provare a rinforzarci". Leggi i commenti I commenti dei lettori 
TORINO - Il presidente di Fiat ed Exor John Elkann suona la carica, ricordando al mondo bianconero da dove arriva la Juve e dove vuole andare: "Partiamo dalla settima posizione dell'anno scorso, abbiamo fatto passi in avanti per affrontare questa stagione e vogliamo andare lontano. Mercato? Conte ha dichiarato tutto quello che c'era da dire". Brutta tegola per il tecnico bianconero che perde Matri per due settimane. L'attaccante, toccato duro da Ambrosini al Trofeo Berlusconi, ha riportato una distorsione di primo grado alla caviglia destra: salterà la prima di campionato, domenica a Udine, e il successivo impegno con la Nazionale per rientrare domenica 11 settembre nel nuovo stadio contro il Parma. Con ogni probabilità, Conte al Friuli si affiderà alla coppia Vucinic-Del Piero, testata con buoni risultati al "Berlusconi". Capitolo mercato: Giaccherini è sempre più juventino. Secondo alcune indiscrezioni il suo procuratore, Furio Valcareggi, oggi era a Torino per definire l'accordo. Se Martinez non accetterà di trasferirsi a Cesena, i bianconeri offriranno ai romagnoli Giandonato. Dall'Inghilterra rimbalza una voce: è Storari la chiave bianconera per arrivare al difensore brasiliano del Chelsea Alex. Il Wolfsburg intanto offre 5 milioni per Amauri, lo Zenit insiste per Bonucci e Pepe e il Barcellona toglie dal mercato Afellay, mentre Corvino rivela ai microfoni di Sky Sport alcuni retroscena su Vargas: "La Juve ci ha proposto alcuni elementi che non interessano alla Fiorentina, sia per l'ingaggio elevato (Amauri; ndr), sia perché Vargas è per noi un calciatore importante. La trattativa risale a venti giorni fa, dopodiché non c'è stata più continuità". GIACCHERINI: MANCA IL VIA LIBERA DI MARTINEZ - Marotta è pronto a mettere il settimo sigillo sul mercato juventino. Oggi l'ad bianconero avrebbe incontrato il procuratore di Giaccherini, domani l'operazione potrebbe andare in porto. L'idea è di portarlo a Torino con la formula della comproprietà. Trattativa doppia: prima Giaccherini rinnoverà il contratto con il Cesena fino al 2015, poi i due club bianconeri definiranno l'affare. L'offerta recapitata al Cesena è di circa 3 milioni più il prestito gratuito di Martinez, con tanto di ingaggio (1,5 milioni) quasi interamente pagato dalla Juve. Ma c'è un ma: l'uruguayano punta i piedi, non vuole trasferirsi in Romagna. Se la situazione non cambierà, Marotta inserirà nell'operazione il giovane centrocampista Giandonato, altro elemento gradito al club romagnolo (ed al Lecce). STORARI LA CHIAVE PER ALEX? - Alex alla Juve e Storari al Chelsea? Yes, they can. Il manager dei Blues, Villas-Boas, sta cercando un sostituto dell'infortunato Cech e il bianconero sarebbe in cima ai suoi desideri. Secondo il Mirror, la trattativa è a buon punto, anche se mancherebbe ancora il consenso dei due giocatori. Sul vice-Buffon, inoltre, ci sarebbe anche il Palermo. Il centrale brasiliano ha già dato il suo benestare a un trasferimento in bianconero, purché a titolo definitivo e non con la formula del prestito. AMAURI, IDEA WOLFSBURG - Dopo Molinaro e Camoranesi allo Stoccarda, Diego e Salihamidzic al Wolfsburg, un altro bianconero potrebbe sbarcare in Bundesliga. Amauri è infatti finito nel mirino del Wolfsburg. L'offerta tedesca di circa 5 milioni sembra accontentare la Juve, che inizialmente aveva valutato l'attaccante intorno ai 7 milioni (dopo averne investiti su di lui ben 23 nel 2008). I bianconeri sono preoccupati dalla possibilità di perdere a parametro zero l'italobrasiliano che andrà in scadenza nel 2012. La missione più difficile per i tedeschi sarà convincere Amauri a rinunciare a una parte del suo faraonico ingaggio (4,2 milioni) per entrare nei parametri salariali del club della Volkswagen. Intanto la Juve ha ufficializzato il trasferimento di Ekdal al Cagliari in comproprietà per 1,5 milioni. ANALISI VIDEO E ALLENAMENTO - La seconda visione del primo tempo di Milan-Juve, con ramanzina di Conte e ammissioni di responsabilità dei giocatori, è durata più di un'ora. Attesi in campo per le 17, i bianconeri sono apparsi soltanto intorno alle 18, sbuffando per il caldo canicolare di Vinovo: circa 36°. Privo dell'infortunato Matri, il gruppo ha ritrovato Toni, mentre Martinez e Pepe si sono allenati a parte. La partitella in famiglia, undici contro undici (fino all'infortunio dell'ex Carrera, oggi assistente di Conte) su campo ridotto, è finita 2-2: in gol Pazienza e Toni per i "bianchi", quindi Marrone e Pirlo per gli "arancioni". Domani doppia seduta, giovedì e venerdì allenamento pomeridiano. Il tecnico bianconero vuole alleggerire i carichi di lavoro per restituire un po' di brillantezza ai suoi giocatori, in vista dell'esordio in campionato di domenica in casa dell'Udinese. BUFFON: "RISCATTO IMMEDIATO" - Dillo con una t-shirt. Dopo il "basta" di Totti, l'aziendalismo di Buffon che si presenta alle telecamere di Sky Sport con una maglietta, ricevuta in dono dalla moglie Alena Seredova, raffigurante un giovane Giovanni Agnelli: "Andrea Agnelli  -  dice il portiere bianconero - non farà rimpiangere quanto fatto in passato dall'Avvocato". SuperGigi ribadisce le grandi motivazioni e ambizioni del club bianconero: "C'è tanto entusiasmo, dopo due annate non da Juve è normale che la voglia di riscatto sia grande. La storia bianconera ci impone una rinascita immediata. Vogliamo tornare a cavalcare l'onda dei successi che hanno sempre contraddistinto questo club. Dobbiamo dar fastidio fino alla fine alle prime. Il Milan parte davanti a tutti: ha vinto l'anno scorso, si è rinforzata con acquisti mirati. In seconda fila credo ci sia l'Inter che farà almeno un altro acquisto importante dopo l'addio di Eto'o. Dopo ci sono Napoli, Udinese, Juve, Roma e Lazio. Cosa mi aspetto da questa stagione? Innanzitutto continuità di rendimento. Dopo essermi operato, non mi sono mai fermato, è un bel segnale. Mi sento bene e credo di dimostrarlo in allenamento. Spero di fare almeno 35 partite su 38: le ultime le salterò perché avremo già vinto lo scudetto...", dice sorridendo. Buffon non perde la voglia di scherzare nemmeno quando gli si chiede cosa si aspetta dal debutto in campionato contro l'Udinese: "Spero che i friulani passino il turno in Champions League e che festeggino a lungo la qualificazione, così noi vinciamo più facilmente". In chiusura, il numero uno ringrazia i tifosi bianconeri per non aver scaricato la squadra dopo le due ultime deludenti stagioni: "I nostri sostenitori sono innamorati alla follia. Qualsiasi tifoso avrebbe provato un po' di disamore dopo questi due anni e invece non c'è stata giornata in cui il campo di allenamento non fosse stracolmo di gente. Per noi, si tratta di un'iniezione di fiducia e serenità importante". Leggi i commenti I commenti dei lettori 
ROMA - Secondo giorno a Trigoria per Tom DiBenedetto. Giornate di lavoro, su più di un tema, anche organizzativi, logistici, commerciali, aspetto da rivoluzionare, per usare un termine caro ai nuovi dirigenti, rispetto alla gestione precedente. Mr. Tom si è informato anche sui problemi relativi al possibile sciopero dell'Assocalciatori, e con Fenucci ha concordato la posizione da tenere domani per consiglio federale e assemblea di lega. Il proprietario Usa, invece, non ha mai parlato né di Totti né di Baldini. Da qui al 31 agosto l'attenzione in casa Roma è concentrata soprattutto sul mercato. In entrata e - è la speranza di tutti - anche in uscita. I primi colpi di questo finale di mercato sono già in arrivo, ma non grazie allo spostamento di fondi dalle prossime stagioni a quella attuale: un aumento del budget a disposizione è di fatto già stato previsto dopo il cambio di alcune strategie. Di cui fa parte il rinnovo di De Rossi: appuntamento con l'agente fissato prima del weekend e, in ogni caso, prima dell'inizio del campionato. Nelle intenzioni, quello giusto per il brindisi. ECCO OSVALDO - Questione di ore, non di più. Poi, Osvaldo potrà ufficialmente conoscere i suoi nuovi compagni. Tra ieri e oggi, il comitato esecutivo della Roma composto da Baldissoni, Fenucci, Cappelli e Fiorentino, che deve dare il proprio via libera su ogni operazione oltre i 15 milioni, ha raccolto tutte le firme dei propri membri per approvare l'esborso di 15 milioni più 2 di bonus per l'attaccante dell'Espanyol. Che, anche per questo, ha saltato sia l'allenamento della mattina che del pomeriggio. Manca solo la formalizzazione dei contratti (potrebbe avvenire in serata) per concretizzare il trasferimento, annunciato a DiBenedetto già ieri. Se domani l'attaccante dovesse presentarsi al Gemelli per le visite mediche, nessuno nella capitale rimarrebbe stupito. KJAER SI', AQUILANI NO - Contestualmente sarà romanista anche Kjaer, come conferma indirettamente anche il tecnico del Wolfsburg, Magath: "Il giocatore è in regolare contatto con la Roma". Una conferma diretta che l'operazione è di fatto conclusa. In attesa di Casemiro, nelle scorse ore Sabatini aveva pensato a una mossa a sorpresa: il ritorno di Aquilani. Il Liverpool, che appena due anni fa per acquistarlo dalla Roma aveva speso 20 milioni, si sarebbe accontentato di 6 per restituirlo ai giallorossi. Il problema, semmai, era il contratto del centrocampista, che guadagna 3,8 milioni netti all'anno. Nonostante le rinunce a cui era disposto Aquilani per tornare a casa, impossibile arrivare a un'intesa con la Roma. BORRIELLO VUOLE RESTARE - "Resto a Roma": Marco Borriello lo ha detto chiaramente a qualche tifoso lasciando Trigoria. Manifesto di una volontà, possibilità concreta, o altro? In questo momento, quasi una conseguenza inevitabile: Sabatini, su richiesta di Luis Enrique, lo ha ufficialmente messo in vendita, ma offerte importanti non sono ancora arrivate. Non può essere una soluzione il Fulham, squadra di terzo livello in premier e che non accende certo la fantasia del giocatore, 17 reti nella scorsa stagione, che di lasciare Roma non sembra avere nessuna voglia. In Inghilterra resta una remota ipotesi Liverpool, in Italia nessuno o quasi può permettersi l'ingaggio da 4 milioni all'anno. Pesantissimo anche per le casse romaniste. Disponibilità che avrebbero invece a Milano, sia Milan che Inter: segnali, però, non se sono arrivati, al di là di una apertura (ad Allegri piace molto) dei rossoneri a riaccoglierlo a patto di non tirare fuori un euro. Lui, intanto, si è fermato: un torcicollo con dolore esteso fino alla spalla lo ha costretto a interrompere l'allenamento. Nulla che gli impedisca di esserci giovedì contro lo Slovan. Sempre che Luis Enrique lo voglia in campo. Leggi i commenti I commenti dei lettori 
L'ACF Fiorentina comunica che, in merito alla gara AC Siena - ACF Fiorentina del 27 agosto 2011 (ore 18), la società senese ha messo a disposizione i tagliandi per la Curva Ospiti dello stadio Franchi  Montepaschi Arena di Siena (via dello Stadio 3) sul circuito di vendita Lottomatica, al prezzo cadauno di euro 25,00 (compresi i diritti di prevendita), ai soli possessori della Tessera del Tifoso. Tali biglietti potranno essere reperiti presso i punti vendita autorizzati del suddetto circuito nazionale (www. listicket. it ) a partire da martedì 23/08 fino alle ore 19 di venerdì 26. I biglietti di altri settori non sono disponibili in provincia di Firenze e, comunque, sono acquistabili solo da persone non residenti nella provincia di Firenze, anche non tesserate. Per disposizione della Questura di Siena, è vietata la cedibilità del titolo d'ingresso. Il giorno della gara, tra le ore 09.00 e le 18.30, a Siena, presso la biglietteria Il Campino di viale Vittorio Veneto (nei pressi del parcheggio Ospiti), potranno essere acquistati biglietti da parte di possessori della Tessera del Tifoso residenti in provincia di Firenze nonché da non residenti in quest'ultima (anche se privi di tessera del Tifoso). Lo stadio Artemio Franchi Montepaschi Arena di Siena è situato nel centro cittadino, ed il settore Ospiti ha la capienza di 3.000 posti, vi si accede dall'ingresso n. 5 a partire dalle ore 16.00 del 27 agosto. L'uscita della superstrada consigliata ai tifosi viola che raggiungeranno Siena in pullman ed auto private è Siena Ovest ed è possibile raggiungere i parcheggi loro riservati seguendo la segnaletica stradale: il percorso da dalla superstrada ai parcheggi sarà vigilato dalle Forze dell'Ordine; ai pullman sarà riservato il parcheggio sotto Fortezza (zona S. Caterina) mentre alle auto private quello di Via Vittorio Veneto (ex Campino San Prospero), posto frontalmente al settore ospiti dello stadio. Presumibilmente lì a avverrà un primo controllo degli spettatori con verifica di possesso del titolo di accesso all'impianto sportivo, successivamente al quale lo spettatore sarà indirizzato, ai varchi di Prefiltraggio del settore Ospiti e successivamente a questi verso i tornelli loro riservati. Come normalmente avviene, la tifoseria viola, dovrà attendere il parere positivo espresso dalle Autorità locali, al fine di poter abbandonare, al termine della gara, il settore Ospiti da loro occupato (circa 20/30 minuti), e  poter far ritorno ai loro mezzi di trasporto. Per chi intendesse introdurre striscioni: consultare il sito ufficiale dell'AC Siena:  http://www. acsiena. it/biglietteria/normative-striscioni/ . Per l'accesso allo stadio dei diversamente abili è necessario usufruire del servizio di prenotazione che permetterà (fino all?esaurimento dei posti disponibili) un più facile accesso allo stadio. Condizione fondamentale è che venga attestata una invalidità del richiedente, deambulante o con ausilio di sedia a rotelle, non inferiore al 75%. Per poter usufruire di tale servizio è necessario scaricare il modulo dal sito web del Siena ( www. acsiena. it/biglietteria/accrediti-diversamente-abili/ ), seguire le istruzioni riportate, compilarlo in tutte le sue parti e inviarlo via fax al numero 0577/281083 o via mail a info@acsiena. it unitamente alla copia del certificato di invalidità. 
