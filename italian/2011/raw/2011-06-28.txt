Al centro commerciale Euro Torri di Parma, il concerto di Emma Marrone inaugura giovedì 30 giugno la rassegna di musica e cabaret “GiovedidEstate”, articolata in cinque giovedì sera consecutivi fino al 28 luglio. Emma è la cantante piazzatasi 2ª al Festival di Sanremo 2011 con il brano “Arriverà”, insieme ai Modà, e vincitrice dell’edizione 2010 di “Amici”, il talent show di Maria De Filippi. Affiancata dai suoi musicisti, si esibisce nel tour “A me piace così”, titolo del suo ultimo album. La serata, che inizia alle ore 21 con ingresso libero e gratuito e apertura fino a mezzanotte di tutti i negozi, bar e ristoranti del centro commerciale (situato a 1 km dall’uscita “Parma Centro” dell’autostrada A1), va in scena in piazza Balestrieri, slargo di fronte all’entrata sud dell’Euro Torri, che dei “GiovedidEstate” è anche l’organizzatore in collaborazione e con il patrocinio del Comune di Parma; info www.eurotorri.it, 0521-701290 e 0521-272148. Presenta Manuela Boselli. È un momento d’oro per Emma, che il giorno dopo la performance parmigiana aprirà il concerto di Vasco Rossi allo stadio Olimpico di Roma. Già lo aveva supportato a Milano e nelle ultime settimane era anche stata chiamata a introdurre alcune importanti date di Gianna Nannini. Nata il 25 maggio 1984 a Firenze, ma vissuta ad Aradeo in provincia di Lecce, Emmanuela Marrone (nome di Emma all’anagrafe) ha sempre avuto la passione per la musica, trasmessale dal padre Rosario, chitarrista della band con cui lei stessa ha iniziato a cantare da giovanissima. Nel 2011 la cantante ha ricevuto una nomination ai TRL Awards nella categoria “best talent show artist” e ha raggiunto con il brano “Arriverà” la prima posizione della classifica italiana dei singoli. In febbraio il suo secondo album “A me piace così”, pubblicato in una prima versione a ottobre 2010 e ristampato dopo l’exploit di Sanremo, ha superato le 60mila copie vendute aggiudicandosi il disco di platino. Il 15 aprile 2011 è entrato in rotazione radiofonica il nuovo singolo “Io son per te l’amore”, con un video in anteprima sul sito del Corriere della Sera. Il disco d’esordio di Emma, “Oltre”, era uscito all’inizio del 2010 in contemporanea con la vittoria ad “Amici” e il contestuale bagno di popolarità su Canale 5. Dal vivo l’artista propone i suoi due cd, nei quali si distinguono i singoli (nonché videoclip) “Calore”, “Un sogno a costo zero”, “Sembra strano”, “Con le nuvole” e “Cullami”. Il concerto del 30 giugno all’Euro Torri è il primo di Emma a Parma. 
La magistratura indaga su uno strano incidente che è avvenuto intorno all'ora di pranzo nella cucina di una trattoria alle porte del paese. Sarebbero stati i vicini ad avvertire i carabinieri e i vigili del fuoco vedendo del fumo. Ricoverate a Pisa e a Torregalli due persone, probabilmente lavoravano come cuochi. La procura ha messo sotto sequestro il ristorante. 
Zdl, "zona a democrazia limitata". Questa la situazione di piazza Vescovio secondo la sezione Anpi (Associazione Nazionale Partigiani d'Italia) "Musu-Regard del II Municipio: "Un luogo dove non si può circolare liberamente", sottolineano gli iscritti e i simpatizzanti riuniti in assemblea. Un fenomeno presente da molti anni che, però, nelle ultime settimane ha avuto un exploit. La dimensione "nostalgica e connotata a destra" della piazza, infatti, ha assunto anche un carattere istituzionale con l'intitolazione del giardino a Francesco Cecchin , il giovane militante missino morto nel 1979. Un atto politico fortemente voluto dal sindaco Gianni Alemanno, sostenuto e promosso anche dal ministro della Gioventù Giorgia Meloni, presente sul palco alla cerimonia d'inaugurazione del 16 giugno. Le polemiche prima, durante e dopo l'intitolazione a Cecchin dell'aiuola al centro della piazza si sono consumate per lo più a mezzo stampa: alla lettera-aperta - promossa dall'Anpi e dal Pd e firmata da alcuni intellettuali residenti nel quartiere - che chiedeva al sindaco l'intitolazione del giardino a tutte le vittime dell'odio politico, Alemanno ha risposto picche dalle colonne di un giornale. Elena Improta, segretario della sezione Anpi di zona, stigmatizza il comportamento di chi ha affisso i manifesti-shock firmati con la croce celtica : "I militanti del gruppo Giustizia per Cecchin hanno pensato bene di confezionare dei manifesti per mettere alla berlina i firmatari dell'appello chiamandoli cattivi maestri. Utilizzando, peraltro, le stesse parole pronunciate proprio dal sindaco Alemanno durante la commemorazione Cecchin". Nonostante la presa di distanza del primo cittadino capitolino, i muri sono ancora tappezzati e l'ufficio del Decoro urbano, di fatto, non si è ancora attivato per la loro rimozione. Una situazione che l'Anpi giudica molto grave. Per questo, in vista di una grande manifestazione cittadina nel quartiere dopo l'estate - che coinvolga iscritti e militanti, ma anche gente comune stufa della "militarizzazione" della piazza - l'Anpi ha intenzione di promuovere la costituzione di un comitato antifascista in difesa del territorio, come auspicato anche dal vicepresidente dell'Anpi della Provincia di Roma Fabrizio De Sanctis. L'orientamento prevalente è di mettere in campo una risposta "democratica" all'occupazione di piazza Vescovio da parte dell'estrema destra. I principali problemi emersi nel corso dell'assemblea di ieri, infatti, riguardano proprio la mancanza di "agibilità politica nel quartiere". Nel corso del dibattito si è discusso, a tratti anche animatamente, in merito alle azioni da intraprendere come risposta alle vicende post-Cecchin: c'è chi vuole chiedere la chiusura di tutte le sedi che si richiamano all'ideologia fascista, chi la rimozione immediata di tutti i manifesti illegali firmati con la croce celtica direttamente al ministero dell'Interno, chi ancora uscire dalla dimensione del quartiere e portare il problema in Parlamento. Per il momento solo proposte da vagliare: tutte le azioni sul territorio andranno concordate con la sezione provinciale e con i vertici nazionali dell'Anpi. Presente all'assemblea anche lo storico Nicola Tranfaglia, uno degli undici firmatari della lettera al sindaco presi di mira dai manifesti contro i "cattivi maestri", che auspica una grande manifestazione in difesa dei valori promossi dalla Costituzione: "Noi dobbiamo chiedere ai partiti che si schierano con la Costituzione democratica e antifascista che ci aiutino ad organizzare un'iniziativa nel quartiere. La sezione dell'Anpi del II Municipio deve cominciare a lavorarci fin da subito: è necessaria una risposta politica forte sul territorio, perché il presidio permanente di giovani di estrema destra in piazza Vescovio rappresenta un ostacolo gravissimo alla vita democratica". 
ROMA - Accordo unitario sui contratti e la rappresentanza sindacale. L'ok all'intesa interconfederale è arrivato da Confindustria, Cgil, Cisl e Uil, dopo sei ore di trattativa. Con il sì, anche, della Cgil, dopo gli accordi separati degli ultimi due anni. "Grazie a Raffaele Bonanni, Luigi Angeletti, Susanna Camusso ed Emma Marcegaglia. Grazie per quello che hanno fatto oggi nell'interesse del nostro Paese", è stato il commento del ministro dell'Economia Giulio Tremonti. Al tavolo anche la presidente di Confindustria, Emma Marcegaglia, con il vicepresidente con delega alle relazioni industriali Alberto Bombassei. Si è lavorato su un documento articolato in 9 punti: dalle nuove regole per la rappresentanza sindacale, alle garanzie di efficacia per gli accordi contrattuali firmati dalla maggioranza dei rappresentanti dei lavoratori, ad una sostanziale possibilità di deroghe a livello aziendale (termine che comunque non compare esplicitamente nel testo della bozza), al quadro dei contratti nazionali. L'accordo, ha spiegato Marcegaglia, "non sostituisce l'altro, quello del 2009", che non fu firmato dalla Cgil; "questo ragiona su altri temi, come la rappresentanza e l'efficacia erga omnes dei contratti aziendali". L'accordo "chiude una stagione di separatezza tra di noi. Sono molto soddisfatta. La volontà è di riandare avanti tutti insieme", ha detto Marcegaglia. Di analogo avviso Camusso, secondo la quale "abbiamo superato una stagione di divisione conseguente, anche, alla ristrutturazione della contrattazione. Cgil, Cisl e Uil - ha aggiunto - hanno definito norme di democrazia e di coinvolgimento dei lavoratori nell'attuazione degli accordi superando una lunga stagione di incertezze. Abbiamo dato un contributo a rimettere il valore del lavoro e la centralità della contrattazione all'attenzione del nostro Paese e dei lavoratori". Per il ministro del Welfare, Maurizio Sacconi, "in un Paese dal pluralismo sindacale accentuato e dalle relazioni industriali intense è essenziale che le grandi organizzazioni dell'industria abbiano raggiunto un accordo sul sistema delle regole comuni. E' interesse di tutti che le parti definiscano tra di loro, senza cercare soluzioni attraverso la via giudiziaria, le regole in base alle quali gli accordi possono essere sottoscritti anche a maggioranza e ciononostante applicarsi a tutti senza conflitti né incertezze. E ciò è in particolare importante per i contratti aziendali ai quali dovrà essere sempre più riconosciuta la capacità di regolare tutti gli aspetti del lavoro e della produzione con il connesso aumento detassato dei salari". L'incontro fra i rappresentanti delle imprese e i sindacati aveva preso il via nel pomeriggio nella Foresteria di Confindustria. Prima della riunione i segretari generali di Cisl e Uil avevano espresso ottimismo sulla possibilità di un accordo unitario. "In un momento di crisi - aveva detto Bonanni - credo sia importante questo accordo, che avrà anche un valore economico perché si danno certezze alle imprese sulle intese che si fanno. Spero che il tavolo rappresenti una svolta per tutti". Angeletti aveva affermato che c'erano "buone aspettative", mentre il leader della Cgil Camusso si era limitata a chiosare con un "chi vivrà, vedrà". Il no della Fiom, legato anche all'intreccio tra i temi sul tavolo e lo scontro con Fiat, non ha modificato la posizione della Cgil. E dopo l'accordo Giorgio Cremaschi parla di "un accordo che estende a tutti i lavoratori il modello Fiat, un cedimento gravissimo della Cgil che contrasteremo in Cgil, nelle fabbriche e nel Paese". Dopo la riforma del modello contrattuale del 2009, non firmata dalla Cgil, e gli accordi separati con Fiat che hanno aperto uno scontro con la Fiom, si è puntato alla svolta del ritorno a un'intesa unitaria. Ieri Camusso aveva chiesto al direttivo della Cgil un mandato a proseguire la trattativa ed eventualmente a chiudere un accordo. Secco il no della Fiom-Cgil in un acceso dibattito interno al sindacato di Corso Italia. "Per la Cgil - ha detto oggi il leader dei metalmeccanici Cgil, Maurizio Landini - non è possibile firmare un accordo che non preveda un voto dei lavoratori sui contratti nazionali e sugli accordi aziendali. E non è neppure accettabile un sistema di deroghe al contratto nazionale, tantomeno una violazione del diritto di sciopero". Il no della Fiom è legato anche alla sovrapposizione tra alcuni punti del possibile accordo sui contratti e quelli al centro dello scontro con Fiat dopo gli accordi separati per gli stabilimenti di Pomigliano, Mirafiori e Grugliasco, ed al rischio di interferenze con il ricorso giudiziario presentato dal sindacato dei metalmeccanici Cgil contro il Lingotto al Tribunale di Torino. La stessa Fiat ieri aveva auspicato una intesa al tavolo sui contratti anche per garantire "piena operativita" ai tre accordi firmati con il no della Fiom. 
