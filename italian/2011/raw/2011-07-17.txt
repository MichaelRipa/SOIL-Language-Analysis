Una forte scossa di terremoto di magnitudo 4.6 è stata registrata attorno alle 20,20 di domenica tra la Lombardia, il Veneto e l'Emilia. La scossa si è verificata a 15 chilometri di profondità ed è stata avvertita nettamente dalla popolazione. Non ci sono stati danni a Bologna, ma la scossa è stata avvertita da molte persone soprattutto ai piani alti delle abitazioni. Numerose le chiamate al centralino dei Vigili del Fuoco, che però non hanno effettuato alcun intervento. Si è trattato soltanto di telefonate per avere informazioni sull'accaduto. Le telefonate sono giunte un po' da ogni parte della città, in particolare zona Mazzini, Massarenti, dal quartiere Reno e Navile. In pianura, verso il confine Veneto la scossa è stata percepita distintamente anche in abitazioni al primo piano, in particolare nel Persicetano e nel Centese. Nell'Alto Ferrarese e nel Bondenese è stato sentito in modo distinto, per una decina di secondi con i mobili delle case che hanno traballato, diverse persone sono scese in strada preoccupate. I vigili del fuoco di Ferrara hanno ricevuto numerose chiamate da parte di cittadini, ma non sono segnalati danni. La scossa si è avvertita anche nel Modenese, soprattutto a nord del capoluogo. Le Ferrovie hanno comunicato che dalle 20.45, dopo la scossa di terremoto che avrebbe avuto epicentro in Lombardia, è stata sospesa la circolazione ferroviaria sulla linea tra Bologna e Verona per accertamenti. Squadre di tecnici sono al lavoro per le verifiche sull'integrità della struttura e degli impianti di circolazione. Treni cancellati e ritardi da 40 minuti a oltre un'ora si registrano allo snodo ferroviario di Verona, a causa della scossa di terremoto registrata in serata tra Emilia Romagna, Lombardia e Veneto. Oltre ai convogli provenienti da Bologna sono di conseguenza bloccati anche quelli che proseguono verso il Brennero. 
Ressa e discussioni domenica sera al porto di Ischia, alla biglietteria ed all'imbarco della nave Caremar in partenza da Ischia per Napoli delle 20,10, l'ultima disponibile fino al mattino. Nave carica ed off-limits ma tanti ancora i passeggeri e le auto a terra. Pendolari del mare e turisti disperati per aver perso l'ultima corsa e costretti a passare la notte sul porto di Ischia. Ressa alla biglietteria appena si è capito che sulla nave i posti disponibili erano esauriti. Immediato quindi l'intervento della polizia. Gli agenti hanno quindi presidiato l'accesso della nave e permesso ai soli titolari di biglietto di imbarcarsi e solo ad imbarchi avvenuti la nave ha levato gli ormeggi ed è partita. I vertici della società privata Medmar hanno quindi deciso di effettuare in serata una corsa straordinaria alle 22,40. La polizia è rimasta a presidiare il porto di Ischia. 
SANDWICH (Inghilterra) - Il nordirlandese Darren Clarke ha vinto il 140° Open Championship, il terzo major stagionale disputato sul difficile percorso del Royal St. George's GC, a Sandwich in Inghilterra. In una giornata in cui si sono alternati, anche con repentinità, pioggia e sole, il 43enne Clarke con un giro in 70 colpi e lo score di 275 (68 68 69 70), cinque sotto par, ha conquistato il suo primo major lasciando a tre colpi gli statunitensi Phil Mickelson (278 - 70 69 71 68) e Dustin Johnson (70 68 68 72), e a quattro il danese Thomas Bjorn (279). Sono stati i soli giocatori a battere il par, mentre gli americani Chad Campbell, Rickie Fowler e Anthony Kim sono giunti quinti con il 280 del par. Edoardo Molinari (297 - 69 74 76 78) non ha trovato il passo giusto neanche nell'ultimo giro e con un 78 è sceso dal 55° al 66° posto. Nel suo score un birdie, sette bogey e un doppio bogey. Buon torneo per il francese Raphael Jacquelin, ottavo con 281, quindi al nono posto con 282 Sergio Garcia, al 12° con 283 Lucas Glover, Martin Kaymer e Steve Stricker, al 16° con 285 Charl Schwartzel, al 22° con 286 uno splendido Tom Watson (62 anni), al 25° con 287 Miguel Angel Jimenez, Rory McIlroy e Adam Scott. Deludenti Jim Furyk, 48° con 292, Paul Casey e il campione uscente Louis Oosthuizen, 54. i con 293. Clarke ha iniziato l'ultimo giro in vetta con un colpo di vantaggio su Johnson, tre su Bjorn e Fowler, quattro su Jimenez e Glover e cinque su Mickelson. Dopo poche buche sono usciti di scena Glover e Jimenez (quest'ultimo in giornata nera: 78 colpi), poi si sono defilati anche Fowler, che non riusciva a staccarsi dal par, e Bjorn, così che gli unici interlocutori del nordirlandese sono divenuti Johnson e Mickelson, partito fortissimo con tre birdie e un eagle in sette buche. Clarke, prima ha salvato il par in due situazioni difficili con lunghi putt, poi ha replicato all'eagle di Mickelson che lo aveva agganciato in vetta, riportandosi due colpi avanti (7ª buca). All'11ª buca Mickelson ha sbagliato un putt da poco più di mezzo metro e il bogey ha avuto un effetto devastante sul suo morale, tanto che sono seguiti quattro bogey. Alla 14ª è uscito di scena anche Johnson, che ha messo la palla fuori limite con il secondo colpo. A quel punto a Clarke non è rimasto che giocare in sicurezza, concedendosi anche il lusso di due bogey finali, per godersi nelle ultime tre buche il meritato trionfo. Leggi i commenti I commenti dei lettori 
Giornata di test per molti club di serie A. In campo tra le altre Chievo, Cesena, Parma, Siena e Udinese. UDINESE - Sette reti per l'Udinese nella seconda uscita stagionale. I friulani hanno battuto la rappresentativa dilettanti del Friuli Venezia Giulia per 7-0 (5-0). Queste le reti: nel pt 1' e 42' Fabbrini, 23' Di Natale su rigore, 28' Sissoko, 40' Danilo; nel st 8' Floro Flores, 34' Candreva. I bianconeri, come avevano fatto mercoledì scorso contro l'Arta-Cedarchis nell'esordio stagionale, hanno svolto con diligenza il 'compitino' assegnato loro da Guidolin. Almeno nel primo tempo il test è stato abbastanza probante perchè la rappresentativa del Friuli è squadra di ben altro spessore rispetto ai dopolavoristi che l'Udinese ha affrontato mercoledì. Oggi è piaciuto Ignacio Surraco, decisamente migliore rispetto al Surraco prima maniera, quello che venne acquistato nel 2007 per poi essere parcheggiato in serie B. L'uruguayano, che ha agito da esterno destro, ha dimostrato doti tecniche (ma si sapeva), ma soprattutto concretezza e continuità. Non è quindi da escludere che Guidolin decida di confermarlo nella rosa. Si è rivisto anche Di Natale, già tirato a lucido. Bene si è comportato anche il nuovo acquisto, il difensore centrale brasiliano Danilo. Nel secondo tempo, in cui hanno trovato posto Candreva e Floro Flores (entrambi dovrebbero essere ceduti), l'Udinese ha giocato sprazzi commettendo qualche 'pasticcio' di troppo. Da mercoledì la musica sarà diversa. La compagine di Guidolin sosterrà, a Biarritz, in Francia, amichevoli con l'Olympique di Marsiglia e il Bordeaux. Il tecnico darà spazio soprattutto al nucleo dei titolari. CESENA, TRIS DI MUTU - Il Cesena ha battuto 13-0 una rappresentativa di Acquapartita nella prima uscita stagionale ufficiale davanti a 2500 tifosi, nel ritiro di Acquapartita. Otto a zero il primo tempo: hanno segnato tre volte il romeno Mutu, tre (una su rigore) Giaccherini, in gol anche Colucci e Renella. Nella ripresa protagonista il giovane Meza Colli con una tripletta, a rete anche Malonga e sul finire Benalouane in rovesciata. La squadra ha cercato continuamente la manovra di prima ed è apparsa abbastanza sciolta in fase offensiva. IL PARMA NE FA SEI - Il Parma ha battuto per 6-0 una selezione del Trentino in un test amichevole disputato a Levico Terme. Per la squadra di Colomba il risultato è stato deciso dalle doppiette di Paonessa, Biabiany e Sansone. SIENA OK - Tutto facile per il Siena nella seconda uscita stagionale con una selezione locale in Val Ridanna. La squadra di Sannino si è imposta con il punteggio di 6-0 con reti di Troianiello, Calaiò, Grossi, Terzi, Destro e Bolzoni. GOLEADA CHIEVO - Finisce 20-0 la prima sgambata stagionale del Chievo a San Zeno di Montagna contro la squadra locale. La prima rete di Thereau dopo appena 20 secondi apre la festa. Spiccano la tripletta di De Paula e le doppiette di Pellissier, Uribe, Moscardelli e Memushaj. Gli altri gol dell'incontro sono stati messi a segno da Jokic, Malagò, Sardo, Luciano, Dettori, Andreolli, Cesar e dal neo acquisto Hetemaj. Il modulo utilizzato, più che un 3-5-2 classico, è stato definito dal tecnico gialloblù Di Carlo un 3-1-4-2 con gli esterni di centrocampo (Frey e Fatic nel primo tempo e Jokic e Sardo nel secondo) molto attivi nella fase d'attacco. Nel prossimo test il Chievo andrà in campo giovedì 21 luglio, sempre a San Zeno, per affrontare una selezione Top 11 dilettanti e il Tonezza Team. Leggi i commenti I commenti dei lettori 
RISCONE - Non poteva che essere Francesco Totti a siglare il primo gol della nuova Roma americana. Il capitano giallorosso ha aperto le marcature nella prima amichevole stagionale, chiusa con un confortante 10-0 a spese dei dilettanti del Val Pusteria. Un match al piccolo trotto in cui sono andati a bersaglio anche Borriello, che ha firmato una tripletta, Taddei, autore di una doppietta, Perrotta, Viviani, Verre e Menez. Luis Enrique ha mandato in campo dall'inizio Lobont; Cicinho, Antei, Cassetti Taddei; De Rossi, Perrotta, Pizarro; Caprari, Totti, Borriello. Nel secondo tempo spazio a tutti gli altri componenti della rosa con Vucinic e Menez schierati al posto di Totti e Borriello. ANCORA TANTO DA LVORARE - "Siamo solamente al quinto giorno di lavoro, la Roma è un cantiere aperto e c'è tanto da lavorare", ha detto a fine gara il neo tecnico giallorosso. "La squadra è composta da tanti campioni che possono anche decidere cosa fare da soli nel corso della partita". La squadra ha dato l'impressione di essersi divertita e Luis Enrique ne è compiaciuto. "Spero di aver conquistato i giocatori ed aver conquistato la loro fiducia. Questo è un lavoro di collettivo, remiamo tutti dalla stessa parte: giocatori, tecnici e tifosi che ci hanno sostenuto come poche volte ho visto in carriera. Vogliamo rendere orgogliosi i nostri tifosi e se loro lo saranno vorrà dire che staremo facendo bene". TADDEI PUO' FARE ANCHE IL TERZINO - Ha sorpreso l'impiego di Taddei a sinistra nel ruolo di terzino. "E' un giocatore che può giocare sia terzino che interno e che piace a noi allenatori perché è duttile - ha spiegato lo spagnolo che poi ha dato un giudizio lusinghiero anche sull'altro terzino, Cicinho: "E' un giocatore che mi piace per le sue caratteristiche fisiche e tecniche". Chiaro segno che, alla fine, potrebbe anche restare. BORRIELLO BENE A DESTRA - Borriello è stato impiegato defilato sulla destra. "Non ho fatto esperimenti. Giocando in quella posizione ha fatto 3 gol. Firmerei subito se ogni partita giocata in quel ruolo portasse 3 reti... L'importante è rispettare l'idea di gioco di base", ha detto Luis Enrique. Cosa cambia rispetto alla punta centrale? Nel mio sistema di gioco dipende dalla qualità dei giocatori e di quelli che ho a disposizione. Non conta la posizione, o se Totti gioca più alto o più basso, l'importante è che la squadra si muova in maniera armoniosa e che porti avanti la stessa idea di gioco". VUCINIC E MENEZ MOLTO DISPINIBILI - Su Vucinic e Menez, che potrebbero anche lasciare la Roma il tecnico ha detto: "Per me sono tutti come gli altri, fanno parte della rosa. Più che parlare dei singoli vorrei sottolineare l'ottimo atteggiamento. Tutti i giocatori sono stati disponibili: in particolare Antei, Bertolacci e Caprari che hanno dimostrato tutto il loro valore. Per questo voglio fare i complimenti a mister De Rossi". DE ROSSI FONDAMENTALE - Parlare di Alberto De Rossi ha inevitabilmente fatto scivolare il discorso sul caso del figlio Daniele."Per me è un giocatore chiave", ha replicato Luis Enrique. "E' uno dei campioni della Roma, del calcio italiano e mondiale. Lo apprezzavo come giocatore e ora lo sto apprezzando come persona per la sua voglia di vincere e per la sua disponibilità ad ascoltare". LA QUESTIONE RIGORI - Sollecitato infine sui rigori, visto che Rosi non ha calciato al meglio quello che ha avuto oggi, Luis Enrique ha spiegato di avere "parlato con Rosi dopo la partita e si è scusato. Questo è importante perché l'avversario deve avere tutto il rispetto che gli si deve. Il rigorista lo deciderò io ma andrà provato. Totti è un ottimo rigorista. In una squadra come la Roma, fatta di grandi campioni, queste cose le possono decidere i giocatori, su altre cose deciderò io irrevocabilmente". Leggi i commenti I commenti dei lettori 
NIENTE è più come un tempo, recita l'abusato ma veritiero adagio. Nemmeno il Tour de France, sporcato dai timori di doping, dagli incidenti a catena, dall'assenza di campioni che sappiano sedurre le folle. Eppure la Grande Boucle, nonostante tutto, conserva ancora un suo fascino che resiste alle crisi, all'usura, soprattutto quando ripropone tappe gravide di storia, di leggenda, come quelle che, tra pochi giorni, avranno come teatro le Alpi piemontesi. Frazioni, tra l'altro, che potrebbero rivelarsi decisive per arrivare a Parigi indossando la maglia gialla. Mercoledì si va da Gap a Pinerolo, dove nel 1949 il Grande Airone Fausto Coppi giunse primo da Cuneo, nella tappa del Giro d'Italia, con quasi dodici minuti di vantaggio su Gino Bartali. Sono 179 chilometri di montagne, che contemplano due Gpm di terza categoria e poi il Monginevro (7,9 km al 6,1 per cento di pendenza), il Sestrière (11,1 km al 6,3 per cento) e il Pramartino (6,7 km al 6 per cento). Giovedì, quindi, è in programma la Pinerolo-Galibier Serre Chevalier, lunga 200,5 chilometri. Lassù dovrebbero osare le aquile visto che si faticherà sul Colle dell'Agnello (23,7 km al 6,5 per cento di pendenza), a 2744 metri, tetto del Tour, per affrontare in seguito l'Izoard (14,1 km al 7,3 per cento) e alzarsi fino al Galibier (22,8 km al 4,9 per cento), che con i suoi 2645 metri rappresenta l'arrivo in quota più alto della storia del Giro di Francia. Non si sa se Ivan Basso e Damiano Cunego potranno onorare i colori italiani con una vittoria, oppure con un piazzamento di peso per la classifica generale. Certo è che nel romanzo del Tour, nei suoi sconfinamenti in Piemonte, vi sono diversi capitoli consacrati alle gesta dei nostri. C'è il Coppi del '49, ma pure quello del '52, allorché, dopo avere vinto all'Alpe d'Huez, si ripeté nella tappa da Le Bourg d'Oisans a Sestrière, al termine di una fuga durata 72 minuti. Tagliò il traguardo con più di sette minuti di vantaggio su Ruiz. Dire Tour è dire anche Nino De Filippis, l'indimenticabile "Cit", che nel '56 giunse primo nella tappa di Torino, con arrivo al vecchio stadio Comunale gremito come in un derby fra Toro e Juve. Ha raccontato Beppe Conti in Campionissimi: "Gaul era fuggito in montagna in una tappa che scalava Izoard, Monginevro e Sestrière. Viene ripreso soltanto ad Airasca, alle porte di Torino". Il finale entusiasmò la gente. Ricordò il "Cit" che Gastone Nencini, a un certo punto, gli chiese se avesse dovuto tirargli la volata. "Gli risposi che non era il caso, non stavo più in sella, addio ai sogni. Poi, entro in pista al Comunale, sento quel boato e mi trasformo. E vinco". 
