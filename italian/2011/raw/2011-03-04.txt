PARIGI - Si sono aperti gli Europei di indoor di atletica di Parigi-Bercy e già quest'oggi sono state assegnati i primi quattro titoli. È doppietta tedesca nel getto del peso maschile, grazie a Ralf Bartels che, con 21,16  m centra anche la miglior prestazione europea dell'anno, davanti al connazionale Storl (20.75 m), bronzo alla Russia con Sidorov (20.55 m). Vince a sorpresa, nel pentathlon, l'atleta di casa Nana Djimouida, con il record nazionale di 4723 punti (miglior prestazione mondiale 2011), facendo meglio della lituana Skuijte e dell'olandese Ramona Fransen (che piazza un importante 1,92 nell'alto). BENE LAMANTIA - Chiudono il quadro della giornata le gare dei 60 metri ostacoli: tra gli uomini vince il favorito, il ceco Svoboda (7.49, davanti al francese Darien, 7.56, e al belga Deghelt, 7.57) mentre tra le donne il successo va alla tedesca Carolin Nytra, che batte per pochi millesimi la britannica Ofili (7.80 il tempo al centesimo per entrambe); chiude con 7.83 la norvegese Vukicevic, che porta a casa medaglia di bronzo e record nazionale. Buone notizie per l'Italia arrivano da Simona La Mantia, che si qualifica per la finale del salto triplo piazzando subito la propria miglior misura stagionale con 14.38 m. GLI ALTRI AZZURRI - Giuseppe Gibilisco non si è qualificato per la finale del salto con l'asta. Il siciliano ha fatto registrare tre nulli nelle qualificazioni ed è uscito di scena così come altri due azzurri, Claudio Michel Stecchi e Giorgio Piantella, fermi alla misura di 5,40 metri. Mario Scapini accede invece alla semifinale degli 800 metri in maniera molto autoritaria, terminando secondo alle spalle del quotato polacco Lewandowski (il campione europeo di Barcellona) in 1:48.92 (1:48.81 per il vincitore). Fabrizio Donato ha raggiunto la qualificazione diretta alla finale della prova del triplo. Il 34enne azzurro, campione in carica, si è qualificato con la misura di 16,99 metri, ottenuta al secondo tentativo. In finale anche la bergamasca Marta Milani, che nelle semifinali dei 400 metri è giunta terza nella sua batteria in 53"44. IL GIORNO DI ANTONIETTA - Tanti gli azzurri in gara sabato: nelle gare per le medaglie saranno impegnati Chiara Rosa nel getto del peso, Marco Fassinotti nell'alto, Simona La Mantia nel triplo, Stefano la Rosa e Daniele Meucci nei 3000 metri e Marta Milani nei 400 metri. Sarà anche il turno di Antonietta Di Martino nelle qualificazioni del salto in alto (con lei anche Raffaella Lamera), Giorgia Benecchi e Anna Giordano Bruno nelle qualificazioni dell'asta, Manuela Levorato nelle batterie dei 60 metri così come Emanuele Di Gregorio e Michael Tumi tra gli uomini, Silvia Weisstener nelle batterie dei 3000, Mario Scapini nelle semifinali degli 800. Leggi i commenti I commenti dei lettori 
Aveva fatto commuovere decine di persone raccontando il calvario della figlia gravemente malata. Privati, associazioni di disabili, personaggi dello spettacolo, calciatori del Napoli avevano donato fondi destinati anche a finanziare un viaggio negli Stati Uniti per sottoporre la bambina a un delicato intervento. Una storia commovente, almeno a sentire la madre della ragazzina. Poi sono arrivate le telecamere de “Le Iene” a insinuare i primi dubbi. Ora un’inchiesta della Procura ribalta il quadro. Luisa Pollaro, 36 anni, madre della piccola descritta come affetta dalla gravissima “sindrome del lobo medio”, è agli arresti domiciliari con l’accusa di truffa e falso. Non era vero nulla, secondo gli inquirenti del pool coordinato dal procuratore aggiunto Fausto Zuccarelli. Falsa la malattia, falsi i documenti esibiti in tv, falsi gli attestati che avevano permesso alla figlia di ottenere il riconoscimento dell’invalidità al 100 per cento e, dal 2005, l’elargizione di un’indennità di frequenza. Indagati anche il marito della donna e un amico di famiglia. «Hanno tratto in inganno un’ampia fascia di persone», accusa la Procura. Negli interrogatori dei prossimi giorni l’indagata avrà la possibilità di replicare alle accuse. Ma il libro nero dei falsi invalidi non è ancora chiuso. Sempre ieri sono finite agli arresti domiciliari altre due donne, Antonietta Russo e Luisa Mosca, rispettivamente 73 e 46 anni. Entrambe percepivano un sussidio perché gravemente malate di cancro. Secondo quanto emerso dalle indagini, che costituiscono uno sviluppo dell’inchiesta sui finti ciechi a Chiaia, le due indagate avrebbero ricevuto indebitamente sussidi quantificati in 93 mila euro per Luisa Mosca e 98 mila euro per Antonietta Russo. Nel 2010 le loro posizioni erano finite all’attenzione della verifica straordinaria avviata dall’Inps per i furbi e per bloccare l’emorragia di denaro pubblico elargito senza titolo. Alla richiesta di inviare la documentazione, le due donne hanno risposto inviando attestati di ricovero presso la struttura specialistica. Ma è bastato un rapido accertamento per indurre gli inquirenti a ritenere contraffatti i documenti: la firma del medico apposta sugli attestati è stata disconosciuta dal diretto interessato e anche la direzione sanitaria dell’istituto ha precisato che le donne non erano mai state ricoverate nel presidio. L’ordinanza è stata firmata dal giudice Amelia Primavera. I carabinieri di Posillipo, coordinati dai pm Giancarlo Novelli e Giuseppe Noviello, indagano per truffa e falso. È stato sequestrato l’appartamento della superficie di 120 metri quadrati ritenuto riconducibile a Luisa Mosca, valore stimato circa 400 mila euro. Durante l’operazione sono stati sequestrati anche 5 mila euro in contanti. Nei prossimi giorni le indagate saranno interrogate dal giudice Primavera per fornire la propria versione in merito ai fatti contestati. La Procura aveva chiesto la custodia in carcere, il gip ha ritenuto sufficiente la misura degli arresti domiciliari. Ma al di là del singolo episodio, a fare scalpore sono le proporzioni complessive della truffa dei falsi invalidi, così come ricostruita in questi mesi d’indagine: fino a questo momento i carabinieri hanno arrestato ben 127 persone e sequestrato beni per un importo di circa 1,8 milioni di euro. 
BOLOGNA - La "Ducati Night" di Bologna è una lunghissima festa per Valentino Rossi prima della partenza per il Qatar, dove il 20 marzo, sul circuito di Losail, comincerà il Mondiale 2011 della MotoGp. Il "dottore" ha ammesso di sentire la responsabilità di essere un pilota italiano con nove titoli mondiali sulle spalle, su una moto tutta Italiana, nell'anno del centocinquantesimo dell'Unità d'Italia. "Avremo più responsabilità. E' importante. Cercheremo di essere una cosa positiva per l'Italia in questo anno. Ho sempre corso per vincere, cercando di dare il massimo. Ma ho più peso sulle spalle perché ai miei tifosi si aggiungono quelli della Ducati. Cercheremo di trasformare questa responsabilità in energia positiva". ERA L'ULTIMA OCCASIONE - "Il mio passaggio alla Ducati? Era il momento giusto per farlo, l'ultima occasione - ha detto il pilota di Tavullia - . Se avessi continuato con la Yamaha avrei chiuso la carriera li". Valentino spiega così la decisione di vestire i colori della scuderia di Borgo Panigale. "Mi sono sempre piaciute le sfide, perché danno hanno grandi motivazioni. Certamente lo rifarei. Non penso sia il momento più importante della mia carriera è solo uno dei... Perché ce ne sono stati tanti. I rivali adesso sono forti, è un momento delicato, ma ci proveremo". La condizione atletica non è ancora ottimale, il primo a saperlo è lui stesso: "Devo migliorare, ho fatto un intervento piuttosto pesante alla spalla, non sono ancora al massimo, ma spero di tornare al top prima possibile". IN QATAR NON ANCORA AL 100% - Rossi analizza poi la sua moto: "La Desmosedici è molto veloce, va molto forte nel rettilineo, ma sappiamo che dobbiamo migliorare l'elettronica della moto. Penso che ci vorrà poco tempo perchè in Ducati sono molto bravi, dobbiamo lavorare anche sulla distribuzione del peso e del telaio. Abbiamo bisogno di un pò di chilometri per capire cosa dobbiamo fare e come risolvere i problemi, sicuramente in Qatar non saremo ancora pronti al 100%, ma speriamo di esserlo presto". COME TORNARE A CASA - Il primo Mondiale non comincerà all'attacco: "Sono curioso e pronto ad iniziare - rivela Rossi - . Nelle prime gare dovrò giocare in difesa. Fare il massimo e sfruttare l'esperienza". Cosa rappresenta essere tornato in una scuderia Italiana? "E' stato un po' come tornare a casa", ha spiegato Valentino, dicendo di aver sentito "tanto calore e passione" nella visita allo stabilimento di Borgo Panigale. "Cercheremo di non deluderli". Leggi i commenti I commenti dei lettori 
Un calcio di rigore trasformato nel finale da Pizarro decide l'anticipo del "Via del mare". Vince la Roma che si impone per 2-1 sul Lecce e conquista i tre punti dopo aver subito l'ennesima rimonta con Giacomazzi che aveva risposto a Vucinic. Roma con maggiore personalità nella prima frazione; il Lecce ben messo un campo attende ed è pronto a ripartire. Al 25' giallorossi vicinissimi al vantaggio con Taddei che serve a destra Cassetti in area, conclusione angolata che finisce di poco a lato. Al 32' Roma in vantaggio: grande azione dell'ex Mirko Vunicic che scappa a Rispoli, avanza verso la porta, elude l'intervento dei difensori avversari e calcia con freddezza un rasoterra che si infila alla sinistra di Rosati. Nella ripresa al 12' destro di Olivera da fuori con palla che sfiora l'incrocio dei pali. Al 13' miracolo di Doni che si salva in angolo su colpo di testa ravvicinato di Corvia dopo un cross di Giacomazzi. Al 20' ancora Lecce con Jeda che serve di testa Corvia, sinistro di prima intenzione e palla che sfiora il palo. Al 30' il Lecce pareggia: cross da destra di Munari e stacco di testa di Giacomazzi che infila il pallone sotto l'incrocio dei pali dove Doni non può arrivare. Al 45' Munari colpisce con il Braccio in area e Damato indica il dischetto; trasforma Pizarro e la Roma vince. 
«Sono convinto che ci sarà una convergenza con il Pd e con le altre forze del centrosinistra». Così Luigi De Magistris al cinema Modernissimo, presentando la sua candidatura a sindaco con lo slogan “Napoli è tua”. L'obiettivo è ambizioso, la sala ascolta con attenzione il parlamentare europeo dell'Idv ed ex magistrato. Naturalmente il protagonista ribadisce che nella iniziativa non c’è alcun valore di ostacolo alle trattative: «Tentiamo il massimo dell’unità. Il prossimo sindaco deve rappresentare il centrosinistra, e una fetta più ampia di cittadinanza. Ecco perché farò una lista civica. Andiamo avanti. Su una candidatura che ormai c’è, in coerenza con quanto avevamo detto: ci aspettavamo Cantone, altrimenti...». Ecco perché l’ex magistrato europarlamentare è già attivo. Ieri, mentre i segretari di partito si vedevano, lui era nel pieno della registrazione di interviste televisive. Certo non si nasconde che nulla è ancora definitivo, «è presto, non sappiamo neanche se il centrosinistra arriverà davvero compatto alla meta». È il cappello che antepone al quesito sull’eventuale rapporto con Udc e terzo polo. Materia che lo tiene prudente: «Certamente per il primo turno cercheremo di parlare anche ai ceti moderati e alla destra liberale, che non si riconosce in Cosentino, ma non è pensabile una alleanza politica con il terzo polo. Quanto all’eventuale ballottaggio vedremo, dipenderà anche da nomi e programmi che verranno proposti. Io comunque stamattina voglio parlare alla città, e ascoltare chi verrà». 
Un uomo, Vito Di Nunno, di 48 anni, è stato ucciso con una coltellata al torace dopo un litigio in strada. L'omicidio è accaduto alla periferia di Canosa di Puglia. Il presunto autore del delitto è stato fermato dalla polizia. Sarebbe incensurato e avrebbe compiuto l'omicidio per vendicarsi del fatto che Di Nunno avrebbe avuto una relazione con sua moglie. Secondo una prima ricostruzione, Di Nunno è stato affiancato in via Aurelio Saffi da un'auto dalla quale è sceso un uomo. I due avrebbero avuto un diverbio, poi all'improvviso l'uomo ha estratto un coltello ed ha colpito Di Nunno all'altezza del cuore, fuggendo a bordo della vettura. Di Nunno è morto poco dopo il ricovero in ospedale. Sembra che da tempo l'omicida sospettasse del presunto amante della moglie e che i due uomini avessero già litigato in altre occasioni. Le indagini sono condotte dal sostituto procuratore presso il Tribunale di Trani Antonio Savasta. 
«In questa città non si può più lavorare né vivere». Parla così Massimo C., 44 anni, titolare insieme con il fratello del panificio “Antico Forno” di Soccavo. Giovedì mattina un dipendente dell’esercizio commerciale è stato gambizzato da un cliente che pretendeva gli fossero servite delle ciambelle nonostante il panificio fosse ancora chiuso. L’uomo, Raffaele Guida, 38enne già noto alle forze dell’ordine, dopo essere stato allontanato dal locale, è tornato armato di pistola e ha esploso tre colpi, due dei quali hanno centrato alla gamba destra e al gluteo sinistro il panettiere che aveva “osato” cacciarlo. Il malvivente, nella stessa serata, è stato catturato dagli agenti del commissariato San Paolo per tentato omicidio e porto abusivo d’arma da fuoco. I poliziotti l’hanno trovato in una villetta situata in via Euclide di proprietà del fratello, attualmente detenuto. Era seduto in cucina, privo di sensi. Ma l’arresto, prontamente eseguito dagli agenti, non è bastato per riportare la calma nella panetteria i cui titolari, già in passato sono stati toccati da una tragedia che ha colpito un loro familiare. «Questa città è assurda, il nostro dipendente poteva morire per dei cornetti. E’ pazzesco rischiare la vita così. E pensare che Gaetano era venuto a lavorare da noi da appena una settimana». Come sta? «Male. E’ in ospedale e domani (oggi per chi legge, ndr) dovrà essere operato. Gli devono tirare fuori i proiettili, i medici ci hanno detto di non aver potuto eseguire subito l’intervento chirurgico perché aveva perso troppo sangue». Ci spiega che cosa è accaduto? «Qualcosa di folle. Gaetano si è preso due pistolettate solo per aver fatto il suo dovere. Quell’uomo voleva essere servito fuori dall’orario di esercizio quando non si possono emettere gli scontrini fiscali. Ha tentato di spiegarglielo, ma quello ha insistito, è scoppiato un battibecco e una lite, fino a quando quello non è stato allontanato. Pensavamo che fosse finita lì, nonostante le minacce». E invece? «Poco dopo è tornato con una pistola e ha sparato. Questa è una città finita, senza speranze. Se potessi tornare indietro me ne andrei». Perché non lo fa? «Perché sono nato e cresciuto a Napoli e qui ho la mia attività. Sarei dovuto scappare molti anni prima. Ormai è troppo tardi». Lei ha figli? «Due, di 11 e 13 anni». Che si augura per loro? «Che vadano via da questo inferno. La nostra città purtroppo non ha speranze. La cosa che fa rabbia è che la maggior parte dei napoletani è composta da persone perbene, ma purtroppo siamo nelle mani di un trenta per cento di pazzi violenti». 
ROMA - Due anni al medico Antonio Stinchetti, un anno e mezzo al vicepresidente Viciani, 15 mesi al ds Benvenuti; 2 mesi di fermo di attività per la squadra "al termine dell'attività federale". E' stata complessivamente più dura delle richieste dell'accusa la sentenza della Commissione Disciplinare della Federciclismo presieduta da un agguerrito avvocato Iozzelli, che ha condannato i dirigenti della Vangi, una delle società sportive giovanili più note ed affermate d'Italia, per aver somministrato in modo "off label" cioè fuori dalle prescrizioni terapeutiche e a soggetti sani, sostanze pure non ricomprese nella lista dei prodotti vietati. E' una sentenza rivoluzionaria che per la prima volta stabilisce come neanche al medico sociale sia consentito di imbottire gli atleti di farmaci con l'unico obbiettivo di migliorarne la prestazione. E alla Vangi TAD ("un farmaco usato nella profilassi delle neuropatie derivanti dal trattamento chemioterapico contro i tumori", ha specificato il Procuratore Fci Gianluca Santilli"), Mionevrasi, Prefolic (acido folico) erano pane quasi quotidiano - o meglio: iniezioni endovenose a scadenze precise in funzione delle gare e degli allenamenti, praticate anche da persone non qualificate - per i giovani atleti della formazione toscana. Una sentenza che va contro la diffusa e perniciosa "medicalizzazione dell'atleta", come l'ha definita nella sua minuziosa perizia Luciano Caprino, illustre farmacologo membro della CVD, la commissione di vigilanza della legge antidoping (376/2000), chiamato assieme al biochimico clinico D'Ottavio egli ematologhi Ronci e La Russa a sostenere l'accusa. Per la prima volta uno sport e una federazione sanciscono che non si possono somministrare farmaci a volontà su atleti sani. Anche se non vietati. E questo crea un precedente importante, sottolineando come proprio la disciplina più massacrata dai casi doping, si sforzi quanto meno di uscire dalla spirale della farmacia operando scelte precise in campo giovanile: il futuro di questo sport. Un monito importante: si può essere sanzionati per violazione del regolamento di disciplina che obbliga alla lealtà sportiva anche somministrando semplici vitamine. In altri termini: è sleale usare farmaci anche consentiti solo per migliorare la prestazione sportiva. Per non parlare del resto. Cosa cura la caffeina che veniva somministrata a tutti secondo quanto mette a verbale un atleta nell'inchiesta. Perché, come ha detto Santilli: "Non si può tollerare di vedere giovani abituati a bucarsi le vene per poi finire in vicende come quella di Riccardo Riccò, che - a quanto si legge - ha rischiato di morire per una trasfusione andata a male". A sostegno della tesi l'accurata perizia della dott. ssa Raffaella La Russa dove si parla proprio di questo terribile condizionamento. La difesa rappresentata dagli abilissimi avvocati Cecconi e Maresca ha cercato tutti gli appigli. Secondo loro caffeina (i cui effetti dopanti sono comprovati da più ricerche) e bicarbonato (per "integrare" o "reintegrare" cosa?) erano somministrati solo a due atleti su 13, una percentuale irrisoria. Ma nei verbali c'è un atleta che dice: "La caffeina la davano a tutti". Minimizzato l'apporto ergogenico dei farmaci: "non è provato che migliorino la prestazione". Anche per la caffeina? E poi, se è così, perché spendere soldi inutilmente per prodotti che non danno alcun vantaggio? Evidentemente qualche effetto c'è se, come ha sottolineato lo stesso perito della difesa, l'emerito professore Santo Davide Ferrara, "C'è la pervasione diffusa dei medici ad usare impunemente la medicalizzazione per soddisfare il maggior consumo energetico dell'atleta quando una dieta accurata potrebbe soddisfare ogni necessità". Il che vuol dire anche che di vitamine e farmaci extra non c'è bisogno anche in una specialità esigente come il ciclismo. Cecconi e Maresca hanno insistito sul fatto che le sostanze somministrate non avessero effetti sulla prestazione, che non ci sono stati danni. Ma nessuno si è preoccupato di accertarli... mentre Caprino ha messo in guardia contro l'uso della nimesulide (Aulin): "Messa fuori commercio in Germania. Usa, Canada, Giappone, Finlandia perché correlata a numerosi casi mortali. Secondo gli esperti provocherebbe l'epatite fulminante. Somministrare ad atleti sani un prodotto che può provocare l'epatite fulminante? Forse neppure il medico della Vangi si è reso pienamente conto del rischio corso. Secondo la difesa, poi il procedimento avrebbe richiesto un'attività analitica più accurata, mentre il medico Stinchetti si è limitato a seguire gli atleti periodicamente secondo "scienza e coscienza". Immancabile nel gioco delle parti la frecciatina alla federazione: "Gli stessi trattamenti i nostri corridori li facevano anche in nazionale". Ma alla fine anche i dirigenti della società sembravano convinti: "Niente più medicine, niente più grane di questo tipo". Insomma l'esperienza è servita. La sentenza dunque sottolinea un passaggio importante verso atteggiamenti meno tolleranti, anche se la materia necessita di una regolamentazione più chiara. Non tutto può essere affidato all'articolo 1 del regolamento di disciplina. E per fare uscire lo sport dalla medicalizzazione forzata (e inutile se poi i farmaci come si vuole sostenere non servono a migliorare) ci vogliono regole chiare e precise: il farmaco al malato, il cibo all'atleta. "Per noi di Amore & Vita è come aver vinto un Giro di Francia" ha commentato Fanini che aveva preso sotto la sua ala protettrice il giovane corridore Eugenio Bani nelle more della vicenda. Il diciassettenne toscano, attorno a cui è nato il caso, era stato squalificato per positività alla gonadotropina (uno stimolante del testosterone, l'ormone della forza) ed aveva messo sotto accusa i suoi dirigenti: "Tutto quello che ho preso me lo hanno dato loro". Ma l'inchiesta non è riuscita a provare concretamente eventuali pratiche dopanti vere e proprie. Anche se qualche indizio e sospetto non è mancato nel corso delle indagini. Ora si attendono le motivazioni della sentenza, in attesa che vada avanti anche il procedimento penale ex lege 376/2000. Leggi i commenti I commenti dei lettori 
Uguali le premesse, diverse le conclusioni. I giudici della Corte d'assise d'appello di Firenze, così come quelli aretini di primo grado, ritengono che il poliziotto Luigi Spaccarotella sparò mirando l'auto su cui viaggiava Gabriele Sandri, con l'obiettivo di arrestarne la fuga. A differenza dei colleghi di Arezzo, però, secondo quelli di secondo grado, per il poliziotto questo "non poteva che palesarsi come un mero azzardo". Quindi, l'omicidio è volontario. Nel 2009 ad Arezzo l'agente venne condannato a sei anni di reclusione per omicidio colposo con colpa cosciente. Per i giudici aretini, infatti, sparando, il poliziotto mai e poi mai pensò di poter uccidere qualcuno, disse. In appello, nel 2010, la corte fiorentina ha portato la pena a nove anni e quattro mesi, accusando l'agente di omicidio volontario. "Dati obiettivi - scrivono i giudici nella motivazione - si pongono come indicativi inequivocabilmente della sussistenza del dolo eventuale, in quanto tali da rappresentare all'agente come probabile o comunque niente affatto da escludere" l'eventualità di uccidere qualcuno. Sandri venne ucciso l'11 novembre del 2007 nell'area di servizio autostradale Badia al Pino di Arezzo da uno sparo esploso da Spaccarotella, che si trovava ai lati della carreggiata opposta. Per i giudici d'appello, Spaccarotella sparò per impedire che l'auto su cui viaggiava il tifoso laziale si allontanasse. Il colpo non fu accidentale, quindi, come sostenuto da sempre dal poliziotto. "La postura assunta era chiaramente indicativa di un intento dell'agente di mirare verso qualcosa". Anche in aula, durante le dichiarazioni spontanee, "lo stesso imputato - annotano i giudici - ha finito per non escludere di aver potuto esplodere il colpo dopo essersi fermato a braccia tese", ricalcando così la descrizione data dai testimoni. Riguardo il dibattito sulla deviazione del proiettile, che avrebbe impattato con la rete divisoria delle carreggiate autostradali, "sarebbe da ritenere - scrivono i giudici d'appello - che, se non vi fosse stato, verosimilmente il Sandri non sarebbe stato colpito". "Ciò - aggiungono - non implica, tuttavia, che il colpo non fosse diretto contro l'autovettura al cui interno era il Sandri". I giudici d'appello 'rileggono' punto per punto i dati che hanno portato quelli di primo grado a decidere per il colposo: la visibilità, la percezione della distanza, la possibilità dell'agente di mirare alle ruote, la presunta assenza di movente, la presenza della rete metallica, il fatto che il poliziotto non fosse "un fanatico delle armi". E ne traggono conclusioni diverse: "l'imputato deve essere dichiarato colpevole del reato di omicidio volontario". 
