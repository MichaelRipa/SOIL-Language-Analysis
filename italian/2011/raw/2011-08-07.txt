BYDGOSZCZ (Polonia) - Si chiude con tre vittorie, percorso senza macchia e primo posto nel girone il cammino dell'Italia femminile di volley nel primo weekend di gare nel World Grand Prix a Bydgoszcz. L'ultimo successo del gruppo guidato dal ct Massimo Barbolini maturato oggi contro le padrone di casa della Polonia con il punteggio di 3-1 (25-12, 21-25, 26-24, 25-14). Il cammino nel World Grand Prix riprende con le altre sfide in programma venerdì, sabato e domenica prossimi ad Almaty in Kazakistan. Le azzurre saranno opposte, nell'ordine, al sestetto del paese ospitante (ore 15.15), Thailandia (ore 18) e Brasile (ore 18). La final eight è in programma dal 24 al 28 a Macao. CASAGRANDE TOP SCORER - La vittoria contro le padrone di casa porta in buona parte la firma della top scorer Carolina Costagrande, ben coadiuvata dalla solita e affidabile Serena  Ortolani. In evidenza ancora Lucia Bosetti che appare in buone condizioni di forma. Nonostante la Polonia abbia giocato un secondo e terzo set ben impostati, le ragazze azzurre trovano la forza di non farsi abbattere. Un grande aiuto arriva dal servizio e in parte dal muro, due fondamentali che in questo avvio di stagione fanno la differenza. Anche nel terzo match Barbolini propone lo stesso sestetto che appare abbastanza equilibrato e dà garanzie anche per il futuro. REGIA DELLA RONDON - In campo la regia affidata alla Rondon, Ortolani opposta, Guiggi e Arrighetti al centro, Costagrande e Bosetti di banda, Cardullo libero. Nel primo set l'Italia non lascia scampo alla Polonia. Le nostre avversarie ricevono male e la battuta fa sfraceli. Il 7-0 di partenza lancia è un segnale concreto di come finirà la prima frazione. In poco tempo le azzurre sbrigano la pratica e con sei punto arrivati dal servizio chiudono 25-12. Incredibile metamorfosi nel secondo parziale. Scompare per un tratto la bella e sicura Italia con un inizio troppo incerto in difesa. Poi la squadra cammina a corrente alterna fino a un finale punto a punto, prima di cedere 25-21. TERZO SET - Nel terzo set fuori la Guiggi, per dolori addominali, e dentro al Crisanti. Questo è il momento della gara più combattuto ed equilibrato. Buona la reazione delle ragazze guidate da Barbolini anche durante la fasi negative e finale vinto ai vantaggi 26-24. L'ultimo set vede l'Italia più ottimista e capace di sfruttare al meglio l'entusiasmo dell'ultimo parziale vinto. Facile successo finale con 25-14 e predominio netto in tutti i fondamentali. BARBOLINI: "OTTIMA PARTITA" - "Anche con la Polonia  -  commenta Barbolini  -  abbiamo fatto una buona partita. Dominato il primo set, poi loro hanno reagito e ci hanno reso la vita dura nel terzo che abbiamo comunque vinto con merito. Tre partite e tre vittorie importanti per il prosieguo della manifestazione". COSA E' EMERSO NELLA 3 GIORNI - La tre giorni, con avversarie molto diverse tra loro, ha offerto spunti interessanti al ct Barbolini. Dal match contro la Repubblica Dominicana, squadra tosta e aggressiva, al facile successo contro le Argentine, di sicuro le più deboli e alla prima partecipazione al torneo. Proprio contro le sudamericane si sono viste in campo le tre centrali, modulo abbandonato dopo il ko nel secondo set per tornare allo schieramento tradizionale. Per il prossimo fine settimana due sostituzioni con Anzanello e Del Core al posto di Guiggi e Cardullo. AZZURRI A RADUNO - Intanto la nazionale maschile si raduna nuovamente stasera a Concorezzo per proseguire la preparazione ai Campionati Europei. Il ct Mauro Berruto questa settimana ha convocato sedici atleti: i palleggiatori Travica e Boninfante, gli opposti Lasko e Sabbi, i centrali, Mastrangelo, Buti, Birarelli e Barone, gli schiacciatori Della Lunga, Kovar, Maruotti, Parodi, Savani, Zaytsev, i liberi Bari e Giovi. Il collegiale in programma a Monza si concluderà venerdì prossimo. Leggi i commenti I commenti dei lettori 
Aggressione omofoba a Latina. Un ragazzo di 26 anni ha denunciato di essere stato insultato e picchiato da due rumeni, molto giovani (17/18 anni di età), mentre si trovava in compagnia di due amici. Sul posto è intervenuta la polizia, che, a breve, mostrerà alla vittima dell'aggressione alcune foto segnaletiche. I fatti risalgono alle 22 di sabato sera. Giovanni Gioia, truccatore e Drag Queen, si trovava nei pressi della centralissima piazza del Popolo, quando è stato preso di mira da due ragazzini romeni. "Erano giovanissimi, penso anche minorenni. Mi hanno chiamato 'frocio' e 'ricchione di merda', e mi hanno anche tirato contro delle pietre", racconta Giovanni. Visto che in quel momento si trovava in una zona buia, non ha reagito, e ha preferito andare in una vicina pizzeria, dove aveva programmato di passare la serata. Ma i due romeni, che forse lo avevano seguito, non gli hanno dato pace. "Pochi minuti dopo essermi seduto, mi hanno colpito alle spalle con un cazzotto, facendomi cadere - spiega ancora - Il secondo cazzotto sono riuscito ad evitarlo". L'intervento degli altri clienti del ristorante ha messo in fuga i due. Giovanni ha deciso di sporgere denuncia e, quando i due saranno stati individuati, potrebbe anche avviare una causa per il risarcimento dei danni. Medicato dal personale sanitario, la prognosi, di cinque giorni, parla di una "contusione alla regione zigomatica sinistra, escoriazione muscosa labiale superiore, dolorabilità ai muscoli del collo, piccola frattura all'incisivo destro". "E' importante denunciare queste violenze - spiega Andrea Berardicurti, segretario politico del Mario Mieli, che ha raccolto la segnalazione - perché bisogna far venire a galla gli episodi di omofobia". Casi che vengono denunciati anche alla Rainbow Line, la linea di assistenza istituita un mese fa dal Mieli (800/110611): "Gran parte delle segnalazioni che ci arrivano - spiega Berardicuri - provengono spesso dalle province. E non parlo solo di casi di violenza, come questo, ma anche di discriminazioni quotidiane". 
ROMA - Ci dev'essere una qualche maledizione. Tanto bella e appassionante, tanto aggredita e percossa dall'imbecillità umana. Forse è questo il destino della Maratona dles Dolomites: la regina delle gran fondo deve fari i conti anche quest'anno con il solito codazzo delle positività ai controlli antidoping (e per fortuna che gli organizzatori non si tirano indietro davanti al flagello della farmacia proibita). Tre positivi su soli dodici controlli nella ultima edizione  disputata circa un mese fa. Il venticinque per cento. Numeri troppo piccoli per basarci una statistica attendibile, ma comunque indicativi di tendenze e di abitudini dure a morire. LA MASCHERA DELLA NON NEGATIVITA' - Per ora si parla di "non negatività" per la vincitrice del "lungo" femminile, per il vincitore del "medio" maschile e per il quarto classificato del "lungo" maschile. Atleti di primo livello, segnale che la madre dei kamikaze è sempre incinta, per dirla con un vecchio proverbio, perché oggi come oggi, doparsi anche in queste manifestazioni comporta rischi assoluti. LA LEZIONE MACCANTI - Già l'anno scorso ci fu il caso di Michele Maccanti, denunciato da "Repubblica", un ex professionista positivo all'epo un mese prima ma che riuscì in qualche modo a prendere parte e a vincere la manifestazione, salvo poi essere declassato. E da quella brutta esperienza nata soprattutto dalla mancanza di informazioni tempestive, era sorta la Five Star League , l'associazione delle cinque più grandi gran fondo nostrane Maratona Dles Dolomites, Nove Colli di Cesenatico, Felice Gimondi di Bergamo, Sportful Dolomiti Race di Feltre e Pinarello Cycling Marathon di Treviso per mettere in campo controlli più accurati, a sorpresa e perfino una sorta di "passaporto biologico", con i dati ematici degli atleti raccolti nel tempo. Una prassi obbligatoria per i partecipanti di alto livello che, però, sembra sia stata elusa da una decina di ciclisti di prima fascia all'ultima Maratona. EMERGERE A TUTTTI I COSTI - Ma l'assurda ansia di emergere con tutti i mezzi, leciti e non, in una manifestazione il cui spirito dovrebbe essere del tutto "turistico" e amatoriale, ha spinto a inventare trucchi di ogni genere, anche ricorrendo a dorsali contraffatti e èartecipazioni sotto falso nome. E' la filosofia del "furbo" o "furbetto", imperante da noi con illuminanti esempi anche in altri e più importanti settori, a cominciare dalla politica. I NON NEGATIVI" - La belga Eva Van Den Brande, vincitrice sul tracciato lungo ( 138 km , 4.190 metri di dislivello in 5h8'21" alla media più che rispe"ttabile di 26,851 kmh) è il caso più clamoroso: "non negativa" ad un glucocorticosteroide (anabolizzante). Ma anche sulla seconda, Barbara Lancioni, arrivata ben sette minuti dopo la belga, gravano altri sospetti. E cioè di essersi fatta "aiutare" in modo antisportivo dai componenti della sua squadra, la Team Sintesi Cicli Copparo che sono stati convocanti in massa dalla Procura delle Federciclismo per appurare e approfondire il caso. Parimenti "non negativi" il lucchese Marco Madrigali, vincitore del percorso medio e il fiorentino Matteo Becconcini, quarto sul tracciato lungo. Cortisonici, anabolizzanti, sospetto uso di epo: questo emergerebbe dai vari test, che sono attesi adesso alle controanalisi di garanzia per gli atleti. Se la "non negatività" sarà confermata scatteranno pesanti squalifiche: minimo due anni e soprattutto l'esclusione in futuro dalle 5 gran fondo "Five Star". ORGANIZZATORI DELUSI - Gli organizzatori della Maratona schiumano rabbia per l'insulto subito. L'ennesimo, che rischia di vanificare tanti sforzi per avere il massimo della pulizia nella "regina" delle gran fondo. Inaspriranno ancora di più la lotta al doping e ai soliti furbetti: il segnale è chiaro. "Una strategia assolutamente non rinunciabile", dice Michil Costa , deus ex macchina della manifestazione. Ma intanto, per colpa di pochi imbecilli, viene danneggiata l'immagine di tutto uno sport che potrebbe in queste occasioni vivere la dimensione più bella e popolare. In Francia da anni esistono gran fondo senza classifiche. Non ci sono vincitori né vinti. E dunque la spinta a ricorrere alla farmacia proibita e ai soliti ignobili trucchi è quanto meno minore (come già detto la madre degli imbecilli è sempre incinta...). Si potrebbe seguire questa strada anche da noi e forse anche i quasi diecimila partecipanti alla Maratona dles Dolomites avrebbero tutta la gioia e la soddisfazione di vivere un'esprienza indimenticabile in uno scenario, quello delle Dolomiti (Patrimonio dell'Unesco) assolutamente unico senza code velenose. Leggi i commenti I commenti dei lettori 
ROMA - Attuare rapidamente, con un varo Parlamentare "entro la fine di settembre", le misure d'emergenza varate per riequilibrare i conti pubblici alla luce della crisi in corso sui mercati. E' il messaggio che il presidente francese, Nicolas Sarkozy, e il cancelliere tedesco, Angela Merkel lanciano a Italia e Spagna in una dichiarazione comune a poche ore dalla riapertura dei mercati e in una serata cruciale di concitate riunioni della Bce e del G7. I leader di Germania e Francia nella dichiarazione sottolineano di aver "accolto favorevolmente le decisioni prese da Italia e Spagna" per il riequilibrio dei loro conti pubblici e rimarcano "che un'attuazione rapida e completa delle misure annunciate è essenziale per ridare fiducia ai mercati". La presa di posizione di Merkel e Sarkozy ha spianato la strada all'annuncio arrivato in serata dalla Banca centrale europea dopo una conference call del direttivo. "Risponderemo in modo deciso sui mercati", hanno promesso i governatori delle 17 banche centrali dell'eurozona, aggiungendo di "aver esaminato attentamente" la posizione dell'Italia e di "aver tenuto conto alle posizioni di Francia e Germania". Parole che nella sostanza sembrano confermare l'acquisto su vasta scala di bond italiani e spagnoli, come anticipato oggi dal Wall Street Journal . Una mossa con la quale si cercherebbe di mettere in sicurezza il debito pubblico italiano e arginare la crisi dell'euro. Berlino, come è noto, è sempre stata contraria a un intervento diretto dell'istituto di Francoforte, ma con il riconoscimento per gli sforzi compiuti da Roma e Madrid avvenuto ieri sembra aver ammorbidito la sua posizione. Alla fine di una domenica vissuta con crescente ansia per quella che sarà la reazione dei mercati internazionali al taglio del rating del debito Usa decisa sabato da Standard & Poors, la Germania sembra infatti essersi risolta ad esporsi in maniera più decisa nella difesa della credibilità italiana e quindi della sopravvivenza della moneta unica. Al prezzo, però, di quell'accelerazione nell'adozione delle misure di  risanamento italiane richiesto nel comunicato congiunto. Un "pressing"  che lo stesso Berlusconi avrebbe finito per accettare dopo numerosi  contatti telefonici tra villa Certosa e le principali capitali europee,  Berlino e Parigi innanzitutto. Nella nota congiunta, la Merkel ha anche ribadito che il fondo europeo 'salva stati' Efsf "sarà rafforzato" e che in base all'accordo del 21 luglio sarà la Bce a constatare l'esistenza di una situazione eccezionale sui mercati finanziari e dei rischi per la stabilità finanziaria sulla base di una decisione presa di comune accordo da parte degli stati membri. La crisi del debito pubblico dell'eurozona è però solo uno dei corni del problema. L'altro è ovviamente la situazione degli Stati Uniti. Tabto che i ministri delle Finanze del G7 si sono riuniti nella notte in conference call e che ha stabvilito di "iniettare nei mercati tutta la liquidità necessaria  e di contrastare la volatilità dei cambi. Questo ha detto il ministro giapponese Yoshihiko Noda poco tempo prima dell'apertura della Borsa di Tokyo nel tentativo evidente di evitare alle Borse di tutto il mondo un altro giorno nero. 
Insultato e picchiato da una coppia di ragazzini rumeni, presumibilmente minorenni, che lo ha aggredito ieri sera in strada, a Latina. Una violenza che ha procurato a Giovanni Gioia, questo il nome della vittima dell'ennesimo caso di omofobia, una frattura al dente, oltre ad escoriazioni e ad una contusione allo zigomo. Ma gli aggressori potrebbero avere le ore contate: il ragazzo ha, infatti, intenzione di sporgere denuncia, mentre la polizia del capoluogo pontino gli mostrerà a breve le foto segnaletiche di alcuni giovani con precedenti penali,  tra i quali ci potrebbero essere anche i due rumeni (già riconosciuti da una persona che ha assistito all'aggressione). "Mi trovavo in piazza del Popolo, intorno alle 21.30, con una coppia di amici  -  racconta Giovanni, 26 anni, truccatore e Drag Queen -  Dopo aver preso un caffè al bar, abbiamo iniziato ad incamminarci verso una pizzeria, che si trova nei pressi della chiesa di Santa Maria Goretti". E' allora che i tre vengono individuati e presi di mira dai due rumeni, molto giovani, sui 17/18 anni di età: "Non stavamo facendo nulla di particolare, io non ero neanche vestito in maniera appariscente. All'improvviso e senza alcun motivo, hanno raccolto delle pietre, e me le hanno tirate contro, urlando insulti come 'frocio' e 'ricchione di merda'". Giovanni decide, insieme agli amici, di non reagire, anche perché in quel preciso momento si trovavano in una zona abbastanza buia, e senza attività commerciali: "Abbiamo accelerato il passo, fino a non vederli più. A quel punto iniziamo a credere che la cosa sia finita là". Pochi minuti dopo, raggiungono la pizzeria dove avevano programmato di passare la serata. "Ci siamo seduti fuori, in mezzo alla gente, e la cameriera è venuta a prendere le nostre ordinazioni", racconta Giovanni . E' una questione di minuti. I rumeni li hanno visti seduti, forse li hanno anche seguiti. Uno dei due si avvicina a Giovanni e lo assale alle spalle, dandogli un pugno in faccia e stordendolo. "Me ne ha anche sferrato un secondo  -  spiega la vittima  -  ma sono riuscito ad evitarlo. Sono caduto all'indietro, ma per fortuna la gente, a quel punto, si è alzata e ha cercato di bloccare i rumeni". I due, però, riescono a fuggire, anche se tra i presenti qualcuno ha riferito di averne riconosciuto uno. "Il mio amico ha chiamato la polizia e un'ambulanza  -  racconta Giovanni, che è ancora dolorante  -  Gli agenti mi hanno invitato a recarmi oggi in commissariato, a visionare delle foto di ragazzi che frequentano la piazza e che hanno precedenti penali". Giovanni ha comunque intenzione di sporgere denuncia, e valuterà, una volta individuati i due ragazzi, se procedere con una causa civile di risarcimento danni. Medicato dal personale sanitario, la prognosi, di cinque giorni, parla di una "contusione alla regione zigomatica sinistra, escoriazione muscosa labiale superiore, dolorabilità ai muscoli del collo, piccola frattura all'incisivo destro". A raccogliere la segnalazione, ieri sera, è stato Andrea Berardicurti, segretario politico del circolo di cultura omosessuale Mario Mieli, che ha attivato la Rainbow Line (800/110611), per assistere le vittime di casi di omofobia: "Gran parte delle segnalazioni che ci arrivano  -  spiega  -  provengono dalle province. E non parlo solo di casi di violenza, come questo, ma anche di discriminazioni". Relativamente all'aggressione di ieri, Berardicurti dice che si tratta di una dinamica "consolidata": "Ad agire è spesso il branco, comunque almeno due persone, che si sentono più forti. L'età non conta, è il gruppo a renderli così aggressivi". "Giovanni è stato bravo, perché non ha risposto alle provocazioni:  i tre si trovavano in una zona buia, e se lo avessero fatto, probabilmente le cose sarebbero andate peggio". L'importante, osserva il segretario del Mieli, è "sporgere denuncia, sempre, anche quando viene presentata contro ignoti: è l'unico modo per far venire a galla questi casi di omofobia e perseguire i responsabili delle violenze". 
Si è impiccato con la t-shirt allo spioncino della porta della camera di sicurezza nella caserma dei carabinieri di Pontremoli, in provincia di Massa Carrara. L’uomo, un operaio rumeno di 28 anni, era stato arrestato stamani per sequestro di persona dopo l’ennesimo litigio con la moglie, una connazionale, che da tempo minacciava la separazione. Ma lui, nonostante avesse un’amante che, in passato, è stata denunciata dalla moglie per minacce, alla separazione aveva sempre detto di no. Con la forza. Stamani l’ennesimo litigio. Un copione che si ripeteva da tempo, qualche volta anche davanti alla bambina di quattro anni, lui spesso ubriaco. La moglie è uscita presto di casa per il suo turno lavorativo domenicale, l’uomo - che la stava aspettando - l’ha trascinata con sé in riva al torrente Verde. Qui, come già aveva fatto più volte, l’ha picchiata, dicendole che l’avrebbe uccisa, e poi si sarebbe suicidato. E qui sono intervenuti i carabinieri, che stavano tenendo sott’occhio il rumeno da tempo, e che hanno trovato la moglie con numerose ecchimosi sul corpo. In attesa di essere portato al carcere di Massa, l’uomo è stato rinchiuso in una camera di sicurezza nella caserma di Pontremoli. Indossava solo calzini corti, boxer, scarpe senza lacci. E una t-shirt, che ha utilizzato per impiccarsi legandola a un ferro sporgente dallo spioncino della porta, ad un metro e sessanta da terra. Nonostante l’uomo fosse alto un metro e ottanta, gli è bastato sedersi sul pavimento per bloccare l’afflusso del sangue al cervello e provocare l’asfissia. In gergo, si chiama impiccamento anomalo, perché i piedi toccano terra. Sono bastati tre, quattro minuti, e il suicidio si è compiuto. In silenzio perfetto, dicono i carabinieri di Pontremoli, nessuno si era accorto di niente. Il cadavere è stato scoperto da un controllo di routine. 
Il cadavere di un uomo di 61 anni, romano, è stato trovato sui binari ferroviari della linea Roma-Velletri, al chilometro 33.100. Secondo quanto si è appreso, l'anziano aveva problemi psichici e si era allontanato da casa. La salma è a disposizione delle autorità giudiziaria e sulla vicenda indaga il commissariato di Genzano. 
