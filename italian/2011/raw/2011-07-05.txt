MILANO - Doppio compleanno con il botto per Amplifon e Campari.  Le due società hanno compiuto il primo decennio a Piazza Affari (il 27 giugno la  prima, domani Campari) con un risultato borsistico di tutto rispetto, in  entrambi i casi. Partiamo da Amplifon: rispetto alla quotazione, il titolo è  quasi raddoppiato, passando da 2,4 a 4,3 euro (più 80,6%). Lontani dai massimi -  raggiunti nel 2006 - ma lontani anche dal prezzo iniziale. Ancor più trionfale il decennale di Campari. La società delle  bevende oggi ha chiuso a 5,8 euro, massimo storico in Borsa e in decisa crescita  rispetto agli 1,55 euro di prezzo rettificato di Ipo (migliore matricola del  2001). Nello stesso arco di tempo la società ha quasi triplicato le vendite e i  margini di redditività. per Amplifon invece il fatturato nel decennio è  cresciuto del 96%. In entrambi i casi, i due gruppi hanno fatto meglio del loro  indice di riferimento. Amplifon ha chiuso il 2010 con un rapporto tra Mol e ricavi del  13,75% e una posizione finanziaria netta di 381 milioni; più grandi i numeri -  ma anche i profitti - della Campari, che nel bilancio annuale aveva una  redditività (Mol/ricavi) pari al 25% e una posizione finanziaria netta di 676  milioni di euro. Bilancio positivo non solo a dieci anni, ma anche ad un anno:  la Campari negli ultimi dodici mesi ha guadagnato il 44% rispetto a un più 6,31%  dell’indice Ftse Mib. Anche Amplifon ha battuto nettamente l’indice, in questo  caso il Ftse All Share, che è salito del 6,9% contro un rialzo del 19,67% della  società produttrice di apparecchi acustici. Un settore con meno glamour e meno  margini rispetto a Campari, ma con forti potenzialità se si pensa che il 10%  della popolazione dei paesi industrializzati ha problemi di udito. 
Il rivestire una carica che comporta determinati obblighi  -   verso terzi, o di carattere generale  -  mentre si è al tempo stesso portatori di interessi personali che potenzialmente confliggono con quelli (ad esempio, un giudice che debba giudicare un proprio  familiare; o un legale rappresentante che abbia interessi concorrenti a quelli del rappresentato; o un controllore che sia anche controllato). In politica, è il caso di chi, rivestendo cariche pubbliche  -  e dovendo quindi perseguire l'interesse generale con imparzialità  - , è anche titolare di interessi particolari, legittimi o non legittimi che siano, che possono essere favoriti dalla sua posizione pubblica. Il conflitto d'interessi è una situazione oggettiva, che prescinde dalla effettiva attuazione  di comportamenti che producano vantaggi personali  a chi li compie.  Il conflitto d'interessi è però da rimuovere in via preventiva  -  con provvedimenti che sanciscano a priori l'incompatibilità (o il divieto d'accumulo) fra determinate cariche pubbliche e determinate posizioni private o professionali (ad esempio, il passaggio in politica di membri della magistratura, o di persone che siano titolari di concessioni pubbliche), o determinate circostanze  -   perché, quando esiste un conflitto d'interessi potenziale, è pressoché automatico che divenga attuale: che cioè da 'conflitto', quale è per chi intende correttamente separare il pubblico dal privato,  divenga una convergenza sistematica dell'intereresse privato col pubblico, una utilizzazione delle norme generali per favorire un caso particolare.  Esempi di conflitti d'interessi in atto sono l'utilizzazione di alte funzioni legislative o esecutive per modificare le leggi  in base alla quale si è stati imputati di un reato, o per produrre norme procedurali favorevoli alla propria situazione giudiziaria;   o il legiferare in modo tale da trarre, dalle nuove norme, vantaggi imprenditoriali, economici o fiscali, per sé o per i propri parenti e amici. In Italia la Costituzione (artt. 65 e 66) prevede che il Parlamento valuti l'eleggibilità dei suoi membri anche in relazione al conflitto d'interessi. La legge attualmente vigente (la "legge Frattini" del 2004) non presenta però un sufficiente grado di radicalità, perché punisce il conflitto d'interessi in atto (quando un'azione che favorisce un privato lede l'interesse pubblico), ma non lo previene, non dichiarando ineleggibile chi si trova in conflitto d'interessi e limitandosi ad affidare il patrimonio a persone di fiducia (anche parenti) quando il proprietario sia titolare di cariche politiche (una soluzione più debole del cosiddetto blind trust, o fondo cieco in cui far confluire i beni del politico, in vigore in altri Paesi). Nel caso di Berlusconi  -  di cui il parlamento ha sempre sancito l'eleggibilità  -   il conflitto d'interessi si manifesta a livello economico nella sua posizione di massimo imprenditore italiano delle televisioni commerciali e al contempo di leader del partito di maggioranza che controlla il Cda della Rai di Stato; e a livello politico giudiziario in una lunga serie di provvedimenti di legge volti alla difesa della sua persona dai processi penali che lo vedono imputato (prescrizione breve, processo lungo, scudo giudiziario per le alte cariche dello Stato, legittimo sospetto verso la corte giudicante, legittimo impedimento ecc.), a cui si è aggiunto il tentato stravolgimento del processo civile con l'introduzione di una norma che avrebbe consentito a chi deve pagare una rilevante ammenda (com'è il caso di Fininvest verso la Cir, per la vicenda Mondadori) di attendere che la sentenza passasse il vaglio della Cassazione. Benché per ora la norma sia caduta, questo legiferare in causa propria è l'estrema manifestazione di quella confusione radicale fra pubblico e privato  che è l'essenza del conflitto d'interessi. 
La frontiera del car rental in America? Appartiene ai privati. Almeno è questa l'ipotesi su cui puntano le stratup californiane - ben 4 nelle ultime settimane - che hanno fatto dell'affitto automobilistico peer-to-peer il loro cavallo di battaglia. " E non solo perché si tratta di un nuovo modello di business, ma anche perché è in linea con le ultimissime tendenze ambientaliste secondo le quali non solo bisogna riciclare e riutilizzare ma anche eliminare nuovi consumi", ha dichiarato Shelby Clark, fondatore Chief Community Officer della RelayRides, una startup car-rental peer-to-peer di Potrero Hill-un quartiere di San Francisco-che giusto a Giugno ha realizzato una first offering per investitori private che gli ha fruttato 5 milioni di dollari e alla quale hanno partecipato anche Google Venture e la August Capital. "E che c'è di meglio per ridurre la congestione che utilizzare le macchine private che se ne stanno parcheggiate tutto il giorno. Affittandole non solo si riduce e (potenzialmente) il numero di quelle che circolano ogni giorno ma si riduce anche l'impatto ambientale delle machine in affitto", ha concluso Clark. La RileyRides partita da Cambridge in Massachusetts nel 2010 oggi conta uffici anche a San Francisco. La JustShareIt, un'altra del novero delle peer-to-peer, alla quale si aderisce solo per invito, offre invece macchine e motociclette in affitto a San Francisco e Los Angeles, mentre la GetAround, di sicuro quella col parco automobilistico più sostanzioso (circa 1500 automobili), opera prevalentemente a San Diego. Lo scopo che le accomuna è quello di arrivare alla piena utilizzazione del parco automobilistico esistente oggi negli USA-circa 250 milioni di autoveicoli-di cui la stragrande maggioranza correntemente trascorre una media 22 ore al giorno parcheggiato, permettendo ai privati di affittare la propria macchina-quando non la utilizzano - ad altri privati che non vogliono rivolgersi a compagnie del rent-a-car tradizionale. Così una Subaru oggi a San Francisco può essere affittata per 4 o 5 dollari l'ora mentre una Prius-veicolo ibrido-può anche arrivare a 50 dollari l'ora. L'affitto include la benzina, l'assicurazione e la manutenzione del veicolo, nel senso che il proprietario si impegna a mantenere il veicolo in ottimo stato di funzionamento. Le prenotazioni che vengono effettuate o sul web o utilizzando il telefonino possono essere realizzate direttamente da tutti gli iscritti al network, e si perché di social networkings si tratta pure in questo caso. Completate utilizzando una scheda o un codice ricevuto via mobile, le transazioni sono rese possibili dall'ibridizzazione delle ultime tecnologie RFID, con quelle GPS e i nuovi sviluppi in fatto di gestione dei social network. La macchina munita d'una serratura elettronica a tempo si aprirà infatti solo digitando all'ora prestabilita il codice ricevuto da un computer centrale. Una volta scaduto il tempo dell'affitto il veicolo, dopo un preavviso di sicurezza, viene spento automaticamente dal computer e rientra nel novero di quelli affittabili. Secondo dati diffusi da RileyRides, ogni ora a San Francisco per strada ci sarebbero una cinquantina di autoveicoli privati in affitto con un vantaggio enorme per l'ambiente e i propietari dei veicoli inutilizzati, che riescono nel migliore dei casi a guadagnare anche qualche migliaio di dollari l'anno. "Quanto basta a pagare l'assicurazione e la manutenzione annuale", ha affermato Caterina Rindi, una piccola commerciante di San Francisco che usa il peer-to-peer car sharing per distribuire i suoi prodotti, "Ma tanto non lo si fa per i soldi ma per l'idea, per rinforzare il principio dell'economia comunitaria e contribuire alla salvaguardia dell'ambiente". 
CREMONA - Prosegue il doppio binario degli interrogatori per il nuovo scandalo scommese. Da una parte l'inchiesta penale da parte della procura di Cremona, dall'altra quella della procura federale della Federcalcio. Nella città lombarda oggi è stata la volta del commercialista Manlio Bruni, secondo il quale Beppe Signori non avrebbe commesse alcun illecito. L'ex calciatore sarà ascoltato invece giovedì dal procuratore federale Palazzi. "SCOMMESSE SU UNA SOLA PARTITA" - Per gli inquirenti, quella dei bolognesi sarebbe stata "un'attività che si perde nel tempo", ipotesi negata da Bruni. Il commercialista ha confermato che furono due gli incontri nello studio bolognese, quello del 15 marzo e quello di fine marzo, a cui partecipò anche Signori, circostanza negata da Beppegol. "Ero il commercialista di Signori, ma non ho nessun rancore - ha detto Bruni - Il gruppo dei bolognesi ha scommesso su una partita sola, Inter-Lecce, e lo ha fatto dopo voci di una combine che poi non c'è stata. E su Atalanta-Piacenza e Benevento-Pisa, combinate secondo l'accusa, noi non abbiamo giocato. Si è svolto tutto nell'arco di tre giorni e io ero all'estero. Per noi la cosa si ferma qui". "SIGNORI NON HA COMMESSO ILLECITI" - Nella casa di Signori è stato sequestrato il foglio con la lista delle condizioni da rispettare per le scommesse. "Non ho visto quello che c'era scritto, ma a Signori è stato proposto un affare e lui non ha accettato. Signori non ha commesso alcun illecito". Intanto, il procuratore di Cremona Di Martino ha dato parere favorevole sia all'istanza del legale di Bruni (revoca dell'obbligo di firma) sia alle istanze dei difensori del dentista Marco Pirani e del portiere della Cremonese e poi del Benevento Marco Paoloni (revocare gli arresti domiciliari). Domani è attesa la decisione del gip Guido Salvini. GIOVEDI' SIGNORI DA PALAZZI - Nel frattempo a Roma secondo round di interrogatori presso gli uffici della Procura Federale della Figc. Sotto la lente, soprattutto, Ascoli e Cremonese. Assente Palazzi, a mettere sotto torchio Alex Pederzoli, giocatore bianconero coinvolto nell'inchiesta di Cremona per alcune telefonate dirette con Pirani, sono stati i suoi vice che lo hanno ascoltato per quasi quattro ore. Ma oggi è stato anche il giorno di Sandro Turotti, direttore generale della Cremonese, che il 10 dicembre dell'anno scorso sporse formale querela per l'avvelenamento subito dai giocatori della sua squadra, dando di fatto il via all'indagine della Procura di Cremona. Domani il pool di Palazzi si trasferirà per andare ad interrogare iorgio Buffone, Marco Paoloni, Gianfranco Parlato, tutti agli arresti domiciliari. Poi giovedì, a Roma, sarà il turno di Beppe Signori. Leggi i commenti I commenti dei lettori 
Un anno fa, in questi giorni, lo Scottish Open di golf. "Dal 1972 una delle competizioni dello European Tour con la borsa più ricca, nella splendida cornice del Loch Lomond. Un panorama davvero affascinante, tra boschi e laghi immersi nelle brume, dai quali ti aspetti di vedere sbucare a ogni momento mostri mitologici come quello di Lochness". Un anno fa Edoardo Molinari detto "Dodo" entrava definitivamente in una nuova dimensione: "Con quella vittoria mi sono convinto di poter stare nel mondo dei grandi senza sfigurare, sapendo giocare le mie carte". Dopo quelle giornata arrivarono la vittoria in un altro torneo scozzese, il Johnnie Walker Championship, la convocazione nel team europeo della Ryder Cup e la vittoria in Galles (insieme al fratello Francesco) contro gli americani. Un anno dopo quel successo simbolico è uscito "18 buche" di Edoardo Molinari (Add editore, 160 pagine, 16 euro), un libro ricco di aneddoti sul più anziano dei fratelli torinesi che sono diventati popolarissimi nel mondo del golf, osannati alla Ryder Cup con un coro a loro dedicato. È un racconto agile e intenso che parte dai ricordi del bambino che vede nel golf "solo un gioco con tanto di gelato a fine giornata", ma sogna di "correre su un prato con una maglia bianconera addosso". "Le volte che alzavo la testa dai libri andavo con lo sguardo a cercare conforto nelle facce appese alle pareti, Roberto Baggio poi il grande e unico capitano Alessandro Del Piero". Le sfide sempre più accese col fratello "Chicco", "una partita che dura da quasi trent'anni, prima con i soldatini, le palline di gomma e i camion arancioni". Il talento che tarda ad uscir fuori ("Quando avevo quindici anni molti erano più bravi di me"), la maturazione più rapida di Francesco ("Per lui provavo una sana invidia"). Mai una vittoria, poi finalmente Edoardo rompe il ghiaccio non nella sua Torino, ma in Inghilterra, in un torneo under 16: "Non potevo crederci, la mia prima vittoria, per di più in formato export!". La vita di Molinari si decide in poche giornate nell'estate 2005: potrebbe finire a fare il golfista della domenica, ma invece parte per gli Usa dove giocherà lo Us Amateur: "Quando presi l'auto a noleggio all'aeroporto il pensiero che mi girava in testa era soltanto uno: "È arrivato il momento di dimostrare quanto vali"". E al termine di selezioni massacranti, "Dodo" vincerà - primo europeo dal 1911 - quel torneo che in passato era stato di Jack Nicklaus e Tiger Woods, guadagnandosi l'accesso al golf dei campioni, fino ad arrivare alla storica vittoria nella Coppa del mondo in Cina accanto a Francesco, e ai successi dello scorso anno. Ed ogni volta che va in campo, il pensiero è sempre lo stesso: "Nelle prime 9 buche metti alla prova le speranze di fare un punteggio incredibile. Poi, diventi grande: è nelle seconde 9 buche che tutto si decide, sono possibili tanto grandi recuperi quanto disastri imprevedibili. L'obiettivo è sempre quello di realizzare i sogni che si avevano. È la vita di tutti, anche la mia". 
ROMA - Piccoli maghi crescono e ora si trovano ad affrontare i problemi della vita. A pochi giorni dall'uscita dell'ultimo film della saga, Harry Potter e i doni della morte - parte II , presentato in anteprima mondiale a Londra. Dopo aver impersonato per più di un decennio gli stessi personaggi, i tre protagonisti della saga cinematografica di Harry Potter sembrano non desiderare altro che staccarsi da quei ruoli. Daniel Radcliffe, Rupert Grint e Emma Watson, ovvero Harry, Ron e Hermione, iniziano la loro nuova carriera da attori a tutto tondo, mentre fronteggiano i tipici problemi delle star - dalla perdita di privacy all'alcolismo. TRAILER Harry Potter e i doni della morte - parte II FOTO Daniel, che compie 22 anni il 23 luglio, si gode il successo di critica e di pubblico che sta ottenendo a Broadway con il musical How to Succeed in Business Without Really Trying , candidato a 11 Tony Awards. Il suo ritorno al cinema, dopo Harry Potter , sarà ancora per un film fantasy, anche se in versione thriller-horror. In The woman in black di James Watkins, interpreta un giovane avvocato che in un remoto villaggio deve confrontarsi con il fantasma di una donna in cerca di vendetta. "Ho sempre pensato che finché i registi e i direttori di casting non mi vedranno solo come Harry Potter sarò a posto", ha spiegato Radcliffe. "Mi hanno dato grande fiducia e ho con loro un grosso debito". Emma Watson, 21 anni, diventata ormai un'icona della moda britannica, bersagliata come Radcliffe dai paparazzi, sarà invece di nuovo sul grande schermo già a novembre con My Week with Marilyn di Simon Curtis. Con un cast stellare che comprende Michelle Williams nei panni della Monroe e Kenneth Branagh in quelli di Laurence Olivier. La pellicola è basata sul soggiorno a Londra nel 1956 della diva delle dive. La Watson inoltre ha da poco finito le riprese dell'indie The Perks of Being a Wallflower diretto da Stephen Chbosky. Coprodotto da John Malkovich, il dramma racconta la storia di Charlie (interpretato da Johnny Simmons, con cui secondo alcuni magazine la Watson avrebbe più di un'amicizia), adolescente con problemi mentali che deve affrontare il mondo della droga e il suicidio di due amici. "Recitare in questo film mi ha permesso di riscoprire cosa vuol dire essere un'attrice - ha detto la Watson -, perchè Hermione è molto vicina a come sono io, mentre Sam il mio personaggio nel film, è molto diversa". Il rosso Rupert 'Ron' Grint, 23 anni da compiere il 24 agosto, reduce dalla commedia Wild target , con Emily Blunt, uscita nel 2010, ha appena girato il dramma norvegese Comrade di Petter Naess, definito "un film contro la guerra", in cui interpreta un soldato britannico ribelle, aggressivo, polemico e fastidioso. "Non mi assomiglia, ma era un ruolo che non vedevo l'ora di interpretare" ha detto Grint. Che fra i tre appare, un po' come in Harry Potter , il meno dotato. 
L'AJA - Una tribunale olandese ha dato ragione alle vittime del massacro di Srebrenica e ha condannato l'Aja per aver permesso la morte di almeno tre musulmani consegnandoli alle milizie di Ratko Mladic . Giunta sedici anni dopo la strage, la sentenza di una corte d'appello, dal contenuto assolutamente inaspettato, ha affermato che i militari olandesi che avrebbero dovuto garantire la sicurezza dell'enclave sapevano cosa sarebbe accaduto ai musulmani consegnati a Mladic, perché avevano già visto la barbarie di cui era capace il generale serbo-bosniaco. Il tribunale ha accolto la richiesta di risarcimento presentata dai familiari dell'elettricista Rizo Mustafic, che assisteva il contingente olandese e perse la vita nella carneficina, e quella dell'ex interprete dei caschi blu, Hasan Nuhanovic, che nella mattanza vide uccisi il padre e il fratello. "I caschi blu olandesi dell'Onu non avrebbero dovuto consegnarli alle truppe serbo bosniache", ha spiegato un portavoce della Corte. Nel 2008 i giudici negarono ogni responsabilità del governo olandese dell'epoca nella vicenda, adducendo a motivazione che il battaglione olandese non aveva il supporto dell'aviazione e non era armato. Sei anni prima un rapporto ufficiale aveva costretto il governo alle dimissioni: vi si affermava che l'esecutivo dell'epoca e le stesse Nazioni Unite avevano organizzato una missione impossibile, con soldati mal equipaggiati e impreparati. La nuova sentenza, che stabilisce come il governo avesse il "pieno controllo" delle proprie truppe, diventa un importante precedente, vista anche la battaglia legale già avviata davanti alla Corte Suprema olandese dalle cosidette Madri di Srebrenica, ovvero le mogli e le madri degli 8.000 musulmani morti nel massacro. I caschi blu avevano il compito di garantire la sicurezza dell'area, istituita come zona protetta su mandato dell'Onu. Nel luglio del 1995 l'esercito serbo-bosniaco guidato da Mladic, ora alla sbarra al Tribunale per l'ex Jugoslavia dell'Aja, entrò nell'enclave musulmana senza incontrare alcuna resistenza. Migliaia di musulmani , da 4.000 a 5.000, furono accolti nella base olandese. Atri, dai 15.000 ai 20.000, rimasero fuori. Due giorni più tardi gli olandesi cominciarono a cacciare via i rifugiati dalla base, ubbidendo a un ordine dei serbo bosniaci. "Il battaglione" - afferma la sentenza, che riprende il contenuto di un rapporto ufficiale che costrinse il governo in carica nel 2002 a dimettersi - "è stato testimone di diversi episodi in cui i bosniaci musulmani erano stati torturati o uccisi fuori dalla base. Gli olandesi sapevano che quegli uomini avrebbero corso un grande rischio lasciando la base", Così, accadde che Rizo Mustafic, appena lasciato il compound, fu separato dalla moglie e portato via dai serbo-bosniaci. Di lui non si seppe più nulla. Ad Hasan Nuhanovic, invece, fu permesso di restare nella base, ma vide partire i suoi familiari: "Sapevo, sapevano tutti", ha spiegato in dibattimento, "che equivaleva a una condanna a morte". 
LISBONA - Il Portogallo raggiunge la Grecia. Almeno per quanto riguarda il rating, con Moody's che lo taglia a livello 'junk' (spazzatura) portandolo a 'Ba2' da 'Baa1'. L'outlook è negativo. Moody's inoltre ha tagliato il rating sul debito a breve termine da "prime-2" a "not-prime". Moody's è la prima delle tre grandi agenzie di rating a tagliare la valutazione del Portogallo a livello di junk bond. Standard & Poor's e Fitch valutano il debito portoghese bbb-, il rating più basso per il debito di livello investment. La bocciatura decisa da Moody's porta Lisbona al di sotto del livello di 'investment grade' alla luce del "crescente rischio che il Portogallo chiederà un secondo round di finanziamenti internazionali prima che possa tornare sul mercato privato - si legge nella nota dell'agenzia di rating -  e dell'aumento delle possibilità che verrà chiesta come pre-condizione la partecipazione del settore privato". Moody's mette anche in evidenza "il timore che il Portogallo non riuscirà a centrare pienamente gli obiettivi di riduzione del deficit e di stabilizzazione del debito fissati nel quadro dell'accordo con Unione europea e Fondo monetario internazionale" tenuto conto delle "straordinarie sfide che il Paese sta affrontando nel ridurre la spesa, tornare alla crescita economica e supportare il sistema finanziario". Intanto, il governo portoghese annuncia di aver abolito la golden share in tre aziende pubbliche: Galp Energia, Edp e Portugal Telecom. Si tratta di una misura prevista dal piano di austerità. La notizia del declassamento del Portogallo ha influenzato Wall Street che ha virato in negativo. 
ROMA - Né repliche né sostituti: Radio 1 non va in ferie e promette più news per l'autunno. La rete diretta da Antonio Preziosi ha presentato il palinsesto. In fede allo slogan già adottato lo scorso anno 'Aperti per ferie', Radio1 lancia la nuova striscia informativa Hallo Italia Estate . Un'ora di attualità in diretta, leggendo i quotidiani e ascoltando voci dal mondo. E non vanno in ferie neanche Radio Anch'io e Start che arriva fino alle 12 . "Vogliamo scaldare i motori per l'inverno - dice Preziosi -. Stiamo  lavorando per uno spazio morning news di tre ore, dalle 5 alle 8 del mattino. Ci saranno aggiornamenti, breaking news, approfondimenti nel segno di una vera radio all news". "E' un grande impegno, spero in tutta la collaborazione che la Rai ci può dare", ha detto Bruno Socillo, direttore della Radiofonia Rai. "La radio sta facendo quello che dovrebbe fare la tv, non andare in ferie - ha osservato il consigliere di amministrazione della Rai, Antonio Verro, alla presentazione - auspico che dalla prossima stagione la tv imiti Radio1 Rai". Oltre ad un impegno per una maggiore informazione, nel palinsesto estivo di Radio 1, non mancano dal lunedì al venerdì gli alleggerimenti Torna Gianvarietà con Gianluca Guidi (dalle 13.30 alle 14), si allarga lo spazio del pomeriggio di Baobab (dalle 15 alle 17.45 ), mentre dalle 17.45 alle 19 c'è l'appuntamento Lido Laura . A dare la sveglia ci pensa Metrò d'estate (dalle 5 alle 6 anche la domenica) con Benedicta Boccoli e Paolo Notari. Un'estate fa (dalle 7.30 alle 8 e dalle 8.35 alle 9) riprende fatti e personaggi di un anno fa. Nel fine settimana spazio alla musica con Suoni d'Estate (a cura di Radio1 Musica), ma anche a Giallo d'estate (sabato 13.30-14), Caro amico ti scrivo con Roberto Cotroneo (12.30-13.00 sabato e domenica) e Cinquanta suonati con Francesca Parisella. 
