Nuove dimissioni. È fuga dalle partecipate. Sul tavolo del sindaco è pronto il congedo volontario di Francesco Saverio Lauro, presidente di Napolipark, e dell’intero consiglio di amministrazione. La giunta di de Magistris è già al lavoro per modificare lo statuto della società nata nel 2006 per il controllo della sosta. L’obiettivo è arrivare a un amministratore unico, come è stato appena fatto per Anm (nominato Renzi Brunetti) e Metronapoli (con Alberto Ramaglia) e quindi traghettare le tre società, che si occupano di trasporti e mobilità, nel giro di pochi mesi, a una società unica, per ottimizzare costi e personale. Francesco Saverio Lauro rimette il mandato come ha appena fatto Riccardo Marone per Bagnolifutura. Anche Bruno Discepolo, presidente di Sirena-Città storica, comincia a smantellare l’ufficio. E sono tre. È una vera e propria fuga. I presidenti delle partecipate fanno un passo indietro prima di essere silurati. Lo spoil system non risparmia nessuno. Anche perché paradossalmente Lauro era stato fortemente voluto proprio da Riccardo Realfonzo (assessore al Bilancio che sta curando il riassetto delle partecipate) quando era assessore nella giunta Iervolino. Il sindaco vuole fare piazza pulita del passato. L’impegno era stato preso in campagna elettorale e va avanti secondo un programma preciso e con i tempi stretti. Nel cronoprogramma di rivoluzione delle società partecipate ai primi posti anche la Elpis, per cui è stato appena approvato il nuovo statuto che da azienda mista la trasforma in società comunale al cento per cento. Alla maratona organizzativa della giunta de Magistris si intrecciano le indagini della Procura. Napoli sociale, Napolipark, Napoli Servizi, Anm: sono tutte nel mirino della Procura. Da due giorni la polizia municipale passa in rassegna l’ufficio case: l’inchiesta è sulla “parentopoli” di Napolisociale ed è vicina alla chiusura. L’indagine è partita con un esposto per assunzioni di decine di parenti dei tre sindacati. Intanto è stata convocata l’assemblea della Napolisociale per nominare il nuovo consiglio di amministrazione, che sarà composto sempre da tre consiglieri. Per fine anno gli obiettivi del sindaco sono tre: azzerare e ricostituire i cda di Sirena, Napolipark ed Elpis. In primavera toccherà a Bagnolifutura. Tutte le società sono sotto esame. Al cda di Napoliservizi (azienda interamente di Palazzo San Giacomo) oggi il Comune chiede di fare luce sull’erogazione dei superminimi e sul licenziamento recente denunciato dai lavoratori come irregolare. Sarebbe stato licenziato il dipendente ritenuto responsabile di aver fatto filtrare la notizia sull’aumento in stipendio per tredici funzionari. A Napoliservizi sono contestate anche spese fuori bilancio per oltre 5 milioni (non approvati al consiglio comunale) per attività non previste (guardiania armata nei parchi e lavori per la sede del Forum delle culture). I fondi spesi ora saranno addebitati al dirigente che ha autorizzato le spese, Maria Rosaria Guidi. Tra le azioni allo studio della giunta de Magistris anche lo scioglimento di Stoà, la società che si occupa di formazione e che al momento è diretta dall’ex assessore al Bilancio Enrico Cardillo, e la possibile messa in vendita a provati delle Terme di Agnano. Tutte le società partecipate dovranno presentare all’assessore Riccardo Realfonzo dei piani triennali, che saranno resi pubblici in rete attraverso il sito web del Comune. La politica di razionalizzazione del Comune punta a ridurre drasticamente dell’80 per cento le esternalizzazioni, quali studi e incarichi di consulenza, e le spese di pubbliche relazioni e pubblicità (convegni, mostre, sponsorizzazioni, pubblicità). Inoltre saranno tagliate del 50 per cento le spese per missioni (anche all’estero), per la formazione e del 20 per cento i trasporti (titoli di viaggio, spese di taxi). 
MONACO DI BAVIERA - "Abbiamo disputato una grande partita. Sono contento della prestazione dei miei giocatori, dal primo all'ultimo minuto". Walter Mazzarri elogia il Napoli malgrado il ko a Monaco che ha tolto al Napoli il 2à posto nel girone di Champions. "Abbiamo commesso qualche ingenuità e l'abbiamo pagata perché loro con due tiri si sono trovati in vantaggio di 2-0. Poi abbiamo preso il 3-0 quando eravamo in 10. Ma abbiamo reagito e abbiamo fatto un secondo tempo eccezionale, le abbiamo tentate tutte per arrivare al pari. Come torniamo a Napoli? Siamo contenti, dispiace solo perché abbiamo perso, ma venire qui su questo campo a imporre per lunghi tratti il proprio gioco non è da tutti, loro sono fenomeni. Il Bayern con il Barcellona è la squadra più forte d'Europa. Abbiamo perso, ma abbiamo imposto per lunghi tratti il nostro gioco, costringendoli a difendere. Di più ai ragazzi non potevo chiedere". INLER, SCHERMO NON RIUSCITO - Resta il rimpianto per i 3 gol subiti: " Sì, potevamo fare sicuramente meglio: Inler era preposto a fare schermo davanti alla difesa, oggi abbiamo giocato molto meglio che all'andata ma abbiamo perso. E possibile che Inler si sia alzato troppo nei primi minuti, ma l'ingenuità l'abbiamo fatta dietro, eravamo 2 contro 1. Qualche cosa devi concedere a questi avversari, ma c'è da dire che sono stati molto bravi. Loro saltano gli uomini con una grande facilità". DE LAURENTIIS SODDISFATTO - Soddisfatto, malgrado il risultato Aurelio De Laurentiiis: " E' una sconfitta che per me vale come una vittoria. Sono orgoglioso di come si sono battuti i ragazzi". Il presidente già guarda avanti: " Tra un po' la Champions andrà in letargo e avremo modo per recuperare infortunati ed energie anche per il campionato. Va bene così". L'ANALISI DI LAVEZZI - Lavezzi, sicuramente uno dei più positivi, non è d' accordo con chi parla di approccio sbagliato: "Nei primi 15' abbiamo fatto bene, abbiamo giocato con personalità. Potevamo andare in vantaggio e sarebbe stata tutta un'altra partita. Usciamo con onore, però quando si perde non si è mai contenti. Sicuramente possiamo passare il turno, ma intanto pensiamo alla sfida di domenica in campionato con la Juve. Affronteremo una grande squadra che come noi gioca con gran ritmo. E' vero che siamo stanchi ma queste partite ti caricano". FERNANDEZ FELICE PER LA DOPPIETTA - Protagonista inaspettato del Napoli è stato il difensore Fernandez. "Sapevamo che era una partita difficile. Abbiamo iniziato prendendo due gol, ma nel secondo tempo abbiamo giocato benissimo e dobbiamo continuare così. Gomez? E' molto forte, è forte nel gioco aereo e con la palla tra i piedi. Pensavo di fare due gol? No, è la prima partita è tutto nuovo per me, sono contento". Leggi i commenti I commenti dei lettori 
ROMA  - Siamo ancora al 2 novembre ma il Real Madrid, già da ora, sa che a febbraio sarà lì a giocarsi un posto tra le migliori otto di Champions League. Le 'Merengues' tornano dalla 'Gerland' con tre punti che valgono il biglietto per gli ottavi, dove raggiungono Barcellona e Milan già qualificati ieri. Se l'Ajax ipoteca il secondo posto dietro agli uomini di Mou, nel girone del Napoli pesa il successo esterno del Manchester City di Mancini: gli azzurri dovranno battere Balotelli e compagni al San Paolo per riprendersi la seconda piazza. Sorride l'Inter per il pari tra Trabzonspor e CSKA Mosca, mentre nel gruppo C il Benfica concede il pari al Basilea e il sorpasso allo United, tutt'altro che travolgente nel successo sull'Otelul. VILLARREAL-MANCHESTER CITY 0-3 Dopo aver scontato le tre giornate di squalifica per l'espulsione rimediata contro la Dinamo Kiev nella scorsa stagione, Mario Balotelli può finalmente tornare a calcare i campi europei. L'attaccante italiano saprà farsi notare ma la prima pagina è per Yaya Touré, autore di una doppietta. È l'ivoriano a sbloccare il risultato con un bel destro da appena dentro l'area, alla mezz'ora di gioco, per poi creare nuovi grattacapi alla difesa del 'Sottomarino giallò in combinazione con Silva. Il raddoppio arriva prima dell'intervallo, per merito di Balotelli: l'ex interista è bravo a costringere Musacchio al fallo da rigore così come ad ignorare i laser che lo bersagliano al momento della trasformazione. Sarà ancora Touré, ben assistito da SuperMario, a stendere definitivamente un Villarreal mai in partita, a metà ripresa. Per i ragazzi del Mancio, questo risultato vale il sorpasso sul Napoli, a venti giorni dal rendez-vous del San Paolo che sarà, verosimilmente, decisivo per il secondo posto. TRABZONSPOR-CSKA MOSCA 0-0 L'unica partita senza reti di questa serata è quella che rende ancor più dolce la serata dell'Inter, vincente sul Lille. Trabzonspor e CSKA Mosca non vanno oltre lo 0-0 e, nel complesso, sono i russi a recriminare. Le palle gol più nitide sono quasi tutte per il CSKA, padrone del campo nei primi 45'. Dopo 80 secondi Doumbia si vede respingere il pallone sulla linea da Kaçar, venti minuti dopo è Vagner Love ad impegnare severamente Tolga, decisivo nuovamente su Doumbia prima dell'intervallo. Le sortite del Trabzonspor sono sterili per gran parte del match: Yilmaz non punge, non fa meglio Alanzinho nella ripresa. Grandi emozioni nel finale, dopo l'espulsione di Doumbia: due le occasioni per gli ospiti con un'altra sventola di Vagner Love e con la punizione di Cauna, mentre il Trabzonspor sfiora il colpo gobbo con il colpo di testa di Celustka su azione da calcio d'angolo, il palo dice di no. MANCHESTER UNITED-OTELUL GALATI 2-0 I 'Red Devils' si portano in testa al gruppo C con il minimo sforzo: non hanno bisogno di strafare gli uomini di Ferguson per avere la meglio su un Otelul volenteroso e nulla più. Meriterebbero ben altre soddisfazioni i tifosi rumeni, encomiabili nel sostenere la squadra, spesso più rumorosi dei supporters inglesi presenti all'Old Trafford. L'Otelul, però, cade già all'ottavo: un cross basso di Jones, deviato, consente a Valencia di insaccare a porta vuota. D'altro canto, sbaglia chi si aspetterebbe una goleada dello United. I nerazzurri si difendono alla grande e sfiorano anche il gol con Neagu, fermato da De Gea. Il portiere ospite Grahovac ha tanto lavoro da fare ma non ha bisogno di miracoli per resistere agli attacchi sterili del Manchester. È casuale il gol del 2-0 finale, a pochi minuti dal termine, quando la deviazione di Sarghi rende imparabile un tiro velleitario di Rooney. BENFICA-BASILEA 1-1 Mentre lo United vinceva giochicchiando, non faceva miglior figura il Benfica: le 'Aquile' perdono il primo posto nel girone per demeriti propri, ovvero sottovalutando un Basilea mai domo. Partono alla grande i padroni di casa, con Rodrigo che coglie il palo al 1' ma batte inesorabilmente Sommer tre minuti dopo, con un bel sinistro al volo. Invece di affondare il colpo, i lusitani lasciano man mano più spazio al Basilea, incapace di approfittarne fino all'intervallo. Gli svizzeri ci credono e scendono in campo con tutt'altro piglio nella ripresa. Dopo 13' è Fabian Frei ad andare vicino al gol del pari, quello che cinque minuti dopo troverà Huggel sul cross a mezz'altezza di Chipperfield. Il Benfica potrebbe riportarsi in vantaggio con Rodrigo che dribbla Sommer ma non trova la porta. Manca poco meno di mezz'ora alla fine ma Aimar e compagni non ne hanno più, lasciando per strada due punti preziosi. LIONE-REAL MADRID 0-2 A ventiquattr'ore di distanza, il Real Madrid risponde al Barça, assicurandosi un posto agli ottavi di finale come già hanno fatto i rivali catalani. Alla 'Gerland', sono gli ospiti a fare la gara contro un Lione insolitamente arrendevole: dopo qualche attacco poco efficace, il Real passa al ventesimo. Punizione da appena fuori area, Cristiano Ronaldo brucia Lloris con un bolide di destro. Il campione lusitano proverà a raddoppiare così come l'ex Benzema ma, prima dell'intervallo, il Lione riesce a mettere il naso oltre la metà campo, impegnando Casillas con Gourcuff e Briand. I padroni di casa crescono ancora in avvio di ripresa ma, nel loro momento migliore, Cristiano Ronaldo va a procurarsi un rigore che egli stesso trasformerà, mettendo a segno il suo centesimo gol con la maglia del Real Madrid. Non cambia nulla la reazione finale del Lione, che colpisce una traversa con Briand, costretto a giocarsi tutto su questo stesso campo, tra venti giorni, contro l'Ajax. AJAX-DINAMO ZAGABRIA 4-0 L'immenso talento di Eriksen e i meccanismi perfetti di una squadra che gioca a memoria decidono in partenza una partita che si disputa ad una porta sola o quasi. L'Ajax ipoteca il secondo posto nel girone D con un poker che forse sta stretto ai Lancieri d'Olanda. L'inerzia della gara è presto chiara: l'Ajax passa già al 20', grazie alla conclusione a rete di Van der Wiel, ispirato da un sontuoso colpo di tacco di Eriksen. Cinque minuti dopo De Jong verticalizza per Sulejmani che evita l'uscita di Kelava e insacca. Gli olandesi giocano bene e danno spettacolo: è chiaro che il terzo gol è questione di tempo. Bisognerà aspettare fino al 20' della ripresa: secondo assist di tacco di Eriksen e doppietta per De Jong. Lodeiro chiuderà il conto in pieno recupero, inviando un messaggio chiaro al Lione, prossimo avversario degli uomini di De Boer. Leggi i commenti I commenti dei lettori 
Anita Ekberg, buon per lei, non ci avrà mai messo piede. Non sarà neanche uno dei monumenti più famosi al mondo. Ma per far funzionare le pompe del lungomare il Comune di Bari spende in media più di quanto fa quello di Roma per la Fontana di Trevi. I dati forniti ieri dal Campidoglio e dell'amministrazione comunale barese smentiscono il sindaco Michele Emiliano che aveva difeso l'appalto di manutenzione da 100mila euro all'anno : "Spendiamo meno che per le fontane tradizionali, perché in questo caso, non c'è neanche la vasca da tenere pulita" aveva dichiarato su Facebook per rispondere al coro di proteste che si era levato alla pubblicazione della notizia. Secondo quanto riportato dal primo cittadino 100mila euro sarebbe una cifra congrua se si considera che per tenere in funzione le altre fontane della città la sua amministrazione spende 800mila euro l'anno. Ma non è così. IL SONDAGGIO Visti i costi, le fontane andrebbero spente definitivamente? L'ultima gara bandita dalla ripartizione Contratti a appalti per la manutenzione delle fontane è di 355mila euro a biennio. La ditta Coletto che si è aggiudicato l'appalto garantisce la pulizia e la funzionalità delle 13 fontane cittadine ad un costo netto di 145mila euro l'anno. I suoi operai intervengono quotidianamente sulle vasche e gli augelli di piazza Moro, piazza Umberto, piazza Garibaldi, corso Cavour, Via De Vito Francesco, largo Mater Ecclesiae, piazza Giulio Cesare, Molo San Nicola, San rondò di San Girolamo, piazza Umberto a Carbonara, piazza San Francesco a Santo Spirito. Senza contare la manutenzione delle fontane della questura e della camera di commercio. Mediamente le 13 fontane cittadine funzionano con poco più di 10mila euro di manutenzione all'anno. Vasca compresa. Un prezzo di mercato se si considera che, in base ai dati forniti dall'Acea (la municipalizzata di Roma che gestisce il servizio in collaborazione con la Sovrintendenza per i Beni artistici) nella Capitale si spendono circa 5 milioni per far funzionare le 366 fontane della Città eterna. Fatte le dovute proporzioni tra il rondò di San Girolamo e l'opera del Bernini in piazza Navona, anche qui il costo annuo di esercizio non supera in media i 15mila euro a fontana. Con 15mila euro il Comune di Bari è in grado di tenere in funzione le fontane del lungomare per soli due mesi all'anno. Ammesso che non ci sia vento, il mare sia calmo e non piova. Il costo è così esoso perché, per funzionare, le pompe sul lungomare hanno bisogno che, con cadenza quasi quotidiana, un sub si immerga per pulire gli ingranaggi e i tubi dai detriti che li ostruiscono dopo ogni performance. Il tratto di mare scelto dall'amministrazione per installare il monumento liquido è caratterizzato dagli scarichi fognari e dal fondo ricco di detriti e alghe. Per questo realizzare e mantenere in esercizio le fontane è già costato oltre 700mila euro in quattro anni alle casse del Comune. "Ho capito  -  ha scritto il sindaco dopo essere stato subissato di messaggi di protesta  -  le fontane sul lungomare stanno sulle scatole a molti di voi perché per fare la manutenzione di dodici ugelli (dodici fontane) ci vogliono centomila euro all'anno e cioè il costo normale di manutenzione di ogni fontana della città, col vantaggio, per quelle del lungomare, che non si paga la pulizia quasi giornaliera della vasca. Bene se vi stanno antipatiche le fontane ditemelo e noi valuteremo se spegnerle tutte, ma non capisco perché prendersela proprio con quelle del lungomare. Fatemi sapere". 
L'ultimo pentito della Scu, al secolo Ercole Penna, il mesagnese che insieme a Massimo Pasimeni rubò lo scettro al fondatore della quarta mafia salentina Pino Rogoli, svela segreti e logiche della Sacra corona unita di ultima generazione e parla di “federalismo mafioso” e “democrazia” all'interno del clan. Il collaboratore di giustizia è salito sul banco dei testimoni ieri mattina nel processo a carico dei cosiddetti “nipotini di Totò Riina”, il sodalizio fra i giovani brindisini di San Pietro Vernotico ispirati dalla fiction griffata Mediaset “Il capo dei capi”, tratta dal libro a firma dei giornalisti di Repubblica Attilio Bolzoni e Giuseppe D’Avanzo. Alle gesta del Corleonese in versione televisiva si ispiravano, lo dicono nelle intercettazioni, i giovani imputati alla sbarra per 416 bis, mettendo a ferro e fuoco la cittadina sampietrana a suon di attentati intimidatori, estorsioni, oltre trenta incendi d’auto e due teste di coniglio recapitate all’ex sindaco Pd Giampietro Rollo alla vigilia di un vertice sulla legalità convocato dal prefetto. I sedici imputati, agli ordini di Lucio Annis, il capozona che a sua volta rispondeva agli ordini di Penna, sono in attesa della sentenza che dovrebbe arrivare agli inizi di dicembre dopo la requisitoria del pm Milto De Nozza. Il glossario snocciolato da Penna pare interamente mutuato dalla politica, a cominciare da quello che ha definito “federalismo mafioso”, inteso come autonomia decisionale dei capizona ferma restando la struttura verticistica delle cosche in seno alla Sacra Corona Unita: “Annis e i suoi potevano decidere da soli su tutto, dalle estorsioni agli omicidi, purchè si occupassero dei detenuti in carcere, provvedendo a mantenere loro e le famiglie”, ha detto. Il pentito ha parlato anche di “democrazia”, come più equa redistribuzione delle ricchezze accumulate tramite le attività illecite fra padrini e base militante. Di antieconomicità delle affiliazioni, “non puoi affiliarne cento se puoi mantenerne solo dieci”. È questo il lessico che racconta il volto nuovo della Sacra corona unita secondo Ercole Penna, che ha parlato in collegamento audio-video con l’aula del tribunale di Brindisi dove si è celebrato il processo agli adepti di Riina. Non è tutto. Il boss svela anche che la nuova Scu ha bandito da un pezzo i cerimoniali all’insegna di santini bruciati e aghi per mescolare il sangue dei nuovi sodali a quelli dei cerimonieri (la “capriata”, ndr) più alti in grado. “Tutte cose sorpassate e pericolose, signor giudice – ha detto il pentito -. Tanto per fare parte della Sacra corona, non servono: per essere affiliati basta occuparsi e incaricarsi degli affari dell’associazione, spaccio, estorsioni”. Il collante insomma, assai pragmaticamente, sono gli affari: “Dove ci sono i soldi c’è la malavita”, chiosa Penna, consegnando alla storia il volto di una struttura mafiosa più snella, per fare fronte alle mutazioni di una società che cambia e all’economia in crisi, che non risparmia la malavita organizzata dopo “il tramonto del contrabbando di sigarette” e della Marlboro city che fu. Un cambiamento che passa anche per una “nuova democrazia”. Penna, vent’anni di militanza nella Scu a partire da quando ne aveva appena sedici, descrive se stesso come padrino equo: “Quando noi eravamo ragazzini i grandi si arricchivano, mettevano su palazzi e palazzoni con il nostro lavoro, e tutti noi ci morivamo di fame. Oggi non è più così. Quando comandavo io pretendevo che stessimo bene tutti. I proventi della droga e delle estorsioni andavano distribuiti, ma in misura giusta, fra tutti”. Con una raccomandazione per le nuove generazioni di affiliati: “I ragazzini erano troppo litigiosi, avidi. Litigavano fra di loro per il comando del territorio e succhiavano il sangue ai commercianti con le estorsioni. Più volte sono dovuto intervenire perché i conflitti non degenerassero in omicidi, la pace conveniva a tutti e teneva lontane le forze dell’ordine. E soprattutto perché ci andassero piano con il pizzo: bisogna farsi volere bene dal popolo, se il popolo ci vuole bene, noi andiamo avanti”. Poi le lacrime, e un finale a sorpresa. Il pentito che ha accusato se stesso di un omicidio per il quale era stato imputato e poi assolto sia in primo grado che in appello, ha svelato le ragioni della propria conversione alle cause della giustizia. “Dopo due condanne per 416 bis sono stato libero per quattro anni, signor giudice. Ho scoperto solo allora di avere una famiglia. Un ragazzino di 13 anni,  che non avevo praticamente mai conosciuto, e un figlio piccolo che ora ha 3 anni. Non sapevo nemmeno cosa significasse fare il padre. Io sono spacciato, signor giudice, lo sono ormai da oltre vent’anni. Ma loro no, non devono vivere tutto il marciume che ho vissuto io”. 
Il Consiglio superiore della Magistratura oggi ha archiviato, con decisione unanime, la pratica riguardante un'eventale incompatibilità del procuratore capo Gerardo Laguardia ad esercitare l'azione penale nella città in cui la figlia ha aperto uno studio da avvocato. Un punto, e che punto, a favore del magistrato bersagliato negli ultimi giorni dal senatore Filippo Berselli a colpi di interrogazioni parlamentari. L'ultima in ordine di tempo, la terza, riguardava proprio una presunta incompatibilità di sede del capo della Procura legata a motivi famigliari. LEGGI Il senatore pidiellino aveva appreso dalla stampa che Anna Maria Laguardia, iscritta all'Ordine degli avvocati di Piacenza, esercita la professione anche a Parma dove ha aperto uno studio in borgo Salnitrara. Circostanza, si legge nell'interrogazione, che violerebbe  "l'articolo 18 dell'ordinamento giudiziario", che dispone l'incompatibilità dei magistrati che hanno "rapporti di parentela o affinità con esercenti la professione forense". Berselli ha così chiesto per la terza volta al ministro Nitto Palma di mandare ispettori a Parma per poter aprire un procedimento disciplinare presso il Csm nei confronti di Laguardia, il procuratore "reo" di inquisire solo esponenti del Pdl. Oggi, la doccia fredda sulle pretese del politico: il Csm si è pronunciato a favore del magistrato. Come già annunciato, era stato lo stesso Laguardia a sollevare la questione di incompatibilità presso il Consiglio Superiore quando la figlia ha aperto lo studio a Parma, il 3 marzo 2011. La pratica in questi mesi ha seguito un iter preciso: il Csm ha interpellato il presidente del Tribunale di Parma e l'Ordine degli Avvocati della nostra città. Per poi valutare, all'unanimità, che non vi è alcuna incompatibilità di sede. Il procuratore aveva già spiegato, in risposta alle polemiche sollevate dall'interrogazione, che "il senatore Berselli cita in modo strumentale solo parzialmente l'art. 18 Ordinamento giudiziario omettendo le parole 'salvo valutazione caso per caso per i tribunali ordinari organizzati con una pluralita' di sezioni per ciascun settore di attività civile e penale". Ha ricordato inoltre di aver già comunicato al Csm l'iscrizione all'Ordine dei legali della figlia, nel 2006, e che anche in quel caso l'autorità si espresse a suo favore. Oggi un'altra vittoria, in questa guerra non voluta e non cercata. Tanto che il procuratore Laguardia, in merito alla sfilza di interrogazioni da parte della stessa parsona, preferisce non alimentare le polemiche e mantenere un profilo istituzionale. Si lascia sfuggire solo un "si commenta da sé", tradendo un minimo di soddisfazione. 
ROMA - Crepe sempre più profonde nella maggioranza berlusconiana. Rispunta la lettera di frondisti Pdl di cui si era parlato dieci giorni fa. E questa volta ci sono anche le firme. Sono sei (Roberto Antonione, Giustina Destro, Fabio Gava, Giorgio Stracquadanio, Isabella Bertolini e Giancarlo Pittelli) i parlamentari del Popolo della libertà ha preparato un documento per chiedere al premier un passo indietro, un nuovo esecutivo e l'allargamento della maggioranza. Nella lettera si fa riferimento alla necessità di approvare subito le misure chieste dall'Europa. Soltanto creando nuove condizioni, si sottolinea nella missiva, è possibile evitare le elezioni anticipate e salvare il Paese. Intanto fa molto rumore anche la notizia di un'intervista di Maurizio Paniz in cui il parlamentare Pdl - avvocato di punta della squadra del premier - propone Gianni Letta come capo di un governo di centrodestra. Ma partiamo dalla lettera. A firmare il documento sono stati una decina di deputati del Pdl. La raccolta firme è ancora in corso. Oggi i 'frondisti' si sono incontrati in un albergo della Capitale per valutare le prossime mosse. "E' chiaro - dice per esempio Giustina Destro - che il governo ha le ore contate. Ora aspettiamo di capire se ci sarà il decreto e attendiamo il confronto al vertice di Cannes, poi noi usciamo per dire 'basta'. Basta con i tatticismi, con i ricatti, con i personalismi. E' arrivato il momento di voltare pagina". I frondisti al momento non hanno voluto che a firmare la lettera siano anche gli esponenti del gruppo guidato da Luciano Sardelli, Antonino Milo e Santo Versace. Tra le ipotesi c'è anche quella di formare un gruppo parlamentare autonomo. Anche se non tutti sono d'accordo. Anche altri parlamentari sarebbero in contatto con Pier Ferdinando Casini per favorire la creazione di un nuovo esecutivo. Ma si parla molto anche del caso Paniz: uno dei big della squadra di avvocati del premier. E' l'uomo che ha convinto la Camera a sollevare il conflitto di attribuzione con la procura di Milano, dichiarando che davvero Berlusconi - con la sua telefonata notturna in questura - voleva tutelare Ruby in quanto nipote di Mubarak. E' il parlamentare che, al telefono con il faccendiere Lavitola, studia uno scudo per il capo del governo. Eppure ora Maurizio Paniz - deputato del Pdl, capogruppo del suo partito in giunta per le autorizzazioni - prende le distanze dal presidente del Consiglio. Lo accusa d'aver sbagliato "a portare una commistione fra pubblico e privato". Esclude che possa essere nuovamente candidabile nel 2013. E propone Gianni Letta alla guida di un governo del centrodestra che traghetti il Paese alle elezioni, a fine legislatura. Tutto questo con un'intervista al sito Ilnordest.eu. Anche se successivamente accusa le agenzie di aver riportato in modo non corretto il contenuto di quell'articolo. Intervistato da Rainews24 ( VIDEO ) Paniz conferma che Berlusconi ha perso parte del suo consenso - soprattutto per la commistione tra pubblico e privato - e che sicuramente non vorrà fare un passo indietro. "Nel caso in cui, invece - ha precisato - decidesse di farlo, ritengo che sarebbe opportuno un governo di centrodestra guidato da Gianni Letta o in alternativa da Renato Schifani". Leggi i commenti I commenti dei lettori 
Per capire l'importanza del rinnovo di contratto di Gaston Ramirez, basta guardare il sito ufficiale del Bologna, che ha pubblicato il video con il momento della firma, come si fa con i grandi campioni. A Casteldebole, nella stanza del presidente Guaraldi, il numero dieci ha siglato, alla presenza anche del vicepresidente Maurizio Setti, il nuovo accordo col club rossoblù. "Sono contento, la società è venuta incontro alle mie richieste", le prime parole del fantasista uruguagio. IL CONTRATTO - I dettagli dell'accordo verranno svelati in conferenza stampa giovedì da Guaraldi, ma alcuni contenuti sono già noti. Prima di tutto la durata: cinque anni, con la scadenza portata al 2016. Le norme federali non consentono contratti più lunghi e, in fondo, trattenere Ramirez fino a quella data sembra, oggi, solo un sogno dei tifosi, che vorrebbero vedere il Bologna progettare il futuro intorno al Nino e non sentir parlare solo della sua cessione sicura a fine anno. Il secondo punto è il più importante: non è stata inserita alcuna clausola rescissoria. Gli agenti l'avevano proposta, per fissare in anticipo il prezzo del giocatore: in questo modo, però, il Bfc non avrebbe potuto blindarlo e anzi avrebbe perso il potere decisionale sul futuro di Gaston. Il terzo è l'aumento d'ingaggio: Ramirez, che fin qui percepiva 220 mila euro netti a stagione, avrà uno stipendio a rendimento: 600 mila euro circa la base, poi premi legati a traguardi di presenze (15-20-25), al numero di gol e persino agli assist. Una novità, questa, vista nel contratto di Zarate con l'Inter (per l'argentino il premio scatta a 10 passaggi vincenti). Il club non ha voluto rendere pubbliche, per ora, le cifre. IL VIDEO : Gaston firma il rinnovo LE REAZIONI - Soddisfatto il presidente Guaraldi: "La clausola non serviva a nessuno, gli agenti hanno capito che ora hanno a che fare con una società seria che paga gli stipendi puntualmente". E Setti ha aggiunto: "A gennaio Gaston non si muove, ma non è detto che debba partire per forza a giugno. Magari ne riparleremo a settembre". 
