Fiaccolata di solidarietà per le famiglie sgomberate dalle case abusive di Bacoli e forse stamattina l’ultimo appuntamento con le ruspe. La sentenza messa in esecuzione dalla Procura generale segna la parola fine per una piccola parte del paese dove l’abuso è di casa. Ma in 2500 gli abitanti di Bacoli e di altri paesi vicini hanno voluto fare un altro tentativo. Il sindaco Schiano: «Chiediamo un emendamento alla finanziaria per l’acquisizione a suolo pubblico, adeguamento e nuovo fitto. Intanto andranno a Lido Giardino, a Lucrino». "La casa di Jessica non si tocca". La madre, ispettrice di polizia, l'ha portata con sé alla fiaccolata, Jessica e la sorregge, rincuorandola mentre cammina a fatica e fa domande. Forse non era giusto esporla al freddo della sera flegrea, ma duemila e cinquecento persone di questa ragazzina hanno fatto un simbolo e camminano con lei in corteo silenzioso intorno al labirinto di sentieri ed ex strade interpoderali del quartiere Pantano. Era uno stagno ed ancora ci diventa, dopo un temporale. Vecchio vizio di una zona non edificabile trasformata in residenziale, che arriva fino a ridosso della stazione della Cumana di Torregaveta. Ci si perde in queste strade inventate che nessun urbanista si sognerebbe di tracciare per farci abitare qualcuno. FOTO L'appuntamento con le ruspe ha atteso vent'anni, le tre famiglie Cardamuro e Carannante, i primi due fratelli e proprietari del bar della Cumana e il secondo fabbro (in tutto tredici persone) hanno inutilmente sperato di scongiurarlo. "Corre voce  -  dice uno dei tanti che seguono il corteo con il cero acceso  -  che domattina (oggi, ndr) abbatteranno le case". "Se siamo qui, non è perché siamo contro la magistratura, perché la giustizia deve fare il suo corso  -  dice il vescovo Gennaro Pascarella  -  è solo per stare vicino alle famiglie che hanno fatto case in modo illegale, ma non per speculazione. Non hanno altro e una volta messi fuori che faranno? E le istituzioni dov'erano quando le costruzioni abusive sono sorte?". Padre Alfonso Farina, basco di lana pesante in testa, è il parroco della chiesa del Sacro Cuore di Gesù, da dove la fiaccolata è partita per percorrere circa due chilometri in giro per Bacoli: "Siamo venuti per esprimere solidarietà a chi soffre. Se qui sono 70 mila persone ad avere il problema, in Campania sono 300 mila, quindi bisogna prenderlo necessariamente in considerazione. Altrove gli abbattimenti sono stati bloccati. Hanno agito in assenza di piano regolatore, che qui manca da anni e stanno ancora pagando il mutuo". Qualche fila più avanti c'è il sindaco dimissionario, Ermanno Schiano (Pdl), il senatore Carlo Sarro, ex sindaco di Piedimonte Matese, il consigliere regionale Pasquale Giacobbe vicepresidente della commissione trasporti. Il corteo scandito da numerosi striscioni si concentra e termina davanti alla stazione della Cumana. Davanti alle due palazzine che potrebbero cadere già stamattina, i lumi accesi fanno una sosta di pochi minuti. "Siamo solo vittime dell'ingiustizia", dice un altro striscione. Uno ancora più grande invoca "Come splendono i raggi di queste candele così splende una buona azione in questo mondo malvagio". Un giovane futuro ingegnere tiene a precisare: "La mia casa non è abusiva, i miei genitori hanno avuto la fortuna di averne una da molti anni. Ma mio fratello ha dovuto andar via: qui i giovani non possono abitare". Non vuol dire che si debba scegliere l'illegalità. "Ma ognuna di queste persone ha pensato: domani può capitare a me". 
ROMA - "La Lega correrà da sola alle prossime politiche e il sistema elettorale che io personalmente preferisco è il Mattarellum". Bobo Maroni, l'ex ministro leghista dell'Interno, dice che "la Befana porterà in Parlamento il dibattito sulla riforma del Porcellum", l'attuale legge elettorale. È un "nodo" da sciogliere inevitabilmente, e per il quale già sono cominciate le grandi manovre dei partiti. Entro fine gennaio infatti la Consulta dovrà dire la sua sul referendum pro Mattarellum che questo autunno ha raccolto un milione e duecentomila firme in poche settimane. La Corte dovrà cioè dichiararlo ammissibile o meno. Il Porcellum, la legge in vigore scritta dall'altro ex ministro leghista Roberto Calderoli, a lei non piace? "Non c'è neppure gusto a competere: sai già prima del voto, se sarai eletto o meno". Il Carroccio è interessato a cambiare sistema di voto, anche per evitare l'alleanza obbligata con il Pdl di Berlusconi. Rimpiangete il proporzionale? "Finora la Lega non ha mai detto di essere favorevole al proporzionale". Sul sistema proporzionale, che tanto piace a Casini e al Terzo Polo, ora apre anche il Pd. I Democratici fanno autocritica sulle alleanze coatte che il sistema maggioritario comunque impone. Sarebbe un cambiamento conveniente anche per voi leghisti? "Mah, c'è molto tatticismo in questo momento. Io ne ho provati tanti di sistemi elettorali: il proporzionale corretto con il metodo D'Hondt nel 1992; il Mattarellum nel 1994; quindi il Porcellum. Quello che ritengo più soddisfacente è appunto il Mattarellum, dovi ci sono i collegi e un candidato di collegio. Consente di avere il confronto con il proprio avversario. Permette inoltre il rapporto diretto con gli elettori del proprio collegio. Garantisce comunque il bipolarismo, e pertanto ritengo che sia il compromesso giusto". Ma la Lega vuole correre da sola, alle prossime politiche? "Infatti nel 1996 con il Mattarellum siamo andati per conto nostro e abbiamo avuto un nostro formidabile successo, anche se quelle elezioni furono vinte dal centrosinistra di Prodi". Non conviene allora attendere il referendum che è proprio per il ripristino del Mattarellum? "Mi sembra difficile che la Consulta ammetta il referendum. Da un punto di vista formale i quesiti infatti prevedono la cancellazione delle norme della legge attuale e perciò il ripristino di quella precedente, il Mattarellum appunto. Non so davvero se la Consulta possa ammetterlo. Però la riforma va fatta in Parlamento. È anzi inevitabile che si faccia, non si può rimandare". Lei firmò per il referendum? "No. Ero ministro dell'Interno. Ma espressi la mia opinione favorevole". Leggi i commenti I commenti dei lettori 

PESCARA - Il Pescara riscatta nel migliore dei modi le sconfitte con Grosseto e Torino, piegando 1-0 nello scontro diretto per la promozione la Sampdoria. Un successo tonificante che consente agli abruzzesi di riportarsi al 4° posto in classifica e festeggiare nel migliore dei modi il Natale. Male, ancora una volta, la Samp che conosce la prima sconfitta della gestione Iachini e continua a non dare cenni di vitalità. Sebbene il 6° posto resti alla portata (4 punti) preoccupa l'incapacità di rendersi pericolosa sottoporta. Segno che la squadra ha ancora molto da lavorare. SOLO PESCARA NEL 1° TEMPO - La Samp lascia l'iniziativa ai rivali che non si fanno pregare due volte e s'installano nella trequarti avversaria. Sansovini centra la traversa direttamente su calcio d'angolo al 10', Koné, Insigne e Togni non trovano di un soffio il bersaglio nel primo tempo. DECIDE SANSOVINI - Per vedere la Samp bisogna attendere la ripresa. Ma la squadra blucerchiata non riesce ad impensierire Anania se non con una punizione di poco alta di Palombo. Il Pescara controlla senza affanni e, al 67', colpisce con uno dei tanto amati tagli di Zeman: Verratti trova lo spiraglio giusto per smarcare Sansovini che evita anche Da Costa in uscita e insacca di sinistro a porta vuota. INSIGNE E IMMOBILE MANCANO IL 2-0 - Le replica dei doriani è inconsistente e il Pescara allora legittima il successo sfiorando in contropiede il raddoppio con Insigne e, per due volte, con Immobile che, a tu per tu con Da Costa, non trovano lo spiraglio giusto per rendere più netto il punteggio finale. PESCARA-SAMPDORIA 1-0 (0-0) Pescara (4-3-3) Anania 6; Zanon 6, Romagnoli 6.5, Capuano 6, Balzano 6.5; Kone 6, Verratti 7, Togni 6, Sansovini 6.5, Immobile 5.5, Insigne 5.5. A disposizione: Pinsoglio, Brosco, Bocchetti, Nicco, Soddimo, Maniero, Giacomelli. All. Zeman Sampdoria (4-3-3) Da Costa 6; Rispoli 5.5, Volta 6, Rossini 5.5, Castellini 6; Dessena 5 (75' Koman sv), Palombo 5 (61' Obiang 5.5), Soriano 6 (84' Fornaroli sv); Foggia 5, Piovaccari 5, Bertani 5.5. A disposizione: Fiorillo, Costa, Laczko, Padalino. All. Iachini Arbitro: Ostinelli di Como 5.5 Rete: 67′ Sansovini Ammoniti: Volta, Obiang e Palombo (S); Romagnoli e Verratti (P) Spettatori : 14000 circa Leggi i commenti I commenti dei lettori 
Musica BELLINI Dalle 21.30 nella sala  Piccolo Bellini del teatro Bellini, via Conte di Ruvo 14, "Transito Atlantico" (Napoli-Brasile andata e ritorno), concerto di Maria Pia De Vito (voice) e Guinga (guitar). La cantante napoletana votata al jazz e alla sperimentazione incontra l'estro melodico del chitarrista brasiliano. Info 081 549 1266. POSILLIPO Dalle 21.30 al teatro Posillipo, via Posillipo 66, Patty Pravo in "Nella terra dei pinguini club tour". Una cena-concerto alternativa alla dimensione teatrale, a dimostrazione della capacità dell'artista di voler sorprendere ancora una volta il proprio pubblico. Oltre ai suoi storici successi (da "La bambola" a "Pensiero stupendo", da "E dimmi che non vuoi morire" a "Pazza idea"), proporrà anche i nuovi brani dell'ultimo album tra cui "Unisono" e "Cielo" (scritte per lei da Giuliano Sangiorgi), il brano sanremese "Il vento e le rose" e "Sogno"(scelta da Ozpetek per il film "Mine Vaganti"). Concerto più cena 120 euro, senza cena 60 euro. Info 081 769 2864. SALERNO MODO Dalle 22 al Modo Jazz Club di Salerno, via Antonio Bandiera, Noa in concerto in trio con Gil Dor alla chitarra ed Hila Kulik al pianoforte. La cantante, impegnata in questo periodo in una campagna per il Corno d'Africa, non mancherà di proporre anche alcuni dei brani contenuti nel suo ultimo progetto "Noapolis", realizzato con il Solis String Quartet, Gild Dor e Zohar Fresco e cantando in napoletano brani famosi della canzone classica napoletana. Info 089 303 130. TRIANON Dalle 18 al Trianon, piazza Vincenzo Calenda 9, Peppe Barra racconta la Cantata dei Pastori per l'atteso ritorno dello spettacolo tradizionale di Natale. Come nasce la Cantata dei Pastori? Come si è arricchito nei secoli il suo testo? Chi sono e come si esprimono i personaggi comici di Razzullo e Sarchiapone? Di questo e altro parlerà Peppe Barra al teatro Trianon nell' incontro-spettacolo a ingresso libero. Un preludio allo spettacolo che si terrà la sera del 25 dicembre. Interverranno l'antropologo Marino Niola e il musicologo Pasquale Scialò. Info 081 225 8285. MEDITERRANEO Dalle 21 al teatro Mediterraneo della Mostra d'Oltremare, per gentile concessione di Roberto De Simone ritorna "La Gatta Cenerentola", con il cast di "Pazzi per il teatro": un'orchestra di circa 100 persone tra medici, infermieri, operatori sanitari, pazienti e volontari, coordinati dal Centro di salute mentale di Puglianello. POMIGLIANO D'ARCO A Pomigliano D'Arco la classe operaia è in crisi, ma la musica resiste. Grazie a iniziative come quella della scuola Spazio Musica diretta da Carmine D'Onofrio, che in vent'anni ha proposto corsi, workshops e concerti con musicisti e ingegneri del suono di fama internazionale, tra i quali Jim Hall, Joe Diorio, Frank Gambale, Kurt Rosenwinkel, Giorgio Gaslini, Renato Carosone, Franco Mussida, Giulio Capiozzo, Franco D'Andrea, Tomaso Lama, Walter Calloni e altri. Un riferimento non solo per la cittadina vesuviana, ma anche per allievi e musicisti di altri luoghi che hanno potuto incontrare altri artisti e creare attività sul territorio. A partire dalle 20 i festeggiamenti dei vent'anni al teatro Gloria di Pomigliano d'Arco festeggia, con una serata in cui si alterneranno musicisti, cantanti, insegnanti ed allievi. Tra gli ospiti dell' evento Pietro Condorelli, Peppe 'o Blues, Marcello Colasurdo. Inoltre il filmato "...91 20 11", un viaggio tra immagini, musica e ricordi. Ingresso gratuito. BENEVENTO Dalle 19.30 nell'auditorio seminario Arcivescovile di Benevento, Antonella Ruggiero in "Stralunato Recital". il concerto si inserisce nella quarta edizione del cartellone "Natale con... i tuoi". La Ruggiero, una delle voci più versatili del panorama italiano, prima con i Matia Bazar e poi, dagli anni novanta, con una carriera solista, proporrà un repertorio con i suoi grandi successi insieme ai brani più recenti. Classica SAN PIETRO A MAJELLA Al Conservatorio di Musica San Pietro a Majella, via San Pietro a Majella 35, per "Napoli per Nino Rota, nel centenario della nascita": dalle 18 "Natale 150esimo", orchestra di fiati "San Pietro a Majella", direttore Paolino Addesso. SAN LORENZO Dalle 21 nella sala Sisto V del complesso monumentale di San Lorenzo, via Tribunali 316, per "Namusica", "DuodiDue", con Tommaso Rossi ai flauti e Marco Cappelli alle chitarre. Info 347 265 9582. Teatro NUOVO Dalle 21 al teatro Nuovo, via Montecalvario 16, Gli Ipocriti in "Gomorra" di Roberto Saviano e Mario Gelardi con Ivan Castiglione, Francesco Di Leva, Giuseppe Gaudino, Giuseppe Miale di Mauro, Adriano Pantaleo e la partecipazione di Ernesto Mahieux. Regia Mario Gelardi. Info 081 425 958. GALLERIA TOLEDO Dalle 21 alla Galleria Toledo, via Concezione a Montecalvario 34, per il Gran Galà di Natale, lo spettacolo "Priscilla Show", di e con Mariano Gallo (Miss Priscilla) e le Dragstickqueen Fabio Falsarone (Zia Tiffany) e Antonio Caruso (Jasmine). Corpo di ballo Priscilla dancers. L'incasso dello spettacolo sarà devoluto all'Anlaids. Info 081 425 037. REAL CASA ANNUNZIATA Alle 17 e alle 19 alla Real Casa dell'Annunziata, Succorpo, via Annunziata 34, Roberto Azzurro e Pietro Pignatelli saranno in scena con "Il primo processo di Oscar Wilde". Ingresso 10 euro. CASTELLAMMARE DI STABIA Dalle 20.30 al Supercinema di Castellammare di Stabia, "La Storia Meravigliosa", il nuovo spettacolo che l'Aster Ballet, la compagnia di ballo creata e diretta dall'artista stabiese Tony Martin, presenta in occasione delle festività. La rappresentazione, che si svolgerà in due tempi, può considerarsi una rivisitazione della "Cantata dei pastori". Cinema CERVANTES Dalle 17 nell'auditorium dell'Instituto di cultura Cervantes, via Nazario Sauro 23, per la rassegna "Recorrido por los premios Goya - Percorso ai Goya", il film "Bajo las estrellas" di Félix Viscarret, 2008. Ingresso libero. Info 081 195 633 11. MAIORI WINTER Dalle 19 e dalle 21, al PalaVillage del "Costiera Amalfitana Christmas Village", Maiori, il film "La peggior settimana della mia vita", di Alessandro Genovesi. Con Fabio De Luigi, Cristiana Capotondi, Monica Guerritore, Antonio Catania, Alessandro Siani. Libri GUIDA PORT'ALBA Dalle 17.30 nella Saletta Rossa della libreria Guida, via Port'Alba 20/23, presentazione del libro "Giordano Bruno sorgente di fuoco" di Carmen Moscariello (Guida),  il frate/ filosofo che "grazie" alla Santa Inquisizione è diventato uno dei paladini della libertà di pensiero. Presentano Aldo Masullo e Ugo Piscopo, leggono alcuni brani Lia Della Rosa, Christian Repici e Domenico Versaggi Panno. Alla chitarra Giovanni Della Rosa. Info 081 459 822. MASCHIO ANGIOINO Dalle 16 al Maschio Angioino, Fondazione Valenzi, presentazione del libro "Il Casalese - Ascesa e tramonto di un leader politico di terra di lavoro". Nove giornalisti d'inchiesta propongono una riflessione sugli intrecci tra politica e camorra. Intervengono Lucia Valenzi, il magistrato della Direzione Distrettuale Antimafia Catello Maresca, il presidente della Federazione delle Autonomie della Campania Nino Daniele, il deputato Paolo Russo e lo storico Gianni Cerchia. Modera il presidente dell'Ordine dei giornalisti della Campania Ottavio Lucarelli. Saranno presenti gli autori: Massimiliano Amato, Arnaldo Capezzuto, Corrado Castiglione, Giuseppe Crimaldi, Antonio Di Costanzo, Luisa Maradei, Peppe Papa, Ciro Pellegrino, Enzo Senatore. Agenda SUOR ORSOLA Alle 17 presso il piano Mostre dell'Università Suor Orsola Benincasa, via Suor Orsola 10, inaugurazione del Museo del Giocattolo. Prenderanno parte il Rettore Lucio d'Alessandro, il Presidente della Regione Stefano Caldoro, il sindaco Luigi de Magistris, l'assessore alla Cultura della Regione Caterina Miraglia e l'assessore alla Cultura del Comune Antonella di Nocera. Intervengono Vincenzo Capuano, collezionista e docente, Elisa Faruenfelder, presidente del Corso di Laurea in Scienze della Formazione primaria, e Marino Niola, docente di Antropologia. La vista al Museo del giocattolo sarà preceduta dalla tappa napoletana del road show "Spumanti d'Italia - Mille bottiglie per brindare a 150 anni di Storia". Info 081 252 2347. POZZUOLI Dalle 17 l'associazione Nemea presenta "Pozzuoli Itinerario Culturale". Incontro al Porto di Pozzuoli, cippo, darsena, chiesa Madonna Assunta a mare. Infine "Parole in note" nella chiesa San Giuseppe. Prenotazione obbligatoria, per gruppi di almeno 20 persone. Durata circa 2 ore e mezza. Ingresso 10 a persona. Info 081 853 0626. VILLA LIVIA Dalle 9 a Villa di Livia, Pozzuoli, via Campi Flegrei 19/a, "Gli oncologi incontrano i pazienti", convegno organizzato da un gruppo di medici dell'Asl Na 2 Nord. Cresce l'attenzione alle risorse che possono aumentare la qualità di vita delle donne colpite da neoplasia mammaria: dalla cosmesi alla shiatsu, dal supporto psicologico alla riabilitazione fisica. Saluti del dottor Giuseppe Ferraro e del dottor Carlo Fago. Presentazione dell'evento a cura della dottoressa Agata Pisano. Interventi degli oncologi Angela De Chiara, Roberta Formato, Maria Luisa Lenti Graziano e Angela Ruggiero. SALERNO VITTORIA Dalle 10.30 al teatro Vittoria di Salerno, sarà presentato il calendario realizzato dal fotografo Massimo Pica, con il contributo della Camera di Commercio di Salerno. Quindici fotografie per quindici giornaliste salernitane che hanno prestato la propria immagine per un calendario i cui ricavi andranno internamente in beneficenza. La serata di presentazione si terrà dalle 21.30 a teatro Vittoria nel corso della quale si provvederà alla vendita del calendario stesso. Info 089 234 543. SALERNO GENOVESI Dalle 17 il salone Genovesi della Camera di commercio di Salerno ospiterà il Service "Il ciclo di vita dell'acqua", organizzato dal Lions Club Salerno Host. I relatori illustreranno il funzionamento del sistema di distribuzione idrica e l'importanza del bene primario "acqua" per tutte le attività umane. In programma anche una mostra fotografica. Info 360 391 894. 
