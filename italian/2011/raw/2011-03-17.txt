ROMA - Mancini e Spalletti non imitano Ancelotti, approdato col Chelsea tra le migliori 8 di Champions. Penalizzati dalle pesanti sconfitte dell'andata (3-0 dal Twente lo Zenit e 2-0 dalla Dinamo Kiev il Manchester City), i due tecnici italiani sono usciti con le loro squadre negli ottavi di Europa League malgrado due vittorie: 2-0 per i russi e 1-0 per gli inglesi. ZENIT, IMPRESA A META' - Lo Zenit ce l'ha messa davvero tutta per cercare di confezionare un'impresa memorabile da dedicare al portiere Malafeev, sconvolto per la morte nella notte della moglie in un incidente d'auto. E' partito forte e ha sbloccato il risultato già al 16' con Shirokov, lesto a ribadire in rete un tiro di Danny respinto dal palo. Ha insistito e, al 38', ha raddoppiato con Kerzhakov, bravo a sfruttare un rimpallo favorevole dopo un tiro di Lazovic. Nella ripresa, però, è calato, complice anche una crescita degli olandesi, che hanno meritato la qualificazione sfiorando a più riprese il gol della bandietr BALOTELLI ESPULSO, KOLAROV NON BASTA - Tradito da Balotelli, che l'ha lasciato al 36' in 10 per uno sciocco fallo di reazione a spese di Popov dopo un contrasto, al Manchester City non è riuscito il compito di recuperare due gol alla Dinamo Kiev di Shevchenko. Ha segnato appena 3' dopo con una gran botta dell'ex laziale Kolarov su punizione toccatagli da Silva ma però si è inceppato riuscendo a rendersi pericoloso solo nel caotico finale con Kompany, Dzeko e Tevez. MANCINI: "NON DOVEVO FAR GIOCARE BALOTELLI - "Un'eliminazione firmata da Balotelli? Non ho visto bene il fallo dalla panchina, ma se è effettivamente da espulsione Mario non ha fatto una buona cosa per la squadra. Se lo avessi saputo prima non lo avrei schierato, non c'era motivo di farsi espellere". E' un Roberto Mancini deluso per l'eliminazione ed arrabbiato con Balotelli quello che, ai microfoni di Mediaset Premium, commenta l'eliminazione del suo Manchester City (che ha giocato in dieci dal 36' pt per l'espulsione dell'ex interista) dall'Europa League. "Comunque non posso giudicare - aggiunge Mancini - perché non ho visto bene, e poi gli altri dieci hanno fatto benissimo. Era difficile ma non impossibile ribaltare il 2-0 dell'andata e se abbiamo giocato come abbiamo giocato in dieci contro undici, figuriamoci se avessimo giocato in parità numerica: avremmo fatto altri due o tre gol...". "Peccato, perché abbiamo dato tantissimo - conclude Mancini - e tra due giorni c'è il Chelsea: spero di fare bene come oggi e di avere un pizzico di fortuna in più". ROSSI FA FELICE IL VILLARREAL - Per due italiani che piangono eccone uno felice. E' Giuseppe Rossi che, dopo il gol dell'andata, si ripete anche al ritorno (destro in diagonale) contro il Bayer Leverkusen contribuendo a far andare avanti senza patemi il Villarreal. Gli spagnoli hanno vinto per 2-1, bissando il 3-2 di una settimana fa. Ha aperto Cazorla, di Derdiyok, a 8' dal termine, l'inutile gol dei tedeschi. LUSITANE, AVANTI... TUTTE - La serata è di gloria anche per le lusitane che vanno tutte avanti. L'impresa la fa lo Sporting Braga che resiste all'urlo di Anfield Road contro il Liverpool e strappa uno 0-0 d'oro, se comparato con l'1-0 dell'andata. Anche il Benfica capitalizza al meglio la vittoria di misura (2-1) di Lisbona pareggiando per 1-1 a Parigi col PSG. Manda via subito i fantasmi Gaitan poi arriva il gol di Bodmer al quale però Nenè e compagni non riescono a dar seguito. Infine il Porto gestisce nel migliore dei modi il successo per 1-0 a Mosca imponendosi anche a Oporto per 2-1 sul CSKA grazie ai gol nel primo tempo di Hulk e Guarin. FUORI L'AJAX, BENE IL PSV - Sorprende, per le dimensioni, l'eliminazione dell'Ajax travolta a Mosca dallo Spartak (3-0) dopo aver già perso (0-1) all'andata. Il PSV, invece, ha dato dimostrazione di forza ai Rangers passando a Glasgow per 0-1 grazie all'immediato gol (14') di Lens. E per gli scozzesi, che pure speravano dopo lo 0-0 in Olanda, è diventata presto notte fonda. Leggi i commenti I commenti dei lettori 
Si fa sempre più calda la partita per il controllo di Parmalat in vista dell'assemblea in programma il prossimo aprile per il rinnovo del cda. Dopo la mossa di giovedì di Lactalis, che ha rastrellato in Borsa negli ultimi giorni l'11,4% del capitale di Collecchio con l'obiettivo di "diventare azionista industriale di riferimento di Parmalat, salvaguardandone l'integrità e contribuendo all'espansione con acquisizioni strategiche nel rispetto delle realtà locali", oggi il Governo corre ai ripari. L'esecutivo è fermamente intenzionato a bloccare l'offensiva della multinazionale francese, ha detto esplicitamente il ministro dell'Economia Giulio Tremonti. "Faremo una legge come quella che hanno in Francia, nel pieno rispetto delle direttive comunitarie". Non a caso il ministro del Lavoro Maurizio Sacconi, interrogato a margine del convegno di Confcommercio in corso a Cernobbio, si è detto certo che Parmalat resterà in Italia. "Spero che Parmalat non vada ai francesi. Confido di no. Credo che in Italia ci siano capacità che mi auguro possano proporsi adeguatamente". D'altronde Parmalat è stata salvata dal crac con il contributo decisivo dello Stato. Un prezzo molto alto è stato pagato anche dai risparmiatori. Parmalat, 2.200 dipendenti, e Edison sono stati i casi citati da Tremonti e dal  sottosegretario alla presidenza del Consiglio Gianni Letta durante un incontro  che i due esponenti di Governo hanno avuto con l'ambasciatore francese Jean-Marc  de La Sabliere. Un passo formale, dunque, che è indice di quanto sia  intenzionato il Governo a tutelare "l'italianità" delle sue imprese  strategiche. Una dichiarazione di guerra "economica" a tutti gli effetti che si potrebbe presto tramutare in un provvedimento che renderà più difficili le scalate delle multinazionali  straniere ai gruppi industriali italiani. Provvedimento che riguarderà tutti  indipendentemente dalla nazionalità di provenienza della scalata ostile, ma che  in questo momento ha un obiettivo preciso: fermare la discesa delle società  francesi nel nostro paes IL COMMENTO DI BERSANI - "Non so se ci stiamo accorgendo, che mentre da due o tre anni parliamo d'altro, ci stanno portando via l'industria nazionale", ha detto il segretario del Pd Pierluigi Bersani parlano con i giornalisti di Parmalat entrando al Teatro Regio di Torino. "In queste ore probabilmente - ha affermato - il nostro marchio più famoso, Parmalat, l'azienda più internazionalizzata che abbiamo, sta finendo in altre mani perchè si è dormito per due anni". PASSERA: SIAMO PER LA CONTINUITA' - "La presentazione della nostra lista è un contributo a trovare una soluzione, un progetto industriale di lungo periodo che sia nell'interesse degli azionisti di Parmalat ma anche del paese". Lo ha affermato Corrado Passera, amministratore delegato di Intesa Sanpaolo. Passera non ha voluto dire nulla sull'ipotesi di un intervento dell'imprenditore Ferrero per Parmalat, mentre sulla discesa in campo della francese Lactalis si è limitato a osservare che "era una possibilità". "E' nella nostre intenzioni - ha detto - la continuità rispetto al grande lavoro fatto e a quello che si potrebbe fare per rilanciare internazionalmente l'azienda. Noi abbiamo messo a disposizione la nostra parte in questa lista. Per il resto dobbiamo tutti adoperarci perchè qualcosa succeda nei prossimi giorni. Mettiamo a disposizione noi stessi ed il nostro impegno, ma deve essere una iniziativa di carattere industriale". Passera ha anche sottolineato che "Parmalat è uno dei più grandi e forti marchi internazionali, un'azienda risanata da Bondi con grande efficacia, che ha risorse importanti per pensare alla sua crescita. E' pronta alla prossima fase sia manageriale sia imprenditoriale. Se sarà possibile fare qualcosa - ha concluso - saremo a disposizione del progetto". MARCEGAGLIA: NON SOLO PREDE - "Se vogliamo un sistema Paese capace di attrarre investimenti non dobbiamo stupirci se poi arrivano i capitali stranieri. Il problema è non essere solo prede", afferma il presidente di Confindustria, Emma Marcegaglia, a margine di un incontro al ministero dello Sviluppo economico a proposito della crescita della francese Lactalis in Parmalat. LEGACOOP: NOI CI SIAMO - Pronti a scendere in campo perché Parmalat resti italiana. Nella partita per il controllo della multinazionale di Colecchio entra in gioco Legacoop, guidata da Giuliano Poletti, dichiarandosi "favorevole" alla costituzione di quella cordata tricolore di cui si parla dopo il blitz della francese Lactalis e che lo stesso ministro dello Sviluppo economico, Paolo Romani, ha auspicato. Legacoop, dunque, è disponibile a fare la sua parte. FERRERO: PRONTI SE MATURANO LE CONDIZIONI - La Ferrero è interessata al progetto Parmalat se maturano le condizioni. E' quanto apprende l'Ansa da ambienti vicini alla società dolciaria di Alba. Parmalat - si fa notare - è sicuramente un'impresa di rilevanza strategica per l'economia italiana e il gruppo Ferrero guarda con interesse a possibili soluzioni a rilevanza industriale di lungo periodo e di matrice italiana. La disponibilità dell'azienda dolciaria si aggiunge all'adesione convinta di Granarolo all'idea, ribadita anche oggi dal presidente Gianpiero Calzolari sulle colonne del Sole 24 ore, di una cordata italiana. IL TITOLO IN BORSA - Ancora una giornata di forti acquisti in Piazza Affari su Parmalat: il titolo del gruppo alimentare, il migliore tra quelli a elevata capitalizzazione della Borsa, è salito del 4% netto a 2,6 euro. Ancora boom gli scambi: nella seduta sono passate di mano 104 milioni di azioni (pari al 6% del capitale) contro una media quotidiana dell'ultimo mese di Piazza Affari di 25 milioni milioni di 'pezzi'. Le contrattazioni hanno chiuso prima della presentazione ufficiale delle liste per il rinnovo del cda da parte di Lactalis, che si è detta pronta ad aumentare la sua quota nella società di Collecchio. 
Dov’è il Parco della Maddalena lo sanno tutti. Ma dov’è e che cos’è, poco distante, l’avamposto romano del Bric Taurino non lo sa quasi nessuno: un’area nel bosco scoperta vent’anni fa sulla collina dove soldati e civili vissero e sorvegliarono la città fin da quattro secoli prima di Cristo. Da ieri, tutta la città è diventata un Museo: è online (su www. museotorino. it) ma è anche il racconto per immagini della multivisione che si può vedere a Palazzo Madama, punto di partenza ideale di centinaia di percorsi diversi tra centro e periferie, tra parchi e edifici storici, tra ciò che sta nel sottosuolo e ciò che vive sulla superficie: 400 luoghi simbolo in primo piano per rappresentare la storia, e molti altri da scoprire sottotraccia. Un po’ più di duemila anni di storia, costantemente aggiornati in un museo della città che, nascendo ora, tiene conto delle esperienze più nuove e delle diverse scuole di pensiero che si stanno affermando un po’ in tutta Europa. E che suggeriscono di non chiudere in un palazzo alcune centinaia o migliaia di reperti, ma piuttosto di lasciare la città dov’è, offrendo a chi ci vive e a chi arriva da fuori chiavi di lettura sempre nuove. La storia romana di Torino, ad esempio, si può vedere in alcuni luoghi, come le Porte Palatine, ma tracce e scoperte archeologiche sono molte di più, e tutte sono raccontate sul sito. La mappa satellitare costellata di pallini rossi che introduce la visita offre curiosità infinite, dalle scuole ai personaggi celebri, dalle cascine ai monumenti. Ma la scommessa è anche un’altra, quella di rendere accessibili a tutti archivi fino ad ora destinati agli addetti ai lavori, dai tram vecchi e nuovi agli alberi nei parchi e lungo i viali. Si inizia da quando sopra Torino c’era il mare, mentre a Palazzo Madama una multivisione (la regia è di Alex Donadio, la durata di 25 minuti) in italiano, francese e inglese raccontano la città com’era e com’è. Nato da un’idea di Daniele Jalla, coordinatore dei servizi museali della Città, Museo Torino può contare sulla collaborazione degli atenei e delle soprintendenze torinesi, che partecipano al comitato scientifico e hanno messo a disposizione i loro archivi. Chi non si accontenta dello sguardo d’insieme, di cliccare sui puntini o di consultare tutto ciò che esiste sulla Torino medioevale o barocca, può consultare schede e catalogo, o godere di una cartografia storica accuratamente elaborata per corrispondere all’attuale mappa della città, o, ancora, passare in rassegna le immagine di dieci fotografi torinesi (Bruna Biamino, Michele D’Ottavio, Fabrizia di Rovasenda, Paolo Gonella, Dario Lanzardo, Plinio Martelli, Patrizia Mussa, Paolo Mussat Sartor, Paolo Pellion di Persano e Marco Saroldi) dei quali sono stati selezionati 1.500 scatti. "Non è un museo nuovo, ma un nuovo tipo di museo, al quale abbiamo lavorato dal 2009 — spiega Jalla — Rispetto ai tradizionali musei dedicati alle città, come il Musée Carnavalet di Parigi, il London Museum, l’Amsterdam Historische Museum o il Museum der Stadt di Vienna, pensiamo a un museo profondamente diverso. Abbiamo coinvolto molte associazioni e gruppi e a partire da oggi ci rivolgeremo anche a tutti i cittadini, invitati a arricchire con la propria storia e le proprie informazioni ciò che troveranno nel Museo". Chi entra nel sito, pensato anche per chi è abituato a muoversi tra le app degli smart phone, dunque chi il Museo vuole averlo in tasca come una guida assai più ampia di quelle cartacee, vede per prima cosa la Torino di oggi, "poi, come in un edificio, può scendere sotto e andare a ritroso nel passato, scegliendo il proprio itinerario in una particolare zona, epoca o tema. La nostra collezione è la città stessa, un organismo vivente che cambia di continuo". Il sito è stato sviluppato utilizzando tecnologie e piattaforme di ultima generazione che permettono di applicare la filosofia del web 3.0 (web semantico) e dei Linked Open Data, basata sulla condivisione dei dati, in un formato aperto e standard, con tutta la comunità della rete. Il Museo ha anche una sua rivista, digitale e cartacea: dopo la presentazione di se stesso e un numero zero dedicato alle Ogr, toccherà al Risorgimento e al lavoro. Nonostante i costi contenuti di una simile operazione, e mentre altre città italiane come Roma e Venezia dibattono su soluzioni più pesanti e tradizionali per affrontare lo stesso problema, raccontare se stesse, anche Museo Torino ha avuto bisogno di sponsor: Compagnia di San Paolo e Iren Spa, con la collaborazione di Gtt. 
MILANO - Ricavi stabili (+1% a quota 183 milioni) e risultati finanziari in miglioramento per Stefanel, che comunque chiude in profondo rosso: la perdita consolidata è pari a 35,3 milioni nel bilancio 2010, meno dei 48,6 milioni dell'anno prima. In miglioramento, ma ancora negativi, anche gli altri indicatori di redditività: il margine operativo lordo passa da un rosso di 34 milioni a uno di 26,5, mentre l'Ebit migliora da meno 50,5 agli attuali 36,3 milioni. Migliora anche la posizione finanziaria netta consolidata, da un rosso di 80,2 milioni agli attuali 71,6 milioni, mentre non si vedono gli effetti positivi della vendita di Nuance, perfezionata nel febbraio 2011. Gli introiti (96 milioni, più un conguaglio, dopo l'approvazione dei conti della società specializzata nello shopping negli aeroporti, che dovrebbe portare l'incasso complessivo sopra 120 milioni) sono stati per il 90% depositati in un conto riservato a disposizione delle banche, con cui Stefanel sta rinegoziando gli accordi sul rifinanziamento del debito. Infatti l'intesa iniziale prevedeva che l'incasso andasse al rimborso anticipato dei finanziamenti a medio-lungo termine in essere. Ora però Stefanel sta trattando con gli istituti creditori (in aprile dovrebbe essere firmato il nuovo accordo) per svincolare una quota dei proventi derivanti dalla cessione dall'obbligo di rimborso anticipato. Un accordo che, spiega una nota del gruppo di abbigliamento, dovrebbe arrivare "con tempi e modalità tali da assicurare la continuazione dell'esistenza operativa societaria in un futuro prevedibile, ai cui fini la sottoscrizione di tale accordo costituisce condizione necessaria". Anche perché, come viene ricordato dal gruppo, le perdite hanno eroso di oltre un terzo il capitale sociale. Nel luglio scorso il gruppo aveva effettuato un aumento di capitale da 50 milioni (che aveva visto l'uscita della sorella di Bepi Stefanel dall'azionariato). Mezzi freschi che dovrebbero essere serviti in parte per ridurre (di una decina di milioni) l'indebitamento, in parte per la gestione del business e in misura più corposa, una trentina di milioni, per approntare la prima parte del piano triennale di rinnovo dei negozi e per il marketing (che da solo ha assorbito 5 milioni in più dello scorso anno). 
ROMA - L'ultima contestazione della giornata del centocinquantesimo anniversario dell'Unità d'Italia attende il presidente del Consiglio Berlusconi davanti al Teatro dell'Opera di Roma, dove alle 20.30 va in scena il Nabucco di Giuseppe Verdi. Viene accolto infatti all'entrata da una serie di fischi e di urla da parte dei cittadini assiepati dietro le transenne. Alcune grida arrivano anche da persone affacciate dalle finestre dei palazzi vicini al teatro. Oltre ai fischi, per il premier anche inviti ad andarsene. Ma lui fa finta di niente: "E' stata una giornata magnifica, io ne sono contento", afferma nel foyer, poi sorride e stringe decine di mani, e prende posto nel palco reale accanto al presidente della Repubblica Giorgio Napolitano con la moglie Clio, il presidente del Senato Renato Schifani, il sindaco di Roma Gianni Alemanno con la moglie Isabella Rauti. Alle 20.35 si leva il sipario, e già un'altra contestazione attende tutti gli esponenti di governo presenti nel teatro: il lancio di volantini in difesa dello spettacolo, contro il taglio dei fondi operato dalla Finanziaria. Quando il maestro Riccardo Muti leva la bacchetta, pochi istanti prima di suonare l'inno nazionale, sulla platea arrivano alcuni fogliettini bianchi con su scritto "Opera lirica: ambasciatrice della nostra identità nei secoli" e "Musica: l'unico linguaggio internazionale che parla italiano nel mondo". L'intento era di far cadere sulla platea una pioggia di volantini, ma i protagonisti della contestazione contro il taglio del Fus (Fondo Unico per lo spettacolo) vengono immediatamente fermati dal servizio d'ordine, e costretti a lasciare la sala. Evidentemente chi lavora nello spettacolo non ha la fiducia manifestata dal maestro Muti nelle dichiarazioni del ministro dell'Economia Giulio Tremonti, che ieri aveva promesso al grande direttore d'orchestra che avrebbe cercato di risolvere i gravi problemi creati dal dimezzamento dei fondi (i teatri d'opera sarebbero alla paralisi se i tagli operati dalla Finanziaria venissero confermati). Però oggi in teatro Tremonti non c'è. Un secondo tentativo di 'volantinaggio' in difesa dei fondi per lo spettacolo, previsto per il Va pensiero , alla fine del terzo atto, viene bloccato questa volta non dal servizio d'ordine, ma dal premier Berlusconi in persona, che accetta di incontrare, nell'intervallo tra il secondo e il terzo atto, i rappresentanti sindacali dei lavoratori del teatro romano. L'incontro avviene nel foyer del teatro alla presenza del sottosegretario alla Presidenza del Consiglio Gianni Letta, del sindaco Alemanno e del soprintendente del teatro dell'Opera Catello De Martino. Davanti ai sindacati Alemanno chiede al premier un intervento a sostegno della cultura italiana e di tutte le fondazioni liriche. Richiesta accolta da Berlusconi, che si impegna a sostenere e sollecitare la promessa fatta ieri da Tremonti. Però i lavoratori del Teatro dell'Opera riservano una sorpresa al premier e agli altri esponenti di governo: alla fine dello spettacolo, quando salgono sul palco tutti gli interpreti, per gli applausi, arriva anche un grande striscione: "Nel 150° anniversario dell'Unità d'Italia salviamo un'identità nazionale: l'opera lirica". E sulla platea cadono anche alcune bandiere tricolori. Tira fuori la bandiera anche l'orchestra. E' tricolore anche un altro grande striscione che arriva sul palco: c'è scritto "Grazie maestro", naturalmente è per Riccardo Muti. A contestare stasera al Teatro dell'Opera sono anche i giornalisti, tenuti lontano anche in malo modo dall'ingresso del teatro (fatta eccezione per la Rai) e 'rinchiusi' in una sala stampa con un paio di telecamere a circuito chiuso. Soltanto di fronte alle vibranti proteste, in particolare della stampa internazionale (l'agenzia francese AFP), gli addetti alla sicurezza, grazie anche alla mediazione dell'ufficio stampa della presidenza del Consiglio, si decidono a permettere ai giornalisti di seguire l'opera dal teatro. Non si scoraggia Enrico Lucci delle Iene , che riesce a 'infastidire' diversi invitati all'ingresso, prima che l'opera abbia inizio, da Dario Franceschini del Pd al direttore del Tg1 Augusto Minzolini. Piuttosto freddo il pubblico in sala, molto istituzionale (tra i tanti, Letta, il ministro della Difesa Ignazio La Russa, il ministro per l'Innovazione Renato Brunetta, il ministro della Gioventù Giorgia Meloni, il presidente del Pd Rosi Bindi, il presidente e il leader dell'Udc Rocco Buttiglione e Pier Ferdinando Casini con la moglie Azzurra Caltagirone, Arnaldo Forlani, Lamberto Dini, Ciriaco De Mita) e molto vip (le sorelle Fendi, Laura Biagiotti, il presidente della Rai Paolo Garimberti, il cardinale Camillo Ruini). Pochi applausi, persino per il momento più celebre e di solito atteso dell'opera di Verdi, il Va pensiero . Al quale infatti non segue alcun bis: la sera della prima, il 12 marzo, era andata molto diversamente , il pubblico aveva applaudito per più di dieci minuti, con le lacrime agli occhi, e Muti non solo aveva ripetuto il Va pensiero , ma aveva anche invitato il pubblico a cantarlo insieme al coro. "E' una serata istituzionale", commenta Franceschini, in platea con la figlia. Gli applausi diventano più calorosi solo alla fine (quando però la sala si è svuotata già per un terzo). Quando esce dal Teatro dell'Opera, Berlusconi fa in tempo, prima di salire in macchina, a raccogliere gli ultimi fischi della giornata. La piccola folla che ancora sostava davanti al teatro, gli rivolge infatti alcuni fischi di contestazione. Leggi i commenti I commenti dei lettori 
Non mancano le sorprese nei posticipi della decima giornata di ritorno del massimo campionato di volley. Le due squadre che hanno trionfato in Europa pochi giorni fa, Macerata e Treviso, crollano nelle rispettive gare del torneo italiano. La Lube si arrende in casa opponendo poca resistenza contro Cuneo e Roma trova una vittoria importante in chiave salvezza ai danni della Sisley. Chiusa la fase negativa della Champions league, la Bre Banca è tornata a giocare in campionato con la mentalità giusta e con il netto successo a Macerata 0-3, settimo nel girone di ritorno e una sola sconfitta, blinda il secondo posto in classifica. Viceversa incredibile flop, nei numeri e nel gioco, per la Lube che adesso deve difendere a denti stretti la terza piazza. I padroni di casa pagano a caro prezzo l'assenza del capitano Igor Omrcen e la diagonale con il sostituto Van Walle, partita difficile per lui, si infrange sul muro di Cuneo. Si comincia subito con un primo set emozionante, l'unico equilibrato della sfida, vinto ai vantaggi dai campioni d'Italia 27-25. Il regista di Macerata Vermiglio prova a variare il gioco e preferisce per lunghi tratti la corsia centrale, ma non basta. Il turno di battuta di Mastrangelo permette ai piemontesi di andare in vantaggio. D'ora in poi la sfida cambia e rimangono in campo solo i campioni d'Italia. Infatti nel secondo set la Bre Banca prende subito un discreto vantaggio che riesce a portare fino al 25-19 finale. In questa fase di gioco in cattedra Wout Wijsmans (alla fine autore di 12 punti) e continuano a giocare a buoni livelli l'opposto Nikolov e Simone Parodi (13 punti). Il terzo set si trasforma in un monologo di Cuneo che schiaccia i marchigiani sotto un pesante passivo: 25-15. A fine gara Mastrangelo soddisfatto per aver ripreso il cammino in campionato dopo il black out europeo: "Credo che la partita sia stata decisa nel primo set, poi siamo andati via senza problemi. In campo si è vista la giusta reazione, le squadre fatte di grandi campioni si vedono anche in questi momenti. Ora possiamo preparare al meglio, anche dal punto di vista fisico, i playoff". Reazione dura del palleggiatore di Macerata Vermiglio: "Ancora una volta abbiamo peccato nell'atteggiamento, continuiamo a crollare clamorosamente di intensità dopo aver perso un set. Non ci sono attenuanti in campo dobbiamo dare il massimo e tutti devono saper sfruttare le occasioni che gli capitano". E l'allenatore Berruto guarda al futuro: "Dobbiamo pensare all'aspetto tattico e andare a Roma per portare a casa una vittoria fondamentale per la classifica e per lavorare con serenità". Nell'altro match della serata tra Roma e Treviso erano in palio tre punti d'oro. Al sestetto capitolino riesce l'impresa di portare a casa l'intera posta in palio, 3-1 il finale, e ritrova il sorriso per il prosieguo della stagione. I freschi detentori della coppa Cev vengono demoliti dai break al servizio di Zaytsev, autore tra l'altro di 25 punti e cinque ace. In evidenza pure Cupkovic con un bottino di 17 palle schiacciate per terra. Dall'altra parte Fei 19 punti e Horstink 18 punti tengono vive le speranze dei veneti soprattutto nel primo e terzo set. L'allenatore della Sisley Piazza fa i complimenti agli avversari: "Il campionato italiano è molto complicato, se poi ce la complichiamo da soli peggio ancora. Nel terzo set ci sono capitate due occasioni con ricezione perfetta e non le abbiamo sfruttate. Comunque Roma è stata brava. Ora è determinante la nostra tenuta mentale". L'euforia dei capitolini nelle parole del ceco Lebl: "Siamo riusciti finalmente a sbloccarci, era da un po' di tempo che giocavamo bene. E' stata una grossa soddisfazione vincere in un palazzetto pieno". RISULTATI Lube Macerata-Bre Banca Cuneo 0-3 (25-27, 19-25, 15-25) M. Roma Volley-Sisley Treviso 3-1 (18-25, 25-22, 25-21, 25-19). Leggi i commenti I commenti dei lettori 
Dopo tre giorni di vendite senza freni, sui mercati finanziari torna il sereno. Le Borse hanno ripreso fiato, tornando in positivo in tutta Europa. Ma non dovrebbe trattarsi solo di un rimbalzo tecnico, dovuto alla caduta libera dei listini degli ultimi giorni (solo Milano ha perso il 7,5% a partire da venerdì scorso). Perché oltre alle ricoperture tecniche di chi ha preferito portare a casa i guadagni degli ultimi giorni, gli operatori hanno cominciato ad acquistare sulla scia delle notizie positive in arrivo dal G7 e dagli Stati Uniti. A dare spinta ai listini, innanzi tutto, le speculazioni su una mossa del G7 per placare i mercati dopo la crisi nucleare in Giappone, seguita al terremoto della settimana scorsa. Mossa poi effettivamente arrivata. Quanto ai dati economici degli Stati Uniti gli operatori hanno guardato soprattutto al dato delle richieste di sussidio di disoccupazione diminuite di 16.000 unità la scorsa settimana, a quota 385.000. Questo, secondo gli analisti, vuole significare che la ripresa sta cominciando a creare posti di lavoro. È passato così in secondo piano il superindice dell'economia americana che è cresciuto meno delle aspettative, con un incremento dello 0,8 per cento, mentre il dato relativo a gennaio è stato confermato in rialzo dello 0,1 per cento. In finale, ampi guadagni per tutti i listini europei: Londra +1,75%, Parigi +2,43%, Francoforte +2,20%. Bene anche Milano con il Ftse Mib che sale dell'1,46% a 21.140 punti e il Ftse All Share dell'1,39% a 21.788 punti. Anche Wall Street interrompe la serie negativa e chiude con il Dow Jones a +1,39%, il Nasdaq a +0,73% e lo S&P a +1,34%. Tra le blue chip a Piazza Affari, ben comprata Fiat Industrial in scia alle indiscrezioni di stampa di un possibile accordo con Daimler per i camion, poi smentito. Il titolo ha guadagnato il 4,1%. Acquisti che hanno coinvolto, nella galassia del Lingotto, anche Fiat auto (+2,7%) ed Exor (+2,8%). Ma il titolo del giorno è stato Parmalat. Nel giorno in cui Intesa Sanpaolo (+2,9%) ha ufficializzato la presentazione di una lista per il cda del gruppo alimentare, in Borsa sono state scambiate quasi 171 milioni di azioni, pari a poco meno del 9,85% del capitale. Il titolo, in tensione per tutta la seduta e dopo aver toccato in mattinata un rialzo massimo del 10%, ha poi ripiegato nel pomeriggio chiudendo in progresso dello 0,81% a 2,5 euro. In serata, svelato l'arcano: gli acquisti sono stati in prevalenza per conto del gruppo francese Lactalis che è arrivato a detenere così l'11,4% di Collecchio. Corsa di Fonsai, dopo le voci di un intervento di Unicredit (+0,29%) per partecipare all'aumento di capitale. Il titolo è salito del 5,54%, nonostante il taglio da parte di Fitch. In positivo anche Assicurazioni Milano (+1,36%). Sotto pressione, invece, Premafin (-2,31%). Prese di beneficio su Impregilo (-1,15%) che ha anche subito il taglio a neutral da parte di Intermonte. Tra gli altri cali Ansaldo Sts (-0,9%), Autogrill (-0,4%), Buzzi (-0,36%). 

