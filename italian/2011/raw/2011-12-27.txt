
Atti delle amministrazioni di Chivasso al vaglio della prefettura. Venerdì scorso gli uomini del prefetto Alberto Di Pace sono stati nel comune alle porte di Torino per effettuare i primi accertamenti della commissione d'accesso agli atti, che in tre mesi dovrà verificare l'infiltrazione o l'influenza della 'ndrangheta nella gestione municipale. È una delle conseguenze dell'indagine "Minotauro", che l'8 giugno scorso portò in carcere 142 persone, tra cui anche l'ex assessore e coordinatore dell'Udc Bruno Trunfio. L'accusa contro di lui è di associazione a delinquere di stampo mafioso: per la procura apparterrebbe alla cellula locale della 'ndrangheta a Chivasso, di cui farebbero parte anche il fratello Giuseppe e il padre Pasquale, ritenuto addirittura il "capo locale" con la dote di padrino. Trunfio in passato è stato esponente di Forza Italia e assessore ai lavori pubblici nella giunta di Andrea Fluttero. Poi è passato all'Udc, che al secondo turno delle scorse elezioni comunali si è schierato con la coalizione di centro-sinistra del neo-sindaco Gianni De Mori. "Non ho alcun timore che le risultanze dell'inchiesta Minotauro possano riguardare gli atti dell'amministrazione De Mori", dichiara Gianni Pipino, segretario cittadino del Pd. Se gli esiti invece portassero prove di infiltrazioni la prefettura potrebbe chiedere al ministero dell'Interno lo scioglimento e il commissariamento del comune. 
La loro apertura, nell'ottobre del 2010, era stato l'evento clou del Colosseo, cavallo di battaglia degli interventi promossi dal commissario Roberto Cecchi d'intesa con la Soprintendenza. Ma i famosi ipogei dell'Anfiteatro Flavio sono oggi chiusi. Allagati per il terribile nubifragio dello scorso 20 ottobre, non sono più accessibili. "Gli ipogei sono chiusi perché le opere di bonifica predisposte dopo l'allagamento sono terminate solo pochi giorni fa  -  racconta la direttrice del monumento Rossella Rea  -  L'acqua aveva sommerso i sotterranei arrivando fino al primo livello, ma alla fine delle piogge era defluita in circa due ore e mezza. Il problema sono stati fango e detriti. Per eliminarli ci son voluti due mesi. E per il momento non si riaprono". Al centro dei lavori di restauro del Colosseo voluti dal commissario, i sotterranei svelavano la suggestione del "dietro le quinte" della più colossale macchina per spettacoli dell'impero romano per scaricare sull'arena bestie e gladiatori. Il "ventre" del Colosseo che appariva com'era nel V secolo d. C. quando venne interrato e preservato dalle manomissioni. "La loro apertura sarebbe stata comunque stagionale  -  avverte Rea  -  Se non ci fosse stato il nubifragio avremmo prorogato le visite almeno fino a poco prima di Natale, per sospenderle con il grande freddo, quando nei sotterranei può anche gelare". L'allagamento ha comportato il rifacimento dell'intero impianto elettrico, per una spesa straordinaria di 30 mila euro, oltre ad un'operazione capillare di pulizia. "D'altronde, quello dell'acqua è un problema che si trascina da 1500 anni  -  dice Rea  -  per l'innalzamento della falda, il fosso di San Clemente. L'obiettivo ora è riaprire gli ipogei entro la primavera". 
CALTANISSETTA - Un ex accalappiacani nisseno,G.D.B. di 46 anni, si è impiccato oggi pomeriggio nel carcere Malaspina di Caltanissetta. L'uomo, in cella per violenza sessuale e per detenzione di armi, lo scorso aprile era stato condannato a 17 anni di reclusione perchè accusato di aver violentato la figlia ancora minorenne. Proprio la settimana scorsa, dopo una perizia psichiatrica, la Corte d'Appello di Caltanissetta, aveva deciso di riaprire l'istruttoria a carico dell'operaio. Sul suo capo pendeva un'altra condanna, ormai definitiva, a quattro anni di reclusione perchè in passato era stato trovato in possesso di un vero e proprio arsenale. L'uomo pare che da tempo soffrisse di crisi depressive. 
La macchinetta del pos è stata capace di scalare il Monte Rosa, dove nel rifugio più alto l’ha portata Bassilichi, ma si è invece arresa alle sontuose rampe della Galleria degli Uffizi. Non ce l’ha fatta a mettere la sua bandierina nella Caffetteria Bartolini, secondo piano, unico punto di ristoro della Galleria. Peggio: non c’è neppure alla biglietteria della porta 2 degli Uffizi, piano terra. E allora? Contanti, vecchia moneta suonante e banconota frusciante, o niente, non si entra, non ci si ristora. Roba da far impallidire americani e giapponesi, russi e australiani, ma anche i cinesi, per antonomasia signori del denaro in contanti, nascondono risolini ironici. C’è poco da ridere. C’è chi si arrabbia a fare su e giù per le scale alla ricerca di un bancomat dove prelevare per pagarsi il panino. Duemiladodici, anno zero. In barba a chi, governo Monti in testa, auspica una diffusione più massiccia dei pagamenti elettronici non solo in funzione anti evasione, la smania della moneta elettronica non ha contagiato gli Uffizi. Anzi. Se fai la coda al varco 2, quando arrivi alla biglietteria non entri senza contante. «Ma lì vicino c’è un atmbancomat, ci si può rifornire senza perdere la fila, mentre la macchinetta pos funziona all’ingresso 3 riservato alle prenotazioni e ai gruppi» si spiega. Ma perché il pos c’è ad un varco sì e all’altro no? E se l’atmbancomat non funziona? E se sei squattrinati giovanissimi amici hanno fatto fila tanto paga per tutti quello di loro che possiede il bancomat? Tutte domande senza risposta: è in ferie e irraggiungibile chi è autorizzato a rispondere per Opera, la società che ha in appalto il servizio di biglietteria dal ministero. Si entra agli Uffizi, si gode dell’arte antica, per ore si macinano chilometri fino all’estremità opposta del secondo piano, quella da dove si accede alle nuove sale, ci sono la splendida terrazza con vista sulla cupola del Brunelleschi e da quattordici anni la Caffetteria Bartolini. Al tavolo un toast e un succo di frutta fanno 10,50 euro (5,50 e 5 euro). Non lo ricorderemo come un pasto memorabile e non solo per i prezzi: al tavolo 12 euro una lasagna e 3,5 euro un espresso, mentre una fetta di torta costa 6,5 euro al tavolo e 4,5 al banco, un bicchiere d’acqua 1,50 al tavolo e 80 centesimi al banco, una bottiglia da mezzo litro 3 euro al tavolo e 2 al banco come avvertono cartelli in bella mostra per evitare che il cliente si lamenti a posteriori. Meno evidente è l’avviso, sotto la cassa, che qui si paga solo in contanti, che invece spicca sulle carte del menù ai tavoli: «no credit card» c’è scritto. E allora? Gambe in spalle, occorre ripercorrere a ritroso il tragitto, girare intorno alla Galleria, scendere due piani fino a terra, di fatto uscire e rientrare per passare al solito salvifico atmbancomat mobile di Mps. «Ai clienti che non sono stati in grado di pagare la consumazione perché privi di contanti, consentiamo di lasciare i soldi al bookshop al piano terra senza dover risalire» spiega il gestore Simone Bartolini. «Paghiamo royalty del 15% sul nostro giro d’affari al ministero dei beni culturali oltre ad un affitto di 140.000 euro l’anno e non possiamo permetterci di sborsare anche il 3% di commissioni sul bancomat. Chi lo fa, a Firenze e in Italia, o chiude o non ce la fa pagare affitti e dipendenti. Anche al Louvre non si può pagare il ristoro col bancomat. Noi stiamo trattando con un istituto la riduzione della commissione, vedremo». Qualcosa potrebbe cambiare con le gare bandite quasi un anno fa per affidare i servizi nei musei. Ma i concorsi, dopo le prime assegnazioni tra cui quelle a Roma, Pompei e Paestum, si sono arenate. Quello per la ristorazione agli Uffizi, che nel capitolato prevedeva anche l’obbligo di installare il pos, è stato annullato dal Tar su ricorso del raggruppamento di imprese di cui faceva parte anche Bartolini per la reclamata inadeguatezza igienicosanitario dei luoghi dove si volevano realizzare i punti ristoro. COMMENTA 
Non era di certo questa la partita che Casale doveva vincere, ma la prestazione nella tana dei campionissimi d'Italia per poco non scrive la seconda pagina storica in appena  una settimana dopo la super vittoria con Cantù. La Novipiù perde, ma solamente dopo un tempo supplementare. Sulla sirena grande è il rammarico per Shakur e soci, che si vedono negare ancora una volta dal ferro il colpo del possibile secondo supplementare. Finisce 88-86 per Siena. Ora la testa andrà subito sintonizzata al derby con Biella in programma venerdì al PalaFerraris, ma questa squadra potrà davvero dire tanto in questo campionato. Casale ancora intontita dalla Verbena senese parte a rilento. Il 4-0 firmato Andersen- Moss pare subito definire al meglio gli equilibri di un match che sembra non avere storia. La Junior però non si scompone più di tanto e con le bombe di un ritrovato Temple e Nnamaka si porta subito davanti. Zisis e soci dopo la folata iniziale non trovano più con la stessa facilità il canestro e Casale, ben motivata ed in ottima forma fisica,  non ha la benché minima intenzione di fermare la sua corsa. Anche Chiotti timbra presto il cartellino e con la tripla di Janning lo score schizza sul 15-4 per i piemontesi. La saetta dalla distanza di Rakocevic interrompe il "momento no" di Siena che colpo dopo colpo riduce lo svantaggio iniziale. Mc Calebb e Andersen trovano il pari prima della sirena, ma Casale con Gentile in penetrazione si riporta davanti per il 18-16 che vale il primo quarto. Ritornati sul parquet Thornthon fa subito sentire la sua presenza. 4 punti in appena 63'' che riportano Siena a condurre i giochi.  Casale trova canestri importanti con Malaventura e Stevic, tenuti a lungo nella naftalina della panchina piemontese ma decisivi quando serve.  Il gioco da tre punti del centro serbo riportano la Junior sul 27-27; poi sale in cattedra Aradori che con i suoi 6 punti in serie permette alla Montepaschi un primo tentativo di allungo. La sfuriata di Malaventura riporta Casale a leggere con facilità la targa di Siena ma i padroni di casa non ci stanno e chiudono sul 43-40 un secondo quarto giocato ad altissimo livello. Tornati in campo Shakur riporta subito i rossoblu in parità. La difesa di Casale chiude ogni spazio per le cattive intenzioni dei senesi. Janning e Mc Calebb cominciano una mini-sfida che entusiasma il Palaestra. 7 punti ciascuno che portano il punteggio su uno scoppiettante 50-50. Gentile fa riposare qualche minuto Shakur ma è ancora Janning a fare il fenomeno.. Stonerook sbaglia da tre, non Gentile e Stevic che  confezionano il controsorpasso.  Thornthon e Ress riportano Siena a condurre, ma il cuore di Casale va oltre ogni differenza tecnica fra i due roster tanto da riportarsi sul 60-60 all'ultima pausa grazie al canestro d'oro di un Chiotti che profuma sempre più di azzurro. Il parziale di 5-0 di Siena costringe coach Crespi a chiamare subito un time-out.  Thornton fa ancora bingo, ma un esausto Chiotti spara le ultime cartucce a disposizione che permettono alla Novipiù di rimanere agganciata alla partita.  Dalla panchina monferrina arrivano forze fresche che riportano sul parquet Stevic e Ferrero. La tripla di Temple riporta i rossoblu sul -3 ma è il solito Thornton a spegnere celermente qualche entusiasmo di troppo. 72-67. Janning poderoso anche a rimbalzo è l'anima di una Novipiù che ancora ci crede. Shakur di nuovo al centro delle operazioni traccia la strada di una possibile rimonta. Temple da tre permette a Casale di riagganciare Siena e a questo punto  può davvero pensare in grande. Le percentuali si abbassano di colpo, la tensione condiziona e non poco i due attacchi. Andersen risponde al canestro di Chiotti, ma Casale ha fra le mani la palla della possibile vittoria. 4'' però non bastano e dopo un contatto "discutibile" in area si va ai supplementari. Rakocevic spezza subito l'equilibrio con una tripla mortale che ricarica di entusiasmo un PalaEstra che pochi secondi prima se l'era vista davvero brutta.  Andersen sembra porre la parola fine all'incontro ma di nuovo Temple riporta i suoi a -1. Il 2/2 di Rakocevic dalla lunetta riporta Siena avanti ma anche Shakur dall'altra parte non è da meno. 83-82 per i campioni d'Italia. Andersen c'è, ma Temple indovina la sua quarta tripla sella serata e rimanda in parità una partita infinita.  85-85. Manca poco, vincerà chi avrà i nervi più saldi. Rakocevic fa ancora 2/2, non Shakur che ne lascia uno sul ferro dando la possibilità a Mc Calebb di chiudere anzitempo i conti. Il ferro dona l'ultima speranza a Casale che si butta a canestro a pochi millesimi di secondo dalla sirena. Parabola in area ancora di "Staf" che però rimbalza sull'anello e regala la vittoria a Siena. Vincono i campioni d'Italia ma i piemontesi vanno davvero vicini al colpaccio. Incredibile. MONTEPASCHI SIENA- NOVIPIU' CASALE MONFERRATO 88-86 (16-18; 43-40; 60-60; 76-76) MONTEPASCHI SIENA: Mc Calebb 13, Zisis, Andersen 21, Rakocevic 14,  Carraretto 4, Thornton 14, Ress 5, Michelori 2, Lechthaler 2, Stonerook,  Aradori 7, Moss 6. All. Pianigiani NOVIPIU' CASALE MONFERRATO: Malaventura 6, Gentile 8, Nnamaka 7, Pierich  3, Martinoni, Chiotti 11, Temple 14, Stevic 7, Giovara ne, Ferrero,  Shakur 14, Janning 16. All. Crespi 
