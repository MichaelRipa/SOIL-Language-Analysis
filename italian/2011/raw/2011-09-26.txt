BANGKOK - "Nessuno, nemmeno la Cina ha diritto di decidere chi sarà e dove nascerà la mia prossima reincarnazione". Il recente annuncio dell'attuale XIV Dalai Lama di avere pronte le "linee guida" per la scelta del XV leader spirituale tibetano, ha scatenato una reazione furiosa delle autorità cinesi. Per bocca del portavoce degli Esteri Hong Lei, Pechino ha detto con chiarezza inedita in una conferenza stampa che "il titolo di Dalai Lama è conferito dal governo centrale cinese e si considera illegale ogni eccezione". Secondo Hong Lei "non è mai esistita la pratica di un Dalai Lama che identifica il suo proprio successore". Il provocatorio paradosso storico ha subito scatenato una reazione emotiva violenta in Amdo, nel cuore del Tibet dove nacque Tenzin Gyatso, l'attuale Dalai oggi in esilio. Appena si è diffusa la notizia della volontà cinese di nominare d'ufficio il loro prossimo leader spirituale, due giovani monaci del monastero di Kirti, da mesi in rivolta, si sono dati fuoco gridando "lunga vita al Dalai Lama". I due monaci appartenevano al monastero di Kirti, in un'area a popolazione tibetana della provincia cinese del Sichuan, dove già a marzo un altro monaco di nome Phuntsog, che secondo i gruppi tibetani in esilio era il fratello maggiore di uno dei due, si era suicidato per protesta contro la "repressione" della Cina. In agosto la stessa forma di protesta era stata scelta da Tsewang Norbu, di 29 anni, di un altro monastero tibetano del Sichuan, quello di Tawu, a 150 chilometri da Kirti. I due giovani sono stati identificati dagli esuli come Kalsang e Kunchok. Il Dalai Lama, nella sua dichiarazione ai capi delle quattro scuole ufficiali del buddismo tibetano, aveva detto di voler decidere la sua successione solo al compimento dei 90 anni, cioè tra 14 anni. "A quel tempo  -  ha spiegato con risoluto ottimismo  -  convocherà i massimi leader spirituali delle scuole, studiosi e saggi per decidere sullo stile di un conclave Vaticano se dovrà riprendere forma terrena un Dalai Lama, se dovrà sparire, o se ne dovrà essere eletto democraticamente uno già adulto. Non dovrà esserci dubbio alcuno  -  ha detto in sintesi  -  che l'eventuale sostituto messo sul trono dai cinesi sarà un falso". Nello stesso lungo discorso, il Dalai Lama ha spiegato con inedita precisione la differenza tra reincarnazione (che prevede la rinascita in un bambino) ed "emanazione", ovvero la possibilità di trasferire mentre è ancora sano e cosciente i suoi poteri a qualcun altro. Grazie a questi speciali poteri, la "emanazione" del Dalai Lama  -  un altro monaco, o un laico, perfino "una donna"  -  potrà trattare con il nemico di tante vite quando lui non ci sarà più. 
TORINO - Andrea Agnelli si rivolge agli azionisti della Juve in vista dell'assemblea del prossimo 18 ottobre, e lo fa in maniera appassionata, invitando anche i piccoli investitori a fare la loro parte.  "Il bilancio fotografa la cruda realtà e si tratta di una perdita intollerabile", si legge nel preambolo del presidente. "Grazie all'intervento di Exor, l'azionista di maggioranza, si può invertire la tendenza e tornare all'obiettivo di sempre, competere ad alto livello mantenendo l'equilibrio finanziario". Agnelli, con grande realismo, non nega che la situazione precedente avesse portato "un malessere profondo, con l'impoverimento del patrimonio tecnico e notevoli difficoltà economiche". Ma "grazie a Giuseppe Marotta è iniziato un ciclo di profondo rinnovamento in tutti i settori". IL TESTO INTEGRALE DELLA LETTERA Il presidente indica poi i punti in cui la società si è impegnata e si sta impegnando per il raggiungimento di obiettivi prestigiosi: nuova organizzazione societaria (comprendente anche il management), rinnovamento tecnico della prima squadra, rilancio del settore giovanile, ottimizzazione degli investimenti sportivi (ingaggi e costi di acquisto), attività del nuovo stadio, rafforzamento della capacità di ottenere autonomamente ricavi, controllo dei costi. La sintesi di tutte queste esigente-missioni, è rappresentata dal nuovo stadio: "La nostra nuova casa è la sintesi di tale ambizione", spiega Agnelli che conclude il messaggio con un autografo eloquente, che sintetizza tutta la sua passione in un "Forza Juve!". Leggi i commenti I commenti dei lettori 

GRAN SASSO - Il neutrino è qui, anche se è già fuggito via. E ha elettrizzato l’aria pur non avendo carica. Nell’aula magna dei Laboratori del Gran Sasso lunedì sono riuniti i fisici che hanno materialmente misurato il tempo dei neutrini sparati dal Cern. La particella più timida e sfuggente dell’universo, definita “l’entità più prossima al nulla” per la massa vicina allo zero e la capacità di eludere gli esperimenti, è diventata all’improvviso una star per le sue decantate doti di velocità. “Più veloce del neutrino” è già l’espressione usata dai bambini a casa di Pasquale Migliozzi, il ricercatore dell’Istituto nazionale di fisica nucleare di Napoli che oggi ha il compito di sottoporre i dettagli dell’esperimento ai colleghi. Anche se le battute fioccano, il meeting serve a mettere di nuovo sotto torchio la misurazione di una velocità superiore a quella della luce. Il dato è stato strizzato, rivoltato e sezionato alla ricerca di possibili errori. E così continuerà a essere, al Gran Sasso come nel resto del mondo. «Un gruppo del nostro esperimento Opera si dedicherà solo al controllo della misurazione» spiega Antonio Ereditato, il portavoce del gruppo di 160 scienziati di 30 istituti e 11 paesi in cui l’Italia e l’Infn giocano la parte del leone. Qualche dubbio comincia a emergere su misurazione dello start, metodi statistici usati, sincronizzazione degli orologi fra Ginevra e Gran Sasso e posizione esatta del rivelatore al di sotto di 1.400 metri di montagna. Ma si tratta di ipotesi da approfondire nei prossimi mesi, perché errori concreti nella misurazione finora non ne sono emersi. «E poi finalmente possiamo discuterne in pubblico. Con tutto questa emozione è stata dura mantenere il segreto per sei mesi» raccontano Antonia Di Crescenzo, dottoranda di 26 anni, e Andrea Russo, assegnista di ricerca dell’Istituto nazionale di fisica nucleare di 28. «Anche noi giovani siamo sempre stati ammessi alle discussioni. In una collaborazione scientifica come questa si ascolta l’opinione di tutti». È infatti grazie ai ragazzi senza contratti stabili che esperimenti come Opera e molti altri possono andare avanti, nella schizofrenica Italia che è capace di risultati che hanno il potenziale di ribaltare un secolo di fisica, ma resta appesa al filo dell’entusiasmo dei giovani precari. Lo stesso enorme rivelatore di Opera (4mila tonnellate, 2mila metri cubi, 150mila mattoncini di piombo rivestiti di emulsione fotografica su cui si deposita la traccia di una ventina di neutrini al giorno) è indietro di un anno con lo sviluppo e l’analisi dei dati. «Il personale è ridotto all’osso. Abbiamo dei giovani che si autospremono come limoni grazie al loro entusiasmo, ma chiedergli di più sarebbe impossibile» spiega Paolo Strolin dell’Infn e dell’università di Napoli, uno dei padri di Opera alla fine degli anni ’90. «La ricerca italiana è come un tubo aperto. I ragazzi brillanti entrano da un lato e dall’altro escono per andare all’estero». Per dire se la traccia dei neutrini più veloci della luce sopravviverà ai controlli dei futuri esperimenti è ancora presto. Intanto però i Laboratori del Gran Sasso sono galvanizzati dal risultato. «Nel 2008, con un piccolo investimento di 10-15mila euro abbiamo installato orologi e gps all’avanguardia. In questo modo siamo diventati capaci di fare le misure migliori del mondo» spiega Francesco Terranova, ricercatore dell’Infn e membro di Opera. «E dire che ne abbiamo avuti di momenti di sconforto. L’ultimo è stato il terremoto. Ma anche questa misura sui neutrini ha causato un dibattito molto acceso nel gruppo. Qualcuno sosteneva che un annuncio simile avrebbe scatenato l’inferno». Il fascio dei neutrini sparato dal Cern a partire dal 2008 doveva terminare alla fine del 2011. A una prima proroga di un anno ne è seguita un’altra - data come probabile - di alcuni mesi nel 2013. E alla misurazione della velocità delle particelle generate nel laboratorio di Ginevra potrebbero unirsi ora anche altri due rivelatori situati nelle viscere della montagna dove regna il “silenzio cosmico” e la flebile voce delle “entità più vicine al nulla” riesce a essere ascoltata. Si tratta di Borexino, un orecchio puntato sui neutrini provenienti dal Sole, e di Icarus, esperimento proposto dal Nobel Carlo Rubbia nel 1977 e inaugurato l’anno scorso. Nel laboratorio dove è stato misurato il record di velocità dell’universo, pazienza e capacità di attendere sono paradossalmente le virtù d’obbligo. Dove sembra che la corsa della luce sia stata superata, poi, non penetra un raggio di Sole ed è come studiare le stelle dal fondo di un pozzo. Il rivelatore Lvd per esempio è stato acceso nel 1992 e da allora aspetta che una supernova esploda da qualche parte nello spazio per raccoglierne la pioggia di neutrini. L’ultima volta accadde nel 1987, e la media di questi eventi è di una volta ogni vent’anni. A non perdere neanche un attimo sono i fisici americani di Minos, l’esperimento gemello di Opera che nel 2007 in una miniera del Minnesota misurò una velocità dei neutrini superiore a quella della luce (ma con una precisione insufficiente). «Il nostro dato non era molto diverso dallo zero, e all’epoca avevano molte altre misurazioni da fare» commenta oggi Jenny Thomas, fisica inglese portavoce di Minos. «Ma stiamo per installare un nuovo gps e orologi atomici assai più precisi. Già nei prossimi quattro o sei mesi avremo dati freschi sulla velocità dei neutrini, e nel 2013, con una campagna di presa dati chiamata Minos+, otterremo misure simili a quelle di Opera, se non migliori». In attesa della risposta del Minnesota alla sfida del Gran Sasso, la ricerca sui neutrini resta un fiore all’occhiello della scienza italiana. Luciano Maiani, uno dei più prestigiosi fisici del nostro paese e direttore generale del Cern quando si decise di dare il via al fascio diretto al Gran Sasso, spiega così la genesi dell’esperimento: «Volevamo osservare un comportamento anomalo dei neutrini prodotti dai raggi cosmici nell’atmosfera. Ipotizziamo infatti che cambino natura nel corso del loro viaggio, un fenomeno previsto da Bruno Puntecorvo molti anni prima. Nel viaggio tra due punti, alcuni neutrini sembravano “sparire”. Secondo Pontecorvo, invece, semplicemente cambiavano di tipo e non venivano più messi in conto». Una trasformazione di queste particelle nel tragitto dalla Svizzera all’Abruzzo è stato effettivamente osservato l’anno scorso. «E abbiamo altri due dati interessanti che stiamo controllando» ha annunciato ieri Ereditato. Opera non si è ancora stancata delle sorprese. 
Nove anni e tre mesi di reclusione. È questa la pena più dura richiesta dalla pm Roberta Licci al termine della requisitoria con cui ha chiuso il processo sul caso Bonsu, il giovane ghanese pestato nel corso di un'operazione della Municipale il 29 settembre di tre anni fa. Un'intera giornata in cui il sostituto procuratore ha ripercorso tutte le tappe della vicenda, dal parco Falcone e Borsellino fino alla comando di via del Taglio. Prima di elencare le richieste di condanna, la Licci ha riconosciuto agli otto imputati il concorso morale e materiale per l'aggressione ingiustificata del ragazzo. Tra i capi d'accusa: falso ideologico, sequestro di persona, lesioni, violenza privata e perquisizione arbitraria. La pena più dura richiesta va a Pasquale Fratantuono, il vigile della foto che tiene il giovane ghanese come trofeo: nove anni e tre mesi di reclusione, con l'aggravante di discriminazione razziale (oltre agli epiteti razzisti, sua la scritta "Emmanuel negro" sulla busta contenente gli effetti personali del ragazzo) e di violenza privata continuata. Segue per gravità Simona Fabbri, con nove anni. Il commissario, presente al banco con gli avvocati, scuote la testa e abbozza un sorriso tirato. Otto anni e otto mesi di reclusione chiesti per Stefania Spotti, mentre per Mirko Cremonini - che condivide con Fratantuono l'aggravante di discriminazione razziale - il pm vorrebbe otto anni e sette mesi. Per i quattro vigili il pm chiede inoltre l'interdizione perpetua dei pubblici uffici. La richiesta di pena più "tenue" è sei anni e nove mesi di reclusione per Graziano Cecinato. Sei anni e dieci mesi, invece, per Giorgio Albertini e Marco De Blasi. Un mese in più per Andrea Sinisi, per cui vengono chiesti sei anni e undici mesi di reclusione. Per i quattro agenti viene inoltre chiesta l'interdizione temporanea di cinque anni dei pubblici uffici. LA REQUISITORIA - "La verità di Emmanuel Bonsu è la verità di questo processo". Con queste parole, pronunciate in apertura della discussione, il pm Roberta Licci ha rimarcato come il caso del giovane ghanese sia stato fin dall'inizio costellato di tentativi di minare la credibilità del ragazzo "con lo strumento della calunnia e del falso ideologico. Perfino i controesami sono stati effettuati cercando di distruggere a poco a poco e non per verificare la credibilità del teste, come dovrebbe essere". Quel giovane esile venuto in Italia dal Ghana, figlio di un metalmeccanico e di un'addetta alle pulizie, "è il cuore di questo processo". Oggi era in aula, seduto tra il pubblico a fianco del padre. "Ci sono due Emmanuel - ha continuato il pm - c'è un Emmanuel prima delle 18.20 del 29 settembre 2008 e un Emmanuel dopo. Prima c'è un ragazzo normale, che va a scuola, frequenta l'ultimo anno dell'istituto tecnico, esce con gli amici, gioca a ping pong, ama andare in biblioteca. Ora vediamo chi è dopo". Su una lavagna bianca scorrono le fotografie scattate dal medico legale Benato il 30 settembre 2008. Mostrano un ragazzo di colore con l'occhio sinistro gonfio, ecchimosi sulle spalle, sulle ginocchia, sulle mani. "Emmanuel è oggi una persona completamente diverse sotto altri profili  -  spiega il pm  -  non vive più tra gli amici, la biblioteca e la famiglia. E' andato verso la cronicizzazione di un disturbo da stress di entità grave. E quello che gli è successo non è un cataclisma o l'aggressione di rapinatori. Emmanuel è stato individuato come obiettivo di un'operazione antidroga già prima che scattasse il blitz, nel corso della riunione operativa del pomeriggio. Cercavano il palo, perché avrebbe avuto addosso più droga. Ma quando si è rivelato un obiettivo sbagliato, è diventato un ostacolo in quell'operazione che doveva dare lustro agli ufficiali di polizia municipale". "A quel punto - ha continuato il pm - mancando gli elementi per accusarlo di complicità, bisognava estorcergli una confessione". FABBRI "FANTASMA" - Secondo il sostituto procuratore, quel blitz straordinario sarebbe stato organizzato dal comandante in uscita Emma Monguidi e dal vicecomandante Simona Fabbri in vista di una probabile promozione, "per ottenere prestigio personale". Eppure - sostiene la Licci nella requisitoria - nei giorni seguenti al 29 settembre 2008 il commissario capo non sarebbe comparso come personale operante in nessuna annotazione della Municipale, né avrebbe firmato nessun atto. "Sembra quasi un fantasma - la definisce il pm - una persona che ha l'interesse specifico di tirarsi fuori dall'operazione anti-droga che ha diretto e a cui ha preso parte". Solo in un documento datato 11 ottobre - dodici giorni dopo il fatto - si apprenderebbe della presenza della Fabbri nel parco dell'ex Eridania. La sua partecipazione attiva nell'aggressione di Bonsu è riscontrabile anche nella deposizione di una testimone, che la ricorda al parco con una maglia bianca mentre rivolge al ragazzo africano insulti come "faccia di m...". Oggi in aula la Fabbri era presente. Ricomparsa per ascoltare la sua richiesta di condanna, la seconda in ordine di gravità. 
ROMA - "Evviva, siamo in onda!". Con questo entusiasmo Barbara D'Urso ha salutato il pubblico di Canale 5 davanti alla tv per il debutto di Baila !, talent tv di ballo diventato un caso. E una duplice sfida. Quella che il programma ha lanciato a Milly Carlucci, conduttrice del consolidato Ballando con le stelle su Raiuno (edizione italiana del format Bbc Strictly come dancing ), che aveva sollevato il sospetto del plagio della sua trasmissione ad opera di Mediaset, che per realizzare Baila ha acquisito a sua volta i diritti dal format Endemol del programma sudamericano Bailando por un sueno . E quella della stessa Mediaset, che ha deciso di mandare comunque in onda Baila! nonostante il giudice Gabriella Muscolo del Tribunale civile di Roma abbia accolto l'istanza presentata da Milly Carlucci, assistita dall'avvocato Giorgio Assumma, bloccandone la messa in onda . Sentenza di cui, per il momento Barbara D'Urso si fa beffe, ancheggiante nel suo abito nero in diretta dallo studio 11 di Cologno Monzese, dove dieci persone comuni, aiutate da altrettanti personaggi famosi, si sfidano a passo di danza. Le motivazioni del giudice erano state diramate in mattinata e l'avvocato Assumma aveva subito parlato persino di "giornata storica, perché servirà a mettere ordine nel settore della concorrenza televisiva, ove spesso si verificano casi di concomitante messa in onda, da parte di emittenti, diverse, di programmi simili, se non addirittura identici". Ed ecco la Carlucci: "Sono soddisfatta perché è stato affermato un principio che mette ordine nel mondo della televisione anche nel rispetto di un criterio di civiltà a vantaggio del telespettatore". Tutto questo confidando in una effettiva retromarcia di Mediaset. Che invece nel pomeriggio conferma la messa in onda del programma della D'Urso "nell'osservanza delle inibizioni del provvedimento del giudice". Una volta rassicurata, Barbara D'Urso attacca da Pomeriggio Cinque. "Baila! non è un clone - esclama guardando in camera negli occhi del telespettatore -, e lo dimostreremo stasera". Quando darà il via alle danze ospitando, tra i vip, anche una Marcella Bella fresca indagata per evasione fiscale , notizia che arriva a meno di due ore dalla messa in onda. Quali sono tali "inibizioni" e, quindi, le similitudini da evitare? Vip e personaggi noti (in Ballando... i vip aspirano a diventare bravi, in Baila! fanno da trainer alle persone comuni), la selezione a eliminazione con la combinazione di una giuria e del voto popolare, quindi il mix tra le famigerate 'palette' e il televoto, e l'aggiudicazione di un premio. Difficile prevedere cosa accadrà, ma un primo verdetto, forse il più importante, lo potrà dare il pubblico televisivo, premiando o affossando Baila! con gli ascolti. Al di là di ogni ragionevole dubbio. 
