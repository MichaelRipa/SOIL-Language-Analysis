TORINO - Adeguandoci all'abuso del termine 'progetto', in voga nel calcio attuale, possiamo affermare che quello della Juventus, se non è fallito, poco ci manca. La sconfitta interna contro il Bologna, uno 0-2 replay di quello di Lecce, è una mazzata pesantissima per le ambizioni di agguantare il quarto posto buono per la Champions League. Una Juve claustrofobica, dalla manovra soffocata nella riduzione di spazi abilmente messa in pratica dal Bologna. E poi la difesa... Senza mettere sul banco degli imputati solo i 4 della linea arretrata, è proprio la filosofia della fase di interdizione che non funziona. Strano per una squadra dalla mediana muscolare che, proponendo poco e niente, almeno quando c'è da rubare palla agli avversari qualcosa la dovrebbe combinare. Due parole anche sul Bologna, anzi una: perfetto. Difesa ordinata nel primo tempo, quindi una volta compresa la mollezza avversaria, via con contropiede micidiale. Inoltre il successo ha interessanti connotati storici: il 2 con la Juve non usciva da 31 anni, inoltre mai i rossoblù avevano battuto in trasferta i bianconeri con un doppio scarto. IL BOLOGNA BADA AL SODO  - Nel dettaglio tattico, Delneri cerca il solito spazio sulle fasce: più 'purà la presenza di Krasic a destra, maggiormente adattato Martinez sul versante opposto. Circa il tandem offensivo, la scelta cade sul Matri e Iaquinta. Malesani replica con una bella fortezza a protezione della difesa, lasciando a Della Rocca il compito di assistere il tandem offensivo Meggiorini-Di Vaio. Proprio l'atteggiamento delle punte è indicativo della gara di sacrificio della squadra di Malesani: soprattutto Meggiorini va in pressing costante quando un difensore ha l'idea di impostare. IL COMPITINO DELA JUVE - Nel primo tempo, la Juve è paragonabile allo studentello che fa il compitino senza lasciare particolari segnali. Il gioco viene macinato, si accende appena quando vengono trovati quei pochi spazi lasciati liberi dalla retroguardia di Malesani. Nella carenza del classico ultimo passaggio, l'unica soluzione è affidarsi a qualche azione isolata (botte di Matri e Melo, sul secondo bene Viviano), o sull'episodio incontrollabile. Nel contesto, proprio sul filo di lana arriva la migliore chance per la Juve: lesta girata di Iaquinta in mischia e palla contro il palo. LE ZAMPATE DI DI VAIO  - Delneri nell'intervallo medita, e decide di rischiare inserendo Toni e Del Piero (fuori Iaquinta e Martinez) e spostando Matri esterno. Anche Malesani nell'intervallo medita, forse capisce che osando qualcosa in più può portare a casa tutto il tesoro. Lo capisce anche Mutarelli, a proprio agio tra Marchisio e Melo: suo il lancio per Di Vaio, guizzo in profondità da bomber di razza e Storari è battuto. Con i mugugni del pubblico in aumento esponenziale, inizia l'ennesimo psicodramma della Juve. Bonucci non trova il pari sotto misura, ma sono mischie, niente a che vedere con la linearità del Bologna. Basta analizzare la rete del raddoppio: nuovo assist di Mutarelli, ricamo con il tacco di Meggiorini e destro vincente di Di Vaio. La gara si chiude qui, e non sono certo giustificazione, neanche parziale, per la Juve, le reti mancate da Bonucci con un colpo di testa e da Toni, la cui deviazione a colpo sicuro trova sulla linea Portanova. Juventus-Bologna 0-2 (0-0) JUVENTUS (4-4-2): Storari 5.5, Grygera 5 (23' st Pepe 5), Bonucci 5, Barzagli 5.5, Chiellini 5, Krasic 5.5, Melo 5.5, Marchisio 5, Martinez 5.5 (1' st Del Piero 5,5), Matri 5, Iaquinta 5 (1' st Toni 5.5). (13 Manninger, 2 Motta, 7 Salihamidzic, 17 Traore). All. Del Neri 5 BOLOGNA (4-4-2): Viviano 6,5, Esposito 6 (30' Mutarelli 7) Britos 6,5 (30' st Cherubin sv), Portanova 6, Rubin 6,5, Della Rocca 6, Casarini 6, Mudingayi 6,5, Perez 6.5, Di Vaio 7.5, Meggiorini 6.5 (42' st Buscè sv). (22 Lupatelli, 3 Morleo, 35 Paponi, 20 Gimenez). All. Malesani 7 Arbitro: Romeo 6,5 Reti: 3' st Di Vaio, 20' st Di Vaio Angoli: 7-3 per la Juventus Recupero: 2 e 3 Ammoniti Mutarelli, Britos, Pepe per gioco scorretto Spettatori 20843, incasso 439255. Leggi i commenti I commenti dei lettori 
Altro che riscatto, altro che "vinciamole tutte". Ad appena sei giorni dalla sconfitta di Lecce, la Juve cade di nuovo. E stavolta in casa. E' finita 2 a 0 la gara interna con il Bologna (non accadeva da 30 anni che i rossoblù vincessero a Torino). Dopo un primo tempo finito a reti inviolate, con un'unica occasione capitata a Iaquinta (palo), la Juve si è ripresentata nella ripresa con un assetto più offensivo (sono entrati Del Piero e Toni al posto di Martinez e Iaquinta) ma dopo pochi minuti è capitolata davanti a una prodezza di Marco Di Vaio. Che si è ripetuto pochi minuti dopo. I bianconeri si sono allungati e non hanno quasi mai insidiato la porta di Viviano se non con un tiro a colpo sicuro di Toni, salvato sulla porta da Portanuova. Una sconfitta davvero inattesa che si è conclusa con l'uscita dei bianconeri tra i fischi incessanti dei tifosi ormai convinti che la stagione replichi quella di un anno fa. E il tecnico Delneri appare non avere più la capacità di leggere la partita: i cambi ogni volta si rivelano poco azzeccati. Nel dopopartita si er diffusa l'ipotesi delle dimissioni del tecnico per dare un segnale alla squadra. Un gesto insomma che avrebbe imitato quello di Ranieri una settimana fa. Ma la voce è stata smentita dallo stesso Delneri, che è stato chiuso con i giocatori per un'ora e mezzo, insieme con i dirigenti e il presidente Andrea Agnelli: "Non mi dimetto".Di certo c'è solo l'ottava sconfitta stagionale, la quarta in casa, dove ha la peggiore difesa dell'intero campionato: un ruolino da retrocessione più che da caccia alla Champions league. Se non invertirà la rotta per la Juve sarà difficile anche centrare l'Europa League. Ma il prossimo avversario non offre grandi chance: all'Olimpico arriva il capolista Milan. 
Dopo quattro mesi per la prima volta Antonio Cassano chiede scusa al presidente Riccardo Garrone. Lo fa attraverso un'intervista rilasciata a due quotidiani nazionali: messaggi importanti che farebbero pensare anche ad un Cassano pentito, non solo del suo sgarbo al presidente Garrone, ma anche di aver lasciato la Sampdoria. Queste le sue parole: "Continuerò ad avere nel cuore la Sampdoria e i suoi tifosi, hanno dato una svolta alla mia vita privata e alla mia carriera. Quattro mesi dopo il fattaccio posso dirlo: pagherei per non commettere quell'errore. Mi piange il cuore, perché ho ferito e deluso il presidente che aveva investito affetto paterno nei miei confronti. La storia è nota oramai: ogni dettaglio è stato rivelato. Posso solo aggiungere un vecchio proverbio pugliese: Sotto la pianta di un errore è cresciuto un fiore meraviglioso". A giudicare da queste frasi si potrebbe davvero pensare ad un Cassano pentito. Dicono che a Milano soffra. Lui stesso ammette di non essersi ancora ambientato appieno e di dover utilizzare, quando si sposta con l'auto, il navigatore satellitare anche per percorrere cento metri. Dicono anche che non si esalti troppo per le frequenti panchine e che sopporti male i pochi minuti giocati, che sua mamma dopo una settimana abbia preferito tornare nella più mite Genova e che pure la moglie Carolina, in stato di gravidanza avanzata, voglia comunque partitorire nella nostra città, vicino ai suoi genitori. Indiscrezioni a parte, se davvero c'è un ripensamento, rischia però di rimanere inascoltato. Perché per lui, alla Sampdoria, le porte sono chiuse. I tifosi possono pure sognare, anche se a dire il vero il suo rapporto con i sostenitori negli ultimi tempi si era molto deteriorato, ma Garrone che cambia idea sarebbe un colpo di scena ancor più sorprendente delle scuse postume di Cassano. 
Mentre gli occhi del mondo sono puntati sulla Libia, anche oggi nuove tensioni sono segnalate in altri due dei punti caldi dove la rivolta nel Nord Africa è partita: scontri in Egitto (ma con successive scuse dell'esercito verso i dimostranti) e soprattutto una battaglia nelle strade di Tunisi con tre morti. Tunisia. A Tunisi i dimostranti hanno ingaggiato una battaglia di quattro ore con la polizia che si è conclusa con un bilancio di tre morti e un centinaio di arresti. In strada oppositori, soprattutto giovani,  del premier Mohamed Ghannouchi armati di sacchetti e borse piene di sassi e di biglie di ferro. I poliziotti hanno usato gas lacrimogeni per disperdere la folla. Gli scontri sono durati più di quattro ore alla fine dei quali la polizia ha eseguito un centinaio di arresti. I disordini hanno riguardato anche la zona in cui si trova l'ambasciata italiana davanti alla quale vi è un presidio di militari dell'esercito. Egitto. Con un'imprevista inversione di tendenza rispetto ai giorni precedenti, quando si limitava a proteggere i manifestanti o al massimo a convincerli a parole ad allontanarsi, al Cairo la polizia militare ha sparato proiettili veri in aria e picchiato con manganelli e bastoni elettrici persone che erano rimaste fino a tardi in piazza Tahrir per chiedere le dimissioni del primo ministro Shafiq. Testimoni dicono che sono intervenuti anche reparti militari. Sette persone - secondo uno dei siti usati per le convocazioni delle proteste - sono state arrestate e numerose ferite. Ma poche ore dopo i militari, al potere dopo la cacciata di Mubarak, hanno chiesto scusa pubblicamente per l'accaduto. Ma gli attivisti, che hanno denunciato percosse e arresti, stanno organizzando una nuova manifestazione. 
BREMBATE - Si sono conclusi nel modo più drammatico tre mesi di angoscia. E' stato trovato il cadavere della giovane Yara Gambirasio ( FOTO ),  scomparsa esattamente il 26 novembre a Brembate di Sopra. Il corpo della tredicenne è  stato rinvenuto in una campo tra Madone e Chignolo d'Isola, a una decina  di chilometri da Brembate di Sopra, il paese in cui la ragazza viveva con la  famiglia, e a poche centinaia di metri dal centro di coordinamento delle  ricerche. Era abbandonato in un campo incolto, fra l'erba alta, in  posizione supina. I rilievi sul luogo del ritrovamento Il giallo. Yara era scomparsa il 26 novembre scorso. Ed è giallo su come il suo  corpo possa essere arrivato in quel campo. C'è chi sostiene che possa  essere stato portato lì addirittura in mattinata. Gli investigatori  stanno ascoltando un testimone che dice di aver visto un'auto partire a  tutta velocità dal sentiero dove è stato rinvenuto il corpo. Lo stato di  decomposizione, però, sembra rendere insostenibile questa tesi: saranno  gli accertamenti scientifici da eseguire nei prossimi giorni a  confermarla o smentirla. Gli investigatori hanno acquisito le immagini  di alcune telecamere delle ditte che si trovano non lontano dal luogo  del ritrovamento. E Giovanni Valsecchi, capo della Protezione civile di  Brembate, conferma che "la zona è stata perlustrata e controllata più  volte in questi tre mesi". Alcuni testimoni comunque hanno riferito di aver saputo da altri (e quindi indirettamente) che un'auto è stata vista oggi sfrecciare in via Bedeschi, fermarsi per un attimo e poi ripartire. Sempre secondo le voci, una vettura sarebbe stata effettivamente trovata abbandonata nella zona, ma questo ulteriore particolare è stato smentito dagli investigatori. Ma il corpo di Yara "era nascosto dalle sterpaglie, non così in vista da poter essere notato da chi attraversava la zona". precisa un inquirente. Inoltre, secondo un investigatore "nessuno ha mai parlato di una macchina vista allontanarsi a tutta velocità". Intorno alle 20 è arrivata sul luogo del ritrovamento Cristina Catteneo, anatomopatologa specializzata nelle indagini sui cadaveri decomposti. Molto probabilmente la professionista è stata chiamata dagli investigatori proprio per valutare dallo stato del corpo e dalla postura la compatibilità con un abbandono improvviso e recente. Secondo indiscrezioni, lo stato del cadavere sarebbe di estrema fragilità, ma la parola definitiva non è stata ancora detta dagli investigatori, che al momento si riservano su entrambe le ipotesi. L'autopsia sul corpo della ragazza sarà effettuata lunedì. Agli accertamenti autoptici dovrebbero partecipare, oltre al medico legale, anche un patologo e un genetista. Il corpo della ragazza è stato trasportato in serata all'Istituto di medicina legale di Milano. Alla partenza del feretro, applausi e pianti delle persone che si erano raccolte vicino al luogo del ritrovamento. Poco prima, avevano lasciato il luogo del ritrovamento sia il Questore di Bergamo, Vincenzo Ricciardi, sia il magistrato titolare dell'inchiesta, Letizia Ruggeri. Luca Aresu, un giovane di Madone (bergamo) che ha partecipato tra novembre e dicembre alle ricerche di Yara con alcuni amici alpini e che spesso ha attraversato la zona dove oggi è stato trovato il cadavere della ragazza facendo jogging, esclude che il corpo sia rimasto lì per tre mesi. "E' una zona dove sono andato spesso a correre e che ho attraversato anche con il mio setter almeno un paio di volte. L'avremmo trovata diecimila volte. Tanta altra gente è passata di lì con i cani". Aresu definisce "remota" anche l'ipotesi che il corpo sia stato trasportato dal torrente Dordo che scorre nella zona di campagna dove è stato trovato il cadavere. "Il corpo di Yara, pochi giorni fa non era nel punto in cui è stato trovato oggi": ne è sicuro Pierluigi Marra, sindaco di Chignolo d'Isola. "In questa zona - ha spiegato Marra - le squadre della Protezione civile e della polizia locale hanno effettuato diverse perlustrazioni, almeno tre, proprio lungo il sentiero in cui è stato trovato il cadavere". La scoperta. A  scoprire il corpo della tredicenne nascosto tra la fitta vegetazione del  campo incolto, sarebbero stati dei ragazzi che stavano facendo volare un aereo  da modellismo caduto proprio dove si trovava il cadavere. I giovani hanno avvertito un familiare che era con loro e che ha  immediatamente chiamato gli investigatori.  Quest'ultimi hanno identificato Yara  con indosso i resti dei vestiti che aveva la sera della scomparsa. Anche  l'apparecchio per ortodonzia insieme con l'abbigliamento, ha convinto  gli investigatori di trovarsi di fronte al cadavere della ragazzina. I ragazzi sono stati sentiti a lungo dagli inquirenti per cercare di ricostruire esattamente il momento del ritrovamento del corpo ed anche per capire se abbiano visto qualcosa utile alle indagini. Arrivano gli Ert. Sul posto sono stati chiamati a intervenire gli Ert, gli Esperti  ricerca tracce della polizia, un reparto che dipende direttamente dalla  Direzione centrale anticrimine. Si tratta degli stessi uomini  intervenuti nell'omicidio del piccolo Tommaso Onofri, il bimbo rapito e  ucciso a Casalbaroncolo. Gli Ert dispongono di apparecchiature altamente  tecnologiche come il crimescope, un sistema di illuminazione a  lunghezza d'onda selettiva per la ricerca di tracce, il sistema di  misura laser tipo distanziometro, il metal detector selettivo, sistemi  per evidenziare le impronte presenti o tracce di sangue. Il precedente. Nella zona del ritrovamento, che è stata completamente transennata, ci  sono molti capannoni, alcuni in costruzione, e il campo, molto esteso,  si sviluppa proprio al termine degli edifici. L'area, in via Bedeschi, è  la stessa in cui il 16 gennaio scorso era stato trovato il cadavere di  un dominicano di 26 anni, ucciso probabilmente dopo una lite in  discoteca. L'annuncio in chiesa. "Devo darvi una  brutta notizia. E' stato ritrovato un corpo, dovrebbe essere quello di  Yara": così il parrocco di Brembate di Sopra, don Corinno Scotti si è  rivolto ai suoi parrocchiani al termine della messa serale. Il sacerdote  ha usato tutta la cautela del caso, ma fra i presenti c'è stato un  profondo fremito e una sorta di boato ha percorso la chiesa. Il sindaco di Brembate di Sopra ha annunciato agli abitanti che, quando la tragica notizia sarà ufficialmente confermata, verrà proclamato il lutto cittadino. Don Corinno ha descritto come "molto scosso" il padre di Yara. "Sono stato da loro con il sindaco - racconta il sacerdote - e ho parlato con il papà, la madre non se l'è sentita. Non ci siamo detti molto, l'ho abbracciato e mi è parso molto scosso, ma di una forza come sempre esemplare. Di fronte a una notizia tremenda come questa è stato molto dignitoso". 
