SCOVANO notizie riservate, offrono risposte a dubbi e tormenti d’amore, indagano negli ambienti del lavoro e degli affari. Abilità, riservatezza e ingegno sono da sempre le loro armi, ma d’ora in poi non basteranno più. Per vestire i panni del celebre “Hercule Poirot” una nuova normativa, entrata in vigore da pochi giorni, impone agli investigatori privati la corona d’alloro in testa, e parecchi soldi in tasca. Chi è l’investigatore privato Il moderno Sherlock Holmes d’ora in poi sarà un laureato (e avrà un tesserino di riconoscimento). Per ottenere la licenza è stato infatti introdotto l’obbligo di una laurea in alcune discipline: giurisprudenza, psicologia a indirizzo forense, sociologia, scienze politiche, scienze dell’investigazione, o economia. Sherlock sarà sempre aggiornato, ma con alle spalle un lungo praticantato: tre anni alle dipendenze di un’agenzia. Deve avere anche un “dieci” in condotta: il bravo “detective” è un cittadino modello. Non uno sbaglio, mai un precedente o una condanna. Altrimenti la licenza è revocata, ad effetto immediato. Non solo irreprensibile e colto, pure facoltoso. Per avere la licenza, gli investigatori dovranno versare una cauzione più alta: 20 mila euro, per cominciare, e 5000 euro per ciascuno dei sei ambiti di lavoro da trattare. Il prezzo si alza per le informazioni commerciali: altri 40 mila euro per essere autorizzati. Chi li controlla E’ la Prefettura che rilascia o revoca la licenza all’agenzia, ma alla Questura è delegata l’attività di verifica. «Sono più le cose che non possono fare di quelle consentite per legge — spiega Ciro Falco della sezione polizia amministrativa e sociale coordinata dal dirigente Antonio Baglivo — è un lavoro molto rischioso, per questo è necessario uno stretto controllo». La normativa sulla privacy è la Bibbia dell’investigatore privato, così come il codice deontologico. Vietato intercettare e rivelare le informazioni raccolte ad altri se non al cliente, che deve sempre sapere chi si occuperà dell’indagine. Non possono fare perquisizioni, fermi, o violare proprietà private. Non offrono “forfait” per risolvere un caso: l’investigatore è pagato a ore, circa 45 euro. «Bisogna anche saper dire di no, e accettare sconfitte» spiega il presidente della Federpol Genuario Pellegrino. Cosa fanno Rispondono a dubbi in fatto d’amore e matrimonio, scoprono le infedeltà coniugali, indagano nella vita familiare, forniscono prove utili alla separazione e nei processi. «Sfatiamo il mito: non sono solo questioni di “corna”. Gran parte del lavoro è verificare il comportamento dell’affidatario di un minore. Si vagliano le frequentazioni, si smentiscono accuse diffamatorie di abusi o pedofilia», racconta Pellegrino. «Siamo anche un osservatorio sociale privilegiato — spiega Alessandro Savasta Fiore titolare dell’agenzia investigativa Delle Alpi — Ad esempio per i controlli sui figli: chi frequentano, se fanno uso di stupefacenti. C’è un abbassamento dell’attenzione dei genitori, manca il controllo, e a noi spetta un ruolo difficile nel fornire risposte. Sono questioni delicate: ci vuole equilibrio». Molte richieste riguardano l’ambito aziendale e imprenditoriale. «Scopriamo le infedeltà del socio e del dipendente, chi ruba o sta per truffare, l’assenteista furbetto. Poi c’è la contraffazione che spesso coinvolge negozianti. Sovente interveniamo prima che vengano commessi reati». Non possono aprire l’agenzia all’interno di studi legali, ma dagli avvocati ricevono incarichi delicati per le indagini difensive, e a volte operano con le forze dell’ordine o su delega della magistratura. Il 20 per cento del lavoro è poi dedicato alle informazioni commerciali per la tutela di chi vende e per il recupero crediti. Come indagano Controllano documenti e registri, fanno domande, osservano e registrano tutto. Studiano i movimenti del “bersaglio”, e ora possono pure pedinarlo. Come potrebbe infatti un buon detective scoprire l’infedeltà del coniuge o del dipendente senza seguire di nascosto il sospettato? Eppure solo il nuovo regolamento ha ufficialmente sdoganato un comportamento imprescindibile per l’investigatore privato. «Sino ad ora, secondo alcune interpretazioni rigorose della legge, il pedinamento era sanzionabile e consentito solo alle forze dell’ordine», dice il dirigente della sezione di polizia amministrativa Antonio Baglivo. Per raccogliere le prove utilizzano ingegno e tecnologia. «Basta una penna, un taccuino, una videocamera e una macchina fotografica — spiega Alessandro Savasta Fiore — ma è importante avere anche un metodo e una strategia». Le cimici sono vietate, ma le registrazioni audio no. Per evitare di perdere “la preda” possono piazzare sulla sua auto un gps. E mettono in atto le tecniche di pedinamento: «Quella a “rete” è un inseguimento che prevede collaboratori posizionati per le vie limitrofe con altre auto: se il sospettato esce dalla mia vista con la ricetrasmittente lo segnalo agli altri appostati. Così c’è una macchina fresca che lo può seguire meglio, e non si rischia di perderlo». 
MENTRE il regime libico annuncia il cessate il fuoco e la comunità internazionale accoglie la notizia con scetticismo, continuano sul terreno le preparazioni per possibili azioni armate contro i lealisti di Muammar Gheddafi. In prima linea Gran Bretagna e Francia, i due paesi che più hanno spinto per la risoluzione 1973 del Consiglio di sicurezza che istituisce la no-fly zone e autorizza a colpire obiettivi a terra. Ma ci saranno anche altri paesi, verosimilmente anche l'Italia con i suoi cacciabombardieri. Le forze in campo saranno pressoché solo aeree, e la bilancia pende molto a favore della coalizione anti-Gheddafi. L'aviazione libica è in cattivo stato da quando sono cessati nel 1989 gli aiuti militari sovietici, e benché disponga di mezzi sufficienti per attaccare con relativa impunità le milizie ribelli, non può tenere testa a quello che schiera la Nato. Ecco quali sono le forze che potrebbero prendere parte alle operazioni sui cieli della libia. Francia Il paese più attivo nel lavoro diplomatico che ha portato alla risoluzione di giovedì è anche uno dei due, oltre agli Usa, che con la Libia si è già scontrato militarmente, nel conflitto in Chad durante gli anni Ottanta. Per pattugliare i cieli e colpire obiettivi a terra l'Armée de l'air potrebbe utilizzare i celebri e collaudati Mirage e il suo nuovo gioiello, il Rafale. La versione Mirage 2000, che sarebbe impiegata sia come pattugliatore sia come bombardiere, è tra l'altro proprio quella che il fabbricante Dassault avrebbe voluto vendere a Gheddafi prima che scoppiasse la crisi. Sarebbe il battesimo del fuoco invece per il modernissimo Rafale, in servizio da pochi anni e mai esportato, che potrebbe anche operare dalla portaerei nucleare De Gaulle, attualmente in rada a Tolone ma che potrebbe raggiungere le coste libiche in pochi giorni. Le basi da cui potrebbe partire l'attacco francese sono Solenzara in Corsica e Istres sulla costa mediterranea. In entrambi casi sarebbero necessari rifornimenti in volo, per i quali la Francia dispone di aerocisterne Boeing Kc-135. Gran Bretagna I britannici dovrebbero invece rischierarsi a sud, probabilmente in Italia o nella base di Akrotiri a Cipro, per essere a portata della Libia. Anche in questo caso sarebbero impiegati un aereo dalla lunga storia, il bombardiere Tornado veterano dell'Iraq e della ex Jugoslavia, e uno nuovo, il caccia europeo multiruolo Typhoon, al quale sarebbe affidato il controllo dei cieli. Insieme alle aerocisterne, potrebbero essere schierati già nel fine settimana in Italia, forse insieme ai vetusti ma ancora efficaci quadrimotori  da ricognizione e guerra elettronica Nimrod. Da mettere in conto anche due fregate portaelicotteri, Cumberland e Westminster, al largo della Libia. Usa Attualmente gli Usa hanno nel Mediterraneo la portaerei nucleare Enterprise e numerose altre navi d'appoggio. Gli F-18 a bordo della portaerei sono in grado sia di far rispettare la no-fly zone che di attaccare ogni tipo di obiettivo a terra. Da aggiungere centinaia di aerei in Europa, schierati tra Aviano in Italia e basi in Germania e Gran Bretagna: ci sono cacciabombardieri F-15, F-16 e aerei anticarro A-10. Italia "L'italia ha una forte capacità di neutralizzare i radar di ipotetici avversari", ha detto oggi il ministro della Difesa, Ignazio La Russa. E proprio questa potrebbe essere la capacità che l'Aeronautica potrebbe impiegare nelle fasi iniziali delle operazioni. A essere chiamati in causa sarebbero i Tornado della versione speciale Ecr,  una quindicina di aerei di base a San Damiano vicino a Piacenza, equipaggiati con missili americani Agm-88 harm che si dirigono verso le emissioni radar per distruggere i sistemi di guida senza i quali i missili antiaerei sono ciechi. Un tipo di operazioni difficili e specializzate che  i Tornado italiani hanno già svolto nel 1999 durante la campagna Nato contro la Serbia. Per il bombardamento potrebbero essere impiegati anche gli Av-8 Harrier della Marina, basati a Taranto ma impiegabili sulla portaerei Garibaldi. E da Grosseto e Gioia del Colle potrebbero volare i caccia Typhoon, gli aerei più moderni dell'Aeronautica militare, mai impiegati in combattimento. Danimarca e Norvegia Gli F-16 dei due paesi scandinavi partecipano da tempo alle operazioni Nato in Afghanistan, soprattutto con compiti di attacco al suolo. Il ministro della Difesa danese ha detto che quattro F-16 più due di riserva sono pronti a rischierarsi a sud. La Norvegia ha indicato una disponibilità simile. Altri paesi La Lega araba è a favore della no-fly zone, ma finora nessun paese membro ha offerto aerei. Se si dovesse arrivare a quel punto, Arabia Saudita ed Emirati Arabi dispongono dei più moderni cacciabombardieri americani ed europei (F-15 sauditi e F-16 degli Emirati). Immediatamente confinante l'Egitto, che dispone di F-16 e Mirage 2000, ma finora ha indicato solo la disponibilità a fornire armi leggere ai ribelli. Libia Il regime di Gheddafi fa paura più per i missili antiaerei di cui dispone - una trentina di batterie secondo le valutazioni dell'intelligence Usa - che per gli aerei, quasi tutti vecchi Mig sovietici in cattive condizioni. Le informazioni sono incerte, ma probabilmente restano utilizzabili alcune decine di Mig-23, macchine degli anni Settanta che il colonnello ha impiegato contro i ribelli insieme ai pari età Su-22. I mig-21, addirittura degli anni Sessanta, sarebbero ridotti a poche unità. 
MODENA  - Finisce ancora in parità, ed è la quarta volta in due anni, il derby tra il Modena e il Sassuolo, anticipo della 32/a giornata di Serie B. Alla fine è la squadra di Bergodi a recriminare, per non aver saputo capitalizzare il vantaggio iniziale. Non è un pareggio che stravolge gli equilibri della classifica, ma consente ad ambedue le squadre di fare un passettino in avanti, al termine di una partita all'insegna della noia, nonostante i botti iniziali. VANTAGGIO LAMPO - Il Modena, infatti, rompe subito gli indugi: bastano 82 secondi ai canarini per sbloccare il risultato grazie alla zuccata di Perna, pescato dalla bandierina dal baby di scuola Juve Pasquato. La reazione del Sassuolo è pressoché impalpabile: i canarini controllano agevolmente il match e c'è poco lavoro per Guardalben, complice anche l'infortunio occorso a Bruno a metà frazione. Si va al riposo con la netta impressione che la squadra del capoluogo possa portare l'intera posta in palio a casa. MAGNANELLI SIGLA IL PARI - Gregucci è bravo a caricare i suoi negli spogliatoi e la banda neroverde, nella ripresa, comincia a credere nel pareggio. Il Modena arretra pericolosamente e il Sassuolo guadagna terreno, cominciando a rendersi pericoloso prima con Magnanelli, che spedisce a lato, poi con la deviazione di Rossini su calcio d'angolo, su questa il pallone finisce tra le braccia di Guardalben. Sarà proprio il portiere del Modena, alla mezz'ora della ripresa ad offrire a Magnanelli il pallone del suo primo gol in Serie B, con un'uscita avventata. Il centrocampista del Sassuolo ringrazia e insacca il pallone dell'1-1, quello che conferma la legge della 'x' nel derby del Braglia. SASSUOLO - MODENA 1-1 (0-1) Sassuolo (4-3-1-2): Pomini; Rea, Bianco, Rossini, Bocchetti; Magnanelli, Riccio, Valeri; Quadrini; Martinetti (84' Barbuti), Bruno (26' Fusani, 45' Consolini). A disp. Bressan, Candido, Vaccari, Vignali. All. Gregucci. Modena (4-3-1-2): Guardalben; Gozzi, Diagouraga, Perna, Rullo; Luisi (75' Milani), Giampò, Colucci; Mazzarani; Greco (74' Cani), Pasquato (61' Gilioli). A disp. Alfonso, Tamburini, Velardi, Stanco. All. Bergodi. Arbitro: Tommasi di Bassano. Reti: 2' Perna (M), 75' Magnanelli (S). Ammoniti: Valeri (S) Leggi i commenti I commenti dei lettori 
I tagli di Tremonti non risparmiano neanche san Nicola. Quest'anno il Comune ha messo a disposizione per il tradizionale corteo storico 120mila euro, 30mila in meno rispetto alla dotazione del 2010. Il bando per l'organizzazione della serata evento del 7 maggio prossimo, approvato dalla giunta comunale, è l'esempio di quanto accadrà con ancora maggiore forza a partire dal 2012. Ieri l'assessore al Bilancio, Gianni Giannini ha illustrato alla giunta il difficile quadro del bilancio di previsione che dovrà essere approvato entro la fine di marzo. "Abbiamo davanti a noi delle scelte drammatiche da compiere" ha detto per preparare i suoi colleghi assessori al piano dei tagli, settore per settore, che verrà presentato dopodomani alla presenza del sindaco Michele Emiliano". All'appello mancano 16 milioni di euro per fa quadrare i conti. Nelle casse del Comune, infatti, per effetto della scure del ministro dell'Economia, arriveranno 20 milioni di euro in meno. Quattro di questi sono già stati recuperati con i tagli imposti dal decreto legge 78 nei settori della formazione del personale, delle spese di rappresentanza, delle indennità di missione, delle sponsorizzazioni e delle consulenze. Ma il resto dei tagli dovrà essere spalmato su tutti gli altri capitoli di spesa: "Tutti i settori riceveranno meno soldi  -  ha annunciato Giannini ai diretti interessati  -  l'attuale livello dei servizi offerti dal Comune dovrà essere necessariamente ridimensionato. Così com'è il sistema non può più reggere". L'allarme riguarda due settori su tutti: i servizi a domanda individuale e la cultura. Per far sopravvivere trasporto scolastico, mensa, servizi cimiteriali, scuole materne e asili nido le tariffe dovranno subire nuovi pesanti aumenti. Niente a che vedere con gli adeguamenti del 2010. "La tendenza  -  spiega Giannini  -  è quella di salvaguardare una fascia di esenzione e di far pagare il costo del servizio per intero ai più abbienti". Ma il centrosinistra è in subbuglio soprattutto per i tagli alla cultura. "Sarà confermato grosso modo lo stanziamento dello scorso anno" ha spiegato Giannini. Ma a non piacere ai partiti di maggioranza è l'utilizzo di questi fondi da parte dell'amministrazione comunale. "Il problema serio è che l'idrovora Petruzzelli rischia di assorbire l'intero stanziamento lasciando le briciole per le altre manifestazioni" sottolinea il consigliere comunale del Pd, Pietro Petruzzelli. "Paghiamo il prezzo di non avere un assessore al ramo  -  protesta il capogruppo di Sel, Pierluigi Intorna  -  finanziare il Petruzzelli è una scelta politica ma non deve essere l'unica". Sulla stessa linea anche il numero uno della Lista Emiliano Marco Bronzini:"La scelta di tenere in vita il teatro storico della città non deve farci rinunciare a tutto il resto". Polemiche che arrivano proprio all'indomani del grande successo riscosso dall'orchestra della Fondazione che si è esibita a Washington diretta per l'occasione da Lorin Maazel e con la partecipazione del violinista Francesco D'Orazio. Ed è stato un successo, al punto da spingere a fine serata, durante la cena ufficiale con l'ambasciatore d'Italia Giulio Terzi, il maestro Maazel ad offrire al sindaco Emiliano, presidente della Fondazione, la sua disponibilità a dirigere nuovamente l'orchestra del politeama. "Quando vorrete sono pronto a tornare a Bari" ha detto Maazel. E stavolta al Petruzzelli, naturalmente. 
QUANDO ci riescono le scansano, oppure rallentano per limitare i danni. Altre volte sono costretti a prenderle in pieno e allora "sappiamo noi le urla che arrivano". Gli autisti delle ambulanze del 118 fanno i conti tutti i giorni con le buche. E con loro i pazienti che rischiano di arrivare in ospedale peggio di quando sono stati soccorsi. "Specialmente i politraumatizzati  -  spiega Mariella, reduce da un codice rosso - Se hanno fratture scomposte o lesioni interne ogni buca può essere fatale". Eppure tutte le strade di collegamento con il Policlinico sono disseminate di insidie. Ci sono i tombini infossati fino a venti centimetri, i dossi generati dalle radici degli alberi, le toppe che stratificandosi creano pericolosi gradini e infine loro: le famigerate buche. Che quando piove si riempiono d'acqua e al passaggio di ogni macchina inondano i marciapiedi e chi li percorre. Da viale Orazio Flacco a viale Salandra, ogni strada di accesso all'ospedale avrebbe bisogno di asfalto nuovo di zecca. Per non parlare dei viali interni al Policlinico dove "per non far urlare i pazienti siamo costretti a dribblare i fossi". L'emergenza riguarda ogni angolo della città. Dal centro alla periferia, nessuna strada è risparmiata dall'effetto groviera. In corso Sonnino e via Cardassi, per esempio, a ogni passo si rischia di cadere nelle voragini causate dai tombini. Mentre lungo via Beatillo, via Argiro e via Abate Gimma gli ammortizzatori delle auto sono messi a dura prova fra sussulti e brusche deviazioni. Mentre i motorini si lanciano i pericolosi dribbling. La mappa del dissesto continua in corso Vittorio Emanuele, via Piccinni, via De Rossi e sul Lungomare Nazario Sauro. E poi in via Quintino Sella e lungo il perimetro del giardino di piazza Garibaldi. Ma è quando si lascia il centro per inoltrarsi nel quartiere Libertà che l'allarme diventa emergenza. Perché qui l'insidia è a ogni passo. "Sono molti i cittadini che ci chiamano in caso di incidenti - dice il comandante della polizia municipale Stefano Donati - Noi interveniamo per soccorrerli e definire le responsabilità". Lasciato il quartiere Libertà la gimcana continua sul mare, fra Palese e Santo Spirito. E ancora in viale Unità d'Italia, via della Costitutente - qui la striscia bianca che dovrebbe delimitare le carreggiate è sostituita da un'interminabile serie di toppe - e al quartiere Japigia. "Anche quest'anno abbiamo a bilancio 4 milioni di euro per la manutenzione straordinaria e altrettanti per quella ordinaria - assicura l'assessore comunale ai Lavori pubblici Marco Lacarra - Nonostante i tagli del governo abbiamo un lunghissimo elenco di interventi in programma". I lavori di rifacimento delle strade partiranno fra maggio e giugno. "Resta il fatto che in caso di segnalazione gli uffici competenti intervengono in tempo reale", conclude Lacarra. 
ll progetto della Torino Lione non dà sufficienti garanzie per la salute dei cittadini. Lo sostengono i 312 operatori sanitari della Valle di Susa, di cui 130 medici, che hanno sottoscritto il manifesto «Salute pubblica e Tav»: un elenco di problemi legati agli aspetti sanitari, con possibili ricadute sulla popolazione. Il lavoro è frutto dello studio del progetto preliminare della tratta internazionale, dal confine fino a Chiusa Michele, che è stato effettuato dall’apposita commissione Sanità attivata presso la Comunità Montana. "Noi non facciamo politica, vogliamo solo fare informazione — spiega il coordinatore dei firmatari e medico di base Marco Tomalino — abbiamo studiato il progetto di Ltf e sulla base di ciò che c’è scritto abbiamo rilevato i problemi". In effetti già tra le carte progettuali la stessa Ltf in più punti evidenzia la possibilità che i cantieri possano provocare problemi di tipo sanitario. Primo tra tutti quello degli inquinanti. I cantieri porteranno un innalzamento del livello dei Pm10 e Ltf ha scritto nelle carte progettuali che c’è il rischio di un aumento del 10% di patologie cardiorespiratorie, per i soggetti già a rischio e per quelli più deboli, cioè anziani e bambini. «Vuol dire fino a 10 mila persone» spiega Tomalino. Numeri che hanno convinto i medici, infermieri e farmacisti che hanno firmato il manifesto a chiedere garanzie precise anche sulle altre due questioni, ovvero amianto e uranio. «Sul progetto è scritto che nello scavo del tunnel di base potrebbe trovarsi amianto ed è previsto il trattamento di «inscatolamento» come vuola la legge, ma nulla è detto sull’altro tunnel, quello dell’Orsiera, dove la roccia è prevalentemente serpentinite, un minerale che può contenere amianto». Una carenza che i firmatari ritrovano anche per quanto riguarda l’uranio. «È previsto lo scavo nel massiccio dell’Ambin, dove sappiamo che c’è uranio, ma il piano di gestione dei materiali di scavo non prevede particolari accorgimenti». I medici però ci tengono a precisare che la loro posizione non deve essere strumentalizzata. "Riteniamo doveroso fare una campagna informativa perché la popolazione sia a conoscenza dei rischi legati all’eventuale costruzione di questa grande opera» — precisa Tomalino. Chiedono però risposte precise: più informazione e sicurezza totale per la salute a qualunque costo «in termini economici e di tempo". Per questo il dossier elaborato dai medici e sintetizzato nel manifesto sarà allegato alle osservazioni al progetto preliminare che il presidente della Comunità montana Sandro Plano consegnerà in Regione nei prossimi giorni. La campagna informativa, al via da lunedì, sarà capillare: 200 manifesti e locandine appesi nei comuni, negli ambulatori dei 43 comuni della Comunità montana e 10 pieghevoli distribuiti nelle farmacie. Il tutto in autofinanziamento. A riprova che il percorso di avvicinamento all’apertura del cantiere di Chiomonte sta scaldando gli animi, basta ricordare che nel 2005 fu lanciata un’analoga iniziativa: allora i firmatari furono un centinaio, questa volta sono oltre tre volte tanto. 
Un uomo di 55 anni è morto oggi pomeriggio a Castelnuovo Berardenga per la deflagrazione di un ordigno bellico che stava tentando di disinnescare nel proprio garage. L'uomo, Andrea Sacchini, commerciante, era un appassionato di residuati bellici ed era solito collezionarli, dopo averli resi inerti. Nel provarci questa volta, intorno alle 18.30 di oggi, l'ordigno è esploso, trafiggendolo in varie parti del corpo. Sentito il boato, la moglie lo ha raggiunto subito, ma l'uomo era già in fin di vita. I danni dell'esplosione sono limitati ad alcune schegge nella parete più vicina, mentre per il resto è stato il corpo dell'uomo a fare da scudo. Sul posto sono intervenuti i carabinieri di Siena e gli artificieri di Firenze, anche se l'ordigno è andato in frantumi ed è rimasto solo l'anellino della sicura. Il medico legale ha già effettuato una ispezione esterna, in attesa dell'autopsia, anche se non ci sarebbero dubbi sulla causa del decesso. 
Anche la maggioranza delle donne torinesi tra i 18 e i 35 anni, controlla come prima cosa Facebook al mattino, ancor prima di andare in bagno? C’è chi si alza nel cuore della notte per controllare che nulla sia cambiato sul proprio profilo? Chi dimentica figli e marito durante la cena per rimanere collegata al pc? E chi accetta incontri con sconosciuti pensando di avere finalmente l’amore con la A maiuscola? Negli States, secondo uno studio condotto da Oxygen Media e Lightspeed Research, sono il 57 per cento le giovani “schiave” di Facebook. Un gruppo di donne medico torinesi, partendo da questi risultati, ha voluto avviare un sondaggio che ha riscosso incredibile successo, e oggi ne presenta le risposte. "Da questa indagine parrebbe che noi donne siamo talmente rapite da Facebook che preferiamo vivere una vita virtuale tralasciando la nostra quotidiana. Sarà vero? — si è chiesta Patrizia Torchio di Rebum Art (l’associazione culturale di medici che ha avviato l’esperimento) — qual è il motivo che spinge una donna a diventare membro di un social network?" Lo hanno chiesto alle donne della città. Che hanno risposto numerosissime: assessori, politici della Regione e del Comune, medici, impiegate, avvocati, scrittrici, studentesse, giornaliste, casalinghe, architetti, imprenditrici, e insegnanti. Oltre 150 motivazioni per stare su Facebook, forse non sincere al cento per cento, perché accompagnate da un identità e un volto, danno un quadro di giovane donna torinese molto più seria rispetto all’“anonima” americana, comunque certo affascinata dal tema, visto il successo che ha riscosso l’iniziativa. Molte dichiarano di tenere i rapporti con gli amici del passato, qualcuna ammette di socializzare anche con persone sconosciute, qualcun’altra approfitta di Facebook per tenere i contatti con i figli più giovani, dei quali controlla anche i movimenti virtuali. Attraverso gli scatti dei loro sguardi ironici, seri, allegri si rappresenta il mondo femminile della città a 360 gradi, quel mondo che si pubblica e si condividono su Facebook. "Donne & Facebook, motivazioni e finalità dell’iscrizione a un social network: le donne rispondono" pubblica le prime 35 risposte oggi, alle 15.30, alla biblioteca civica Primo Levi, in via Leoncavallo 17. 
