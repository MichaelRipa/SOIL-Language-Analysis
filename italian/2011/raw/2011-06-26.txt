Novità nel mondo Infiniti, brand di lusso di Nissan: è stato appena nominato un nuovo vice presidente per Infiniti Europe and Middle East: Bernard Loire, attuale Vice President Sales Operations. Loire prende il posto di Jim Wright, che a sua volta riceve l'incarico di Managing Director di Nissan Motor GB Ltd. Bernard Loire riporterà a Gilles Normand, Corporate Vice President Africa, Middle East, India. "Jim Wright - ha spiegato Bernard Loire - ha guidato con successo il lancio di Infiniti in 19 mercati europei, ora tocca a me far crescere il marchio. Abbiamo piani ambiziosi, vogliamo più che raddoppiare i punti vendita in pochi anni, per essere pronti a lasciare una serie di novità, tra cui un veicolo a zero emissioni ed un'auto per il segmento C premium, nonché costruire sulla partnership con Red Bull Racing. Come uomo di motori non posso che essere eccitato all'idea di sposare un brand che è veramente sinonimo di performance". Bernard Loire, 46 anni, ha iniziato la sua carriera nel mondo dell'auto in Ford Francia nel 1988, dove ha scalato varie posizioni in 11 anni, fino a rivestire il ruolo di direttore vendite flotte. Nel 2000 è entrato in Fiat Auto SPA (Torino), come responsabile del segmento C del mercato nell'ambito del marketing. Due anni dopo è arrivato in Nissan come Market Manager Sales Operations di sette differenti mercati. A gennaio 2005, viene nominato Brand Director in Portogallo, dove viene creata una nuova azienda Nissan.  Rientrato in Francia, viene nominato Shift-Europe Project Director, per creare un nuovo modello di business per Nissan attraverso 20 paesi. Nel Marzo 2008 diventa Managing Director di Nissan Italia, dove attua un progetto triennale per la crescita della quota di mercato. Infine, a settembre 2009, viene nominato Vice President Sales Operations per Nissan in Europa, responsabile di 44 mercati. 
La Virtus latina degli antichi romani riappare. È parte integrante del nome sul Virtus 63', nuova ammiraglia open del cantiere Riva, il più grande open realizzato fino ad oggi dal cantiere. Per raggiungere risultati tecnicamente all'avanguardia però oggi si rimpicciolisce spesso la tradizionale figura del maestro d'ascia come si intendeva un tempo. Non è solo l'artigiano che fa la barca, infatti, eppure anche Riva era partito da lì, con i suoi splendidi scafi in legno, ma su questo 63 piedi Virtus in particolare sono intervenuti l'Officina Italiana Design - lo studio che ormai si occupa in esclusiva della progettazione di tutte le imbarcazioni della gamma Riva - nonché l'Advanced Yacht Technology, centro di ricerca e progettazione navale del Gruppo Ferretti, e il team di architetti e designer del Centro Stile Ferrettigroup. Riva reinterpreta così il concetto di open con una barca mediterranea, che sottolinea l'eredità dei modelli Riva che l'hanno preceduta con le sue forme eleganti e pulite, che si rifanno un po' al Riva Vertigo, scafo già presente in mare da qualche anno. Ma il nuovo Virtus riprende anche l'imprinting del Rivale, l'altro open del cantiere, fruendo però di spazi più ampi grazie alle dimensioni maggiori della barca. In coperta spiccano i due prendisole di prua e poppa, con un garage per water toy sotto ai materassini  poppieri. Molto grande, ovviamente il pozzetto, con una timoneria accompagnata da un divano a 3 posti, inoltre un parabrezza a doppia curvatura garantisce un'adeguata protezione dagli spruzzi in navigazione. Tornando in pozzetto si trovano frigo, lavello e (a richiesta) grill, per un sano barbecue in rada. Completano le dotazioni tre divani, dei quali uno a L, posizionato sul lato sinistro, un secondo a poppa e un terzo con meccanismo di traslazione che gli permette di avvicinarsi al tavolo, con piano ribaltabile in teak verniciato. Non manca un tendalino motorizzato per riparare da sole e intemperie armatore e ospiti, anche in navigazione. Su un progetto con grandi ambizioni come questo Virtus sono ovviamente stati studiati anche i minimi particolari, fino a bitte e verricelli elettrici, accuratamente nascosti per non alterare la purezza delle linee di coperta. Molto particolare e audace il posizionamento dell'alberetto segnali, sul lato poppiero del pozzetto, che svetta, ben visibile e isolato. Le linee filanti dello scafo sono sottolineate dalle finestre laterali a freccia, completando la palpabile sensazione di appagamento che deriva dalla coperta in teak, le finiture in acciaio inox e la perfetta verniciatura dello scafo stesso. All'interno sul lato sinistro è posizionata la cabina armatoriale, con piano più in basso rispetto alle altre cabine per cercare il baglio massimo. A poppavia della cabina armatore c'è quella degli ospiti, con due letti a castello, e a prua la VIP. Cabina armatoriale e VIP hanno il bagno privato, gli ospiti usufruiscono, invece, del bagno giorno, situato di fronte alla porta della loro cabina. Adeguato all'aspetto di tutto lo yacht la motorizzazione, infatti il nuovo Riva 63' Virtus è spinto da 2 MAN 12V da 1360 Hp (1000 Kw) a 2300 giri/min, con una velocità massima di 40 nodi e una di crociera di 35, in virtù della forma di carena con tunnel direct shaft line vicino alle eliche. 
ROMA - "Alla fine di questo tour, dopo trent'anni di carriera, dichiaro felicemente conclusa la mia straordinaria attività di rockstar". Con queste parole, affidate ai microfoni del Tg1, Vasco Rossi annuncia il suo ritiro dalle scene. Gli spettatori dei concerti previsti l'1 e il 2 luglio e già esauriti all'Olimpico di Roma potrebbero essere gli ultimi a vedere un'esibizione live del Blasco. VIDEO L'ANNUNCIO DI VASCO "Continuerò a scrivere canzoni, perché mi piace", spiega Vasco, "magari farò qualche apparizione". Ma poi, quando l'intervista con Vincenzo Mollica è ormai finita, il rocker di Zocca dichiara: "Questa è la mia ultima tournée". Un annuncio che arriva inatteso, in uno dei momenti di più grande popolarità del Blasco. Le quattro date milanesi del tour "Vivere o niente" hanno appena registrato il tutto esaurito allo stadio di San Siro, portando al Meazza oltre 250 mila persone. Ma all'ultimo appuntamento con i fan del capoluogo, giovedì sera, Vasco si è presentato in ritardo a causa di un guaio fisico: uno stiramento che per alcune ore ha fatto ipotizzare la cancellazione del concerto e lo ha costretto a un sostanzioso taglio della scaletta. L'imprevisto è costato al cantante anche una multa di mille euro per aver superato il limite orario imposto dalle regole comunali. "Uno a sessant'anni non può fare la rockstar", dice oggi. La disperazione dei fan. Disperazione, tristezza, amore, gratitudine: sono i sentimenti che prevalgono tra il 'popolo' di Vasco Rossi dopo il clamoroso annuncio: "Mi dimetto da rockstar'. "Lui non può vivere senza di noi come noi non possiamo vivere senza di Lui", scrive Veronica sulla pagina Facebook del Blaco, che pochi minuti dall'annuncio in tv dell'addio alle scene è stata letteralmente invaso dai commenti. Diego fa un accorato appello: "Vasco non smettere! E, se proprio vuoi farlo, ci devi regalare un megaevento di tre giorni per un milione di persone in cui canterai l'intera discografia!". Chissà se il Blasco ci farà un pensierino. Davide cade nella disperazione: "Vasco non ci lasciare io sto male senza de te", scrive. Mentre Katiuscia, che forse non ha capito che Vasco vuole ritirarsi dalle scene live dopo la fine del tour, a settembre, è pronta a una mobilitazione di massa: " Ma come? ma noooooo non può smettere le tourneè... ragà qui ci vuole una raccolta di firme". Più possibilista è Nicolò: "Secondo me si prenderà qualche anno di pausa. Per qualche tempo non lo vedremo sul palco e non farà nuove canzoni. Ma non sono nemmeno tanto sicuro di questo... qualche tempo prima dell'uscita dell' album diceva ke aveva mille idee e progetti". Ad animare Michele è invece un senso di gratitudine: "Fondamentalmente cosa potevamo pretendere? Non è più un ragazzino, dobbiamo solo ringraziando dei momenti delle sue canzoni che ci ha dato. Un giorno doveva finire tutto questo, questo giorno è arrivato.... GRAZIE di tutto Vasco". Ai fan del rocker non resta che aggrapparsi all'imprevedibilità di una leggenda vivente e a una concessione sospirata in extremis nell'intervista al Tg1: "Magari farò dei concerti all'improvviso...". 
MILANO - "Devo fare i complimenti alla società, ha già fatto bellissime operazioni". Gianluca Zambrotta applaude il Milan per i colpi di mercato già effettuati, sebbene la campagna acquisti parta ufficialmente il 1° luglio. Sono arrivati a parametro zero Taiwo e Mexes, sono stati riscattati Amelia, Boateng e Paloschi ed è stato ingaggiato El Sharaawy. E proprio sull'arrivo del gioiellino ex Padova il terzino si sofferma: "E' un giocatore molto giovane, promettente, speriamo che faccia bene ma sono ottimista. Il Milan ha fatto sempre grandissimi colpi prendendo giovani interessanti". SERVE UNA MENTE A CENTROCAMPO - Visto che il mercato non è ancora partito, Zambrotta dà anche un consiglio a Galliani sul prossimo acquisto: "Bisognerebbe trovare un giocatore che sappia fare la differenza a metà campo visto che è andato via un giocatore d'esperienza come Pirlo. Qualcuno che sappia fare gol attraverso gli inserimenti e che sia capace di fare l'ultimo passaggio, ma credo che questo tipo di giocatore lo vorrebbero tutti". SPERO CHE CASSANO RESTI - Nella lista dei possibili partenti c'è Antonio Cassano, che potrebbe farsi tentare dalla possibilità di giocare altrove con più continuità visto che la prossima estate si giocano gli Europei. "Spero che resti - commenta Zambrotta - Quest'anno ha giocato poco ma ha sempre fatto la differenza con assist e gol importanti, mi auguro che possa rimanere". GASPERINI PUO' FAR BENE ALL'INTER - Infine Zambrotta commenta così la partenza del suo ex tecnico Leonardo dall'Inter, destinazione PSG: "Si vede che voleva intraprendere un'altra via e cioè entrare nella dirigenza di qualche squadra". Applaude, infine i cugini per la scelta di Gasperini: "E' un acquisto azzeccato, secondo me. E' un allenatore preparato, e all'Inter può far bene". Leggi i commenti I commenti dei lettori 
LONDRA - Un giallo a metà strada fra rock e politica sconvolge il partito conservatore britannico. Uno dei più stretti consiglieri del primo ministro David Cameron, e suo amico personale da molto tempo, è stato ritrovato morto in circostanze misteriose in un gabinetto portatile al festival di Glastonbury, la più famosa kermesse musicale che si tiene ogni anno nei dintorni di Londra. La vittima si chiamava Christopher Shale, era il presidente della West Oxfordshire Conservative Association, ossia il capo dei Tories nell'aria di Oxford, il distretto elettorale in cui si presenta come deputato alla camera dei Comuni, ed è stato eletto, proprio Cameron. "Mi sento distrutto", commenta a caldo il premier da Downing street. "Un grande pilastro della mia vita se n'è appena andato. Christopher era una delle persone più generose che io abbia mai incontrato. In questo spirito ha contribuito grandemente al partito conservatore, sia a livello locale che a livello nazionale". Proprio oggi un articolo di Shale, per la verità molto critico nei confronti delle strategie del suo partito, è stato pubblicato sul Mail on Sunday, un giornale tradizionalmente vicino ai Tories. In esso Shale commentava le crescenti difficoltà dei conservatori a trovare nuovi iscritti e su come porvi rimedio. "Al momento", scriveva nell'articolo, "non ci sono molte buone ragioni per iscriversi, dobbiamo cambiare, trasformarci". In attesa che sia effettuata un'autopsia, non sono state date spiegazioni chiare sul suo decesso. La Bbc riferisce che il corpo è stato rinvenuto in uno delle migliaia di gabinetti portatili che vengono portati a Glastonbury per il festival rock. Nei giorni scorsi le autorità avevano proposto di sottoporre a test il sistema di fognature approntato per il festival, con lo scopo di determinare l'ammontare dell'uso di droghe da parte del pubblico. Insieme al fango, in cui spesso è sepolta la tendopoli dei fans a causa delle frequenti piogge in questo periodo dell'anno, gli stupefacenti sono notoriamente uno degli ingredienti della manifestazione. Ma gli organizzatori di Glastonbury hanno respinto l'iniziativa. Nessuno lascia trapelare se la morte del dirigente conservatore avesse a che fare con una overdose di droga. Michael Elvis, promotore del festival, ha convocato una conferenza stampa nel tardo pomeriggio per dire la sua sulla vicenda: "Ci è stato riferito", ha detto, "di una situazione che fa pensare a un suicidio". E' l'unico dettaglio che trapela finora dalle indagini. 
Quest'estate circa il 15% dei vacanzieri pensa di noleggiare un'auto - l'equivalente di più di 10 milioni di noleggi unici - ma milioni di questi automobilisti non controllano mai la sicurezza dei veicoli prima di partire. E' quanto rivela un'indagine condotta da Goodyear Dunlop nell'ambito della sua campagna 2011 "Partite preparati, arrivate sicuri". L'inchiesta dimostra che quasi sei automobilisti europei su dieci dimenticano di effettuare dei controlli di base sulla sicurezza. Se più della metà ricordano di portare con sé i CD preferiti, è probabile che una percentuale appena superiore al 40% controlli se c'è un estintore a bordo dell'auto. Inoltre, meno di un automobilista su tre afferma che è altamente probabile che controlli la profondità del battistrada e le condizioni generali dei pneumatici. Se si esaminano le differenze tra i paesi, solo il 32% dei turisti francesi si assicura che nell'automobile sia presente un kit di pronto soccorso, mentre un consistente 86% di russi afferma di non partire senza il kit di pronto soccorso. Le automobili a noleggio sono spesso modelli nuovi e, per la regolare manutenzione a cui sono sottoposte, potrebbero essere in condizioni migliori di molte vetture di privati, ma guidare una macchina a noleggio durante la stagione estiva richiede comunque una preparazione speciale. "Gli automobilisti devono acquisire dimestichezza con la vettura a noleggio e conoscere le diverse norme sul traffico. Devono pianificare l'itinerario per assicurarsi di non distogliere l'attenzione dalla strada. Devono anche controllare i pneumatici del veicolo prima di iniziare il viaggio. La profondità del battistrada è sufficiente? Ci sono tagli nella spalla? La pressione di gonfiaggio è corretta?" afferma Daniela Poggio, Direttore della Comunicazione Goodyear Dunlop Italia. "Queste operazioni non richiedono molto tempo, ma possono fare una grossa differenza ai fini del viaggio. Chi parte preparato ha una maggiore possibilità di arrivare sano e salvo." 
BERLINO - Un esordio degno delle campionesse in carica, in linea con una cornice degna delle grandi occasioni (quasi 75mila spettatori con il cancelliere Angela Merkel, il presidente della Fifa Joseph Blatter e quello dell'Uefa Michel Platini in tribuna). La Germania femminile fa il suo ingresso in pompa magna nei Mondiali femminili, in cui è regina dal 2003, piegando per 2-1 a Berlino il Canada di Carolina Morace. RISULTATO MAI IN DISCUSSIONE - Una gara mai in discussione, sbloccata dopo appena 10' da Garefrekes e chiusa poco prima del primo tempo, al 42', da Okoyino da Mbabi, ragazza con papà camerunese e mamma francese, naturalizzata dal 2004. A questo punto le tedesche hanno tirato i remi in barca, consentendo alle nordamericane di rendere meno amaro il ko grazie ad una rete nel finale di Sinclair (82'). FRANCIA, BUONA LA PRIMA - L'onore di aprire il torneo, nel pomeriggio, era comunque toccato alla principale avversaria del girone della Germania, ovvero la Francia, che ha confermato di avere le possibilità di recitare il ruolo di outsider di lusso piegando per 1-0 la Nigeria. A Sinsheim, davanti a 25000 spettatori, ha deciso l'incontro una rete in avvio di ripresa (56') dell'attaccante del Montpellier Marie-Laure Delie. Domani via al gruppo B. In programma Giappone-Nuova Zelanda e Messico-Inghilterra. Leggi i commenti I commenti dei lettori 
