14/11/2011 Strada dell'Aeroporto Corso Grosseto Corso Moncalieri 15/11/2011 Corso Trapani Corso Grosseto Strada Druento 16/11/2011 Corso Grosseto Corso Moncalieri Strada Druento Via Traves 17/11/2011 Corso Giulio Cesare Corso Grosseto Via Venaria Lungo Stura Lazio Corso Tazzoli Corso Orbassano Corso Cosenza Corso Siracusa Corso Galileo Ferraris Corso Peschiera Via Sansovino Strada dell'Aeroporto 18/11/2011 Corso Grosseto Via Onorato Vigliani Corso Settembrini Via S. Maria Mazzarello Corso Trapani Corso Francia Corso Peschiera Strada dell'Aeroporto Via Sansovino 19/11/2011 Lungo Stura Lazio Corso Grosseto 20/11/2011 Nessun accertamento 
"Rispetto a Bologna, qui in centro non ho trovato neanche un graffito. E Sirio è ancor più severo, acceso fino alle 20.30 e pure il sabato. Tra l'altro, voglio tornare a controllare come siamo messi coi graffiti a Bologna. A parte gli scherzi, mi piacerebbe prendere contatto coi desideri dei parmigiani, creare qui lo stesso clima che c'era a Bologna, dove ricevevo moltissime lettere, mail, telefonate di persone che mi dicevano cosa si aspettavano dall'amministrazione. Succedeva così anche perché tanta gente aveva paura di perdere contatto col Comune una volta commissariato: i bolognesi sono cittadini esigenti, a partire da loro stessi. Invece qui ancora non c'è stato il tempo e la gente sa che ci sono grandi temi economici in ballo". Anna Maria Cancellieri parla contemplando la piazza del Comune, che fino a qualche settimana fa era il punto di ritrovo degli "indignati" che chiedevano le dimissioni del sindaco Pietro Vignali, dopo gli arresti dell'inchiesta Green Money 2. A pochi metri da lì, il celeberrimo teatro su cui campeggia lo striscione "Il Regio è un bene di tutti, non un affare di pochi". Nel contrasto tra le vetrine eleganti, i bar accoglienti, il "buco" nel bilancio del Comune e la difficile situazione nazionale, alla Cancellieri oggi tocca il compito di rimettere in sesto i conti. "In Emilia ci sono una gioia di vivere e una voglia di chiacchierare contagiose - dice il commissario, ormai "adottata" dalle città lungo la via Emilia -. Non è solo una questione di qualità della vita, è proprio una caratteristica che fa di queste città le mie città". Dopo essere stata per più di un anno alla guida di Bologna, il commissario ha deciso di chiedere collaborazione e sostegno alle persone con cui lavorò a Palazzo d'Accursio. Nel suo staff c'è Michele Formiglio, vice commissario con delega a mobilità, ambiente, lavori pubblici, che aveva già ricoperto questo incarico a Bologna. Anche Stefano Bigi, capo del dipartimento risorse finanziarie del Comune di Bologna, giovedì mattina era a Parma, per dar manforte ai tecnici comunali. "Chiederò anche la collaborazione di Gianluigi Bovini - dice lei -, per me sono i più bravi nel loro campo che io abbia mai incontrato e ho bisogno di ridare fiducia alla macchina". A questo giro, il commissario non ha potuto coinvolgere Matteo Piantedosi, nel frattempo diventato prefetto a Lodi, ma ne ricorda sempre il lavoro fatto per la festa di Capodanno sotto le Due Torri. È Roberto del Gran Caffè Orientale a introdurre l'argomento: "Commissario, non si riesce mica a far niente per Capodanno? Sa, ci sono tanti ragazzi, magari suonerebbero anche gratis". "A Bologna l'abbiamo fatto senza metterci una lira - ricorda la Cancellieri -, però ci criticarono perché era poco colto. Avevamo chiamato i ragazzi di X Factor". Una cosa di certo è rimasta la stessa: le persone la fermano per strada, le si rivolgono senza soggezione, con amichevole confidenza. "Io mi ricordo ancora l'altra volta che lei è stata commissario qui, era il 1994, ed è un buon ricordo", sorride una signora. "Vorrei riuscire ad essere all'altezza del ricordo, al pensiero non ci dormo la notte". La situazione è difficile, per i comuni e per Parma. Già a Bologna il commissario firmò un bilancio "lacrime e sangue", però il rapporto fu vero e profondo. "Con tante persone ho mantenuto relazioni affettive forti, mi telefonano per dirmi in bocca al lupo, mi vengono a trovare - spiega, raccontando d'avere sulla scrivania il regalo di un'amica bolognese, il libro "L'amica geniale" di Elena Ferrante -. Ma ricordo anche infuocate riunioni di quartiere, le contestazioni delle Rdb. Penso sempre a piazza Santo Stefano, per me un luogo dell'anima, e agli spettacoli del Teatro Comunale. Anche qui al Regio ho assistito a un recital bellissimo, un appuntamento del festival verdiano. Mi dispiace che non si capisca come tutta questa bellezza sia il nostro petrolio". Passeggia, gesticola, ed è di fronte alla lastra della deposizione di Benedetto Antelami, nella cattedrale di Parma, che Anna Maria Cancellieri dà espressione all'idea che in questi giorni la tormenta. "Questo è il Paese più bello del mondo, le città sono gioielli e questa bellezza è il nostro petrolio, la nostra miniera - dice indicando il battistero, che la sera si tinge di rosa -. Noi non siamo la Grecia, non solo per il nostro benessere, ma anche per le nostre potenzialità. Dobbiamo farcela". E la memoria va a Catania, dove lei era prefetto quando il Comune sfiorò il dissesto finanziario ("Ogni sera c'era un corteo, erano persone che chiedevano lo stipendio"). O a Genova, la difficile trattativa con i camalli, che volevano confrontarsi con lo Stato e alla fine chiusero l'accordo con lei. "Dobbiamo farcela - insiste -, anche se le mie nipotine mi chiedono quando vado in pensione. Ho regalato loro una scatola di cioccolatini, qui sono buonissimi. E ho detto di portare pazienza: la nonna è impegnata ed è felice così". 
PESCARA  - Il quindicesimo turno di Serie B si apre con un anticipo di lusso, tra due delle più belle realtà del campionato cadetto: Pescara e Padova pareggiano al termine di una partita sempre viva, in cui le due squadre si sono date battaglia a viso aperto. Alla fine, il pari sta un po' stretto a Zeman: gli abruzzesi sono stati raggiunti in pieno recupero dal gol fortunoso di Trevisan. Per il Padova è un risultato prezioso, che pone fine ad una serie di tre sconfitte esterne e, soprattutto, consente agli euganei di portare a quattro punti il vantaggio, momentaneo, sulla Reggina quinta in classifica. ALL'INTERVALLO MANCA SOLO IL GOL - Partono meglio gli ospiti, più dinamici nella metà campo avversaria: bastano 40 secondi a Cacia per seminare il panico dopo un'uscita suicida di Anania. Gli uomini di Dal Canto spingono con continuità ma, dal quarto d'ora in poi, c'è anche il Pescara in campo e si fa vedere col solito Insigne, pericoloso dal limite. Il portiere degli abruzzesi è fenomenale al 24' sul tocco sotto misura di Cutolo, trenta secondi dopo si fa notare il collega Perin su un bel destro a giro di Immobile. Ghiotta anche la palla-gol che capita ad Insigne, incapace di insaccare da due passi sulla sponda di testa di Cascione. TREVISAN RISPONDE A INSIGNE - È una bella partita, con continui capovolgimenti di fronte, ma bisogna attendere la ripresa perché il risultato si sblocchi. I ragazzi di Zeman partono a tutta, andando vicini alla rete con Sansovini e con Immobile, fermato solo dal palo, ma il gol è maturo e arriverà poco dopo il quarto d'ora. Gran parte del merito è di Gessa, la cui fuga sulla destra apre la difesa biancoscudata, per Insigne è un gioco da ragazzi insaccare a porta sguarnita. Gli ospiti provano a reagire ma non c'è quella freschezza del primo tempo. Due tentativi su calcio d'angolo non riescono a far troppa paura ad Anania, ma il portiere abruzzese deve arrendersi alla sfortuna: al 92' un tiro da fuori di Trevor Trevisan, in equilibrio precario, viene deviato da Balzano e si insacca lentamente, beffardo, alle spalle dell'incredulo portiere del Pescara. PESCARA-PADOVA 1-1 (1-0) PESCARA (4-3-3): Anania 6.5; Zanon 6, Brosco 6, Romagnoli 6.5, Balzano 6.5; Gessa 7, Togni 6.5, Cascione 6.5; Sansovini 6.5 (22'st Soddimo 5)(45'st Kone sv), Immobile 6.5 (32'st Verratti sv), Insigne 7. In panchina: Cattenari, Petterini, Maniero, Bacchetti. Allenatore: Zeman 6.5 PADOVA (4-3-3): Perin 6; Franco 6 (28'st Trevisan 6), Schiavi 6, Legati 6.5, Renzetti 6; Bovo 6 (22'st Osuji sv), Italiano 6.5, Marcolini 6 (36'st Ruopolo sv); Cutolo 6, Cacia 6, Drame 6. In panchina: Cano, Jelenic, Milanetto, Cuffa. Allenatore: Dal Canto 6 ARBITRO: Massa di Imperia 6 RETI: 16'st Insigne, 47'st Trevisan NOTE: Serata fresca, terreno in buone condizioni. Spettatori 16.048. Ammoniti: Schiavi, Italiano, Zanon. Angoli 3-3. Recupero: 1'; 5'. Leggi i commenti I commenti dei lettori 
ROMA - Finisce intorno alle 21 e 30 con la gente che invade la piazza davanti al Quirinale gridando "libertà" mentre Berlusconi è già uscito da una porta laterale ed è tornato a palazzo Grazioli come premier dimissionato e semplice parlamentare. Finisce con ragazzi e ragazze che si abbracciano e si baciano, con un tricolore che sventola in mezzo a un mare di gente incredula e impazzita e un ciclista che percorre in senso contrario via del Quirinale, alza le braccia come se tagliasse il traguardo e grida "Evviva!". Finisce come solo a volte finiscono i regimi, con qualche eccesso verbale ma, va detto, con molta compostezza generale e tanta gioia. Ecco, una via di mezzo tra una vittoria alle elezioni politiche e la conquista di un mondiale di calcio: con clacson, i fischietti, addirittura il coro dell'Accademia di Santa Cecilia che si presenta (sublime vendetta della cultura disprezzata e affamata) a cantare l'alleluja sotto il Quirinale mentre la gente attende il 'clou': il 'clou' è Silvio che va a dimettersi, è l'uomo che si credeva imbattibile e che ha conosciuto la sua terza (e, forse, definitiva) sconfitta. Era finita già prima, davanti a Montecitorio, davanti a Palazzo Chigi dalle prime ore del pomeriggio: tanta gente tra i palazzi del potere ad aspettare le varie fasi, i diversi passaggi della giornata ultima e finale del governo Berlusconi. Piazza Colonna è chiusa dalle transenne lungo tutto il suo perimetro e un migliaio di persone si assiepano lungo via del Corso. Aspettano il Cavaliere che sta trascorrendo le ultime ore a Palazzo Chigi, immerso in trattative, pressioni , tra falchi e colombe, spaccature nel Pdl, tentativi (sempre più al ribasso) di ottenere qualcosa in cambio del "sì" a Monti. Altri, invece sono davanti a Montecitorio dove la Camera riunita deve approvare la legge di stabilità , primo atto dell'ultimo giorno. Tutti hanno in testa una domanda: "Se ne andrà davvero?". Ed è la prima volta, forse, che in una crisi di governo all'italiana, infarcita, dunque, dei suoi bizantinismi, dei suoi riti e dei suoi frenetici mercanteggiamenti, s'inserisce un mondo iperconnesso e iperinformato, che non se ne sta più in attesa passiva, ma usa con intelligenza i mille mezzi a sua disposizione per sapere quello che accade dentro i palazzi. Internet, Twitter, Facebook... Cellulari perennemente in rete, iPad alla mano, la gente non si fa imbrogliare da nessuno. E, appena un pezzo di notizia si concretizza in uno dei palazzi, state tranquilli che in pochi secondi fuori la sanno e reagiscono di conseguenza. A Montecitorio ci sono i fedelissimi di Futuro e Libertà. E sono circa le 17 quando dalla Camera esce la notizia che la legge di stabilità è stata approvata. Cori contro Scilipoti che, fuori lo sanno subito, ha parlato in aula di "colpo di Stato" e di "Italia commissariata": lo invocano Scilipoti e l'insulto minimo è "venduto". Poco dopo, escono Bocchini, Perina, Granata e altri deputati finiani. Raggianti, vanno a festeggiare davanti alle transenne con i loro sostenitori che li applaudono, sì, ma chiedono anche garanzie: governo breve, legge elettorale e poi si deve andare a votare. Perina e Granata parlano, spiegano ma garanzie non ne possono dare. Tante attese, in questo ultimo pomeriggio berlusconiano: prima le due ore dell'incontro Monti-Berlusconi per sapere che il capo del Pdl ha detto di sì al governo dell'economista bocconiano cercando di porre una serie di condizioni. Poi, appunto, quella per il "sì" alla legge di stabilità. E ancora, sono ormai le 18, l'attesa per sapere se, come e quando, Berlusconi andrà al Quirinale per dimettersi. Il governo, dunque, è riunito a Palazzo Chigi per le ultime determinazioni prima di andarsene. Fuori, in piazza Colonna, la gente alterna canti e slogan. Si cantano l'Inno d'Italia, Bella Ciao e si urla "buffoni" e "ladri". Un gruppetto di sette militanti di Forza Nuova si presenta con due bandiere a gridare cose sull'Italia che non tradisce. Vengono respinti sulle note di Bella Ciao e la polizia si mette in mezzo. Passa Rosy Bindi, applauditissima: un nugolo di giornalisti la circonda. Lei si schermisce ma ha l'aria di un gattone che ha apppena inghiottito un topo. Uno le chiede un giudizio sulla reazione della gente. Lei guarda la folla e dice una cosa probabilmente vera: "E' almeno un anno che la gente ha capito e si è mossa". Arriva Di Pietro, attacca il "governo fascista e piduista" che sta per chiudere la sua stagione. Parla di "ricostruzione come dopo la Liberazione" e fa capire che l'Idv ha già aperto al governo Monti "purché non faccia entrare qualche gerarchetto nel governo". Sono circa le 19,30 e il ministro della Giustizia, Nitto Palma, si presenta all'uscita di Palazzo Chigi per dire che Berlusconi andrà a dimettersi "fra un'ora" e che, prima, ci sarà un vertice Pdl a palazzo Grazioli. Nitto Palma lo dice ai giornalisti che mandano la notizia su internet e Twitter e la gente, d'incanto, comincia a lasciare via del Corso per spostarsi poco più in là a Palazzo Grazioli e, poi, al Quirinale. L'ultimo atto si svolge sul Colle. La folla s'ingrossa di minuto in minuto. Il marciapiede lungo via del Quirinale è strapieno, come pure è pieno quello di via della Dataria, la ripida stradina che sale dalla Fontana di Trevi. L'attesa è interrotta da canti, cori di "venduto", di "buffone" e il tipico "ooooo..." di attesa da stadio, quando il momento sembra (ci sono alcuni falsi allarmi) imminente. La piazza davanti al palazzo del capo dello Stato è lasciata libera dalla polizia, ma quando sono circa le 21, la folla rompe gli argini e ne occupa una parte. Adesso, via 24 maggio e via del Quirinale sono praticamente un budello a una corsia e mezza. Le auto che passano suonano il clacson e la festa sembra quella di una vittoria ai mondiali. Tutti sanno l'esatto momento in cui il corteo lascia Palazzo Grazioli. Finalmente, poco dopo le 21, il corteo che tutti aspettavano da via 24 maggio e che, invece, spunta dall'altra parte. Le auto, una delle quali ha a bordo il premier terreo in volto, sono precedute da un cellulare della polizia (immaginate le battute sul "portatelo via" o "arrestatelo") e da alcuni poliziotti motociclisti. L'auto di Berlusconi indugia forse un po' troppo in piazza e la tensione sale. Poi, per fortuna, imbocca l'ingresso principale del Quirinale. La folla ruggisce "buffone" e vola qualche monetina. Uno grida: "Lo volevi il Quirinale". E sembra un epitaffio. L'attesa dura una quarantina di minuti. Ogni tanto i cori: "Fuori, fuori..." e "Te ne vai sì o no...." e di nuovo internet dà la notizia che il premier si è dimesso. Un misterioso tam tam, invece, fa sapere che se n'è anche uscito dal retro ed è già tornato a palazzo Grazioli. Allora la gente rompe gli argini, la festa comincia adesso. Per molti durerà tutta la notte. Altri già cominciano a discutere: "E se Monti non ce la fa?". "Siamo proprio sicuri che quello non tornerà più?"... Leggi i commenti I commenti dei lettori 
PARIGI - La finale c'è: sarà Federer-Tsonga, ed è una finale in qualche modo sorprendente. Il primo atto per arrivarci è stato l'approdo nell'atto finale dell'Atp Masters di Parigi-Bercy (sintetico indoor, montepremi 2,75 milioni di euro) di Roger Federer. Lo svizzero, testa di serie numero 3, ha sconfitto in semifinale il ceco Tomas Berdych, numero 5 del tabellone, per 6-4, 6-3 in 1h20' e con questo risultato è il primo al mondo ad aver raggiunto la finale in tutti i Masters 1000. Quella di Parigi-Bercy, (ultimo Masters 1000 della stagione), è la sua trentesima finale in un Masters 1000: 17 i titoli sin qui vinti. Come Andre Agassi, uno in meno rispetto a Rafa Nadal, leader di questa speciale classifica. Nessuno, però, ha giocato la finale in tutti i Masters 1000, ennesimo primato di una carriera fantastica. "BELLO ESSERE IL RECORDMAN DEL MASTERS 1000" - "Sto giocando molto bene - racconta il trentenne di Basilea dopo la vittoria in semifinale contro Berdych - dopo aver ottenuto la mia 800esima vittoria ieri contro Monaco ecco la mia prima finale qui a Bercy. E' bello essere il primo ad aver raggiunto la finale in tutti i Masters 1000. Il mio obiettivo dopo gli US Open era raggiungere il top della forma tra Parigi e Londra, vincere la scorsa settimana a Basilea mi ha dato fiducia. Però ora devo vincere anche la finale qui a Bercy". Conquistando il titolo, tra l'altro, Federer eguaglierebbe Agassi, l'unico tennista dell'era open ad aver vinto sia al Roland Garros che a Bercy. IL SUCCESSO DI TSONGA - E a seguire è stato il francese Jo Wilfried Tsonga a guadagnare il diritto ad affrontare Federer nella finale. L'idolo di casa ha battuto a fatica in semifinale lo statunitense John Isner (3-6, 7-6, 7-6), annullando tre palle match all'avversario. Tsonga ha gia vinto il torneo parigino nel 2008, mentre il campione svizzero mai. Nei precedenti tra i due, Federer conduce 5-3; quest'anno si sono affrontati già cinque volte e il numero 3 al mondo si è imposto in tre occasioni. Leggi i commenti I commenti dei lettori 
