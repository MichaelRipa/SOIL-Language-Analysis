ROMA - Partono tutte col piede giusto le grandi favorite per la  promozione in serie B. La Reggina travolge (4-1) il Modena, Torino e  Livorno espugnano nel finale con identico risultato (1-2) Ascoli e  Crotone, il Brescia batte con un gol per tempo (2-0) il Vicenza,  l'Empoli piega in rimonta (2-1) la Juve Stabia. Negli anticipi, infine, buon punto (2-2) del Padova a Marassi con la Samp e prestigioso successo del Pescara (1-2) a Verona. REGGINA-MODENA 4-1 La Reggina fa subito la voce grossa, rifilando un pesante 4-1 al Modena. I calabresi impiegano appena 21' per sbloccare il risultato: ci pensa Campagnacci che raccoglie un lancio dalle retrovie e batte Caglioni con un gran sinistro di controbalzo che s'infila sotto la traversa. L'attaccante amaranto si ripete al 41' sfruttando un errato disimpegno di Perna: si presenta solo davanti a Caglioni e lo supera con un preciso destro in diagonale. Per i calabresi si aprono praterie e, in avvio di ripresa, al 52', ne approfitta Missiroli che conclude una bella percussione personale con un morbido esterno destro a giro sul secondo palo. Solo a questo punto il Modena reagisce e riduce le distanze al 58' con un tocco da due passi dell'ex Di Gennaro che sfrutta un assist dalla sinistra di Fabinho. La Reggina non si spaventa e, al 74', completa la festa con Rizzato che batte Caglioni con un sinistro in diagonale su assist di Ceravolo. ASCOLI-TORINO 1-2 Un buon Toro passa nel finale ad Ascoli dopo aver dominato per 90' e inizia col piede giusto la nuova avventura in B. Dopo appena 2' i granata si vedono negare da Guarna, autore di un doppio salvataggio sulla linea sulle conclusioni di Bianchi e Guberti, il vantaggio e al 4' vengono puniti da Andelkovic che insacca di testa su angolo dalla sinistra di Pederzoli. Il Toro si rimbocca le maniche, prende d'assedio la porta bianconera e, dopo aver mancato almeno 7 limpide palle-gol con Bianchi (3), Ebagua (2), Darmian e Verdi, pareggia meritatamente al 71' col suo bomber principe, Bianchi, che trasforma un rigore concesso per un fallo di Pederzoli su Verdi. Il gol galvanizza gli uomini di Ventura che, dopo altre due occasioni mancate da Verdi, capovolgono il risultato grazie all'innesto di Oduamadi. Il nigeriano prima (78') costringe l'Ascoli a restare in 10 subendo un brutto fallo da Gazzola e poi confeziona, all'87', l'azione da tre punti triangolando in area con Bianchi e battendo comodamente Guarna in uscita. CROTONE-LIVORNO 1-2 Un Livorno cinico passa allo Scida grazie a due rigori di Dionisi e parte nel migliore dei modi. I toscani mancano il vantaggio con Genevier e vengono puniti al 12' dall'esordiente Florenzi che insacca di testa sfruttando una torre di Eramo. Lo stesso Eramo, 6' dopo, è protagonista negativo: ferma con il braccio in area un cross dalla destra e induce l'arbitro Palazzino a decretare il rigore per gli ospiti che Dionisi non sbaglia. Il Crotone non ci sta ma non è fortunato: per tre volte Ciano e poi Vinetot trovano l'opposizione di un ottimo Bardi. Il Livorno resiste e, nel finale (86'), si va a prendere i tre punti con lo stesso Dionisi che si procura (fallo di Belec) e trasforma un nuovo rigore. Negli ultimi istanti Caccavallo ha fallito una ghiotta occasione per il 2-2. BRESCIA-VICENZA 2-0 Il Brescia ricomincia dalla B nel migliore dei modi piegando il Vicenza con un gol per tempo al termine di 90' dominati dall'inizio alla fine. I lombardi partono forte e passano già al 9' con Feczesin che devia in rete da pochi passi raccogliendo un cross dalla sinistra di Juan Antonio. Il Vicenza accusa il colpo e rischia più riprese di incassare il raddoppio sulle conclusioni di El Kaddouri (2), Salamon, che centra in pieno un palo al 15', e Jonathas. Il 2-0 è nell'aria ed arriva in avvio di 2° tempo: lo sigla Jonathas che raccoglie un cross dalla destra di Salamon e scaraventa un gran sinistro di controbalzo sotto la traversa. Il Vicenza non ha la forza per il reagire e per gli uomini di Scienza è un gioco da ragazzi portare a casa la vittoria. BARI-VARESE 0-0 Dopo la delusione per l'eliminazione nei play-off della passata stagione, il Varese riparte col piede giusto portando via un buon punto da Bari. Un risultato giusto al termine di una gara dai due volti. Meglio gli uomini di Torrente nel 1° tempo, incapaci di passare con Borghese, Caputo e Marotta, più incisivi i lombardi nella ripresa, vicini al colpaccio con Grillo e due volte con De Luca. GROSSETO-GUBBIO 2-0 Con il minimo sforzo il Grosseto spazza via un impalpabile Gubbio e conquista i primi tre punti stagionali. I toscani partono forte e, dopo un'occasionissima sciupata da Sforzini, passano al 20' con Alfageme che raccoglie una corta respinta di Donnarumma su un altro tiro di Sforzini. Il gol galvanizza i biancorossi che insistono e, dopo un palo di Caridi, raddoppiano al 37' con lo stesso ex attaccante del Mantova che chiude un bel triangolo con Consonni e batte un incerto Donnarumma con un morbido tocco in uscita. Nella ripresa la reazione degli umbri è inconsistente e per i maremmani è un gioco da ragazzi portare a casa il successo. EMPOLI-JUVE STABIA 2-1 Con una prova di forza l'Empoli piega in rimonta una buona Juve Stabia e sfrutta subito il fattore campo. I campani impiegano appena 11' a festeggiare nel migliore dei modi il ritorno in B: Danilevicius è prontissimo sulla corta respinta del palo dopo un colpo di testa di Mbakogu e sigla lo 0-1. L'Empoli si rimbocca le maniche e, dopo un clamoroso palo interno colto da Tavano su punizione, trova il pari al 55' col subentrato Dumitro, lesto a riprendere una corta respinta della difesa ospite. Le vespe mancano il nuovo vantaggio con Mbakogu e al 77' vengono punite da Tavano che sigla il gol-vittoria on un preciso destro in diagonale da sinistra, su sponda di Dumitru. All'81' l'Empoli resta in 10 per un brutto fallo di Valdifiori su Mbakogu e la Juve Stabia tenta il tutto per tutto senza fortuna: al 92' è la traversa a salvare gli azzurri su uno sciagurato colpo di testa all'indietro di Stovini sugli sviluppi di un angolo di Scozzarella. SASSUOLO-NOCERINA 3-1 Il Sassuolo piega in rimonta un'ingenua Nocerina e dà l'idea di volere disputare ben altra stagione rispetto allo scorso anno. Gli ospiti partono nel migliore dei modi e sorprendono i neroverdi con Di Maio, lesto a correggere in rete in spaccata un colpo di testa di Scalise respinto dal palo. Il Sassuolo non ci sta e, nel giro di appena 7', ribalta il risultato. Il pari, al 26' porta la firma di due ex Frosinone: Sansone calcia un angolo dalla destra per la testa di Terranova che insacca di testa anticipando tutti. Il gol rinfranca gli uomini di Pea che, al 33', vanno avanti con un preciso sinistro rasoterra dal limite di Boakye che s'insacca a fil di palo. La Nocerina accusa il colpo e, al 38', incassa il 3-1 da Sansone che segna a porta vuota riprendendo una corta respinta di Gori su un tiro ravvicinato di Boakye. Nella ripresa la Nocerina è poco incisiva e il Sassuolo per poco non ne approfitta, fiorando il poker ancora con Sansone. CITTADELLA-ALBINOLEFFE 2-1 Il Cittadella fa suo lo scontro diretto con l'AlbinoLeffe e conquista subito tre punti preziosi in ottica salvezza. I veneti vanno in vantaggio dopo appena 19' grazie a Gasparetto che sfrutta di testa una sponda aerea di Di Carmine sugli sviluppi di una punizione dalla trequarti di Bellazzini. L'AlbinoLeffe non si disunisce e, al 43', pareggia con Regonesi che trasforma un rigore concesso dall'arbitro Irrati per un ingenuo fallo di Baselli su Girasole. Il Cittadella non ci sta e, in avvio di ripresa, al 50', torna avanti con Vitofrancesco che triangola al limite con Di Carmine e batte Tomasig con un preciso destro in diagonale. L'AlbinoLeffe reagisce immediatamente ma, 2' dopo, sciupa la migliore delle occasioni per pareggiare con Regonesi che stavolta si fa parare da Cordaz un nuovo rigore conquistato da Girasole (fallo stavolta di Vitofrancesco). I seriani insistono ma sciupano nel finale con Cocco, solo davanti alla porta, l'occasione per evitare la sconfitta. Leggi i commenti I commenti dei lettori 
ROMA - Thomas DiBenedetto sembra avere le idee chiare su come gestire la situazione bollente in casa Roma. Tra Luis Enrique e Francesco Totti la tensione sembra già alle stelle ma il nuovo presidente sta con l'allenatore: "Io ammiro molto Francesco Totti, è un grandissimo giocatore ed è molto importante per il nostro progetto, ma è l'allenatore che decide chi e quando gioca - dice il magnate americano - io appoggio l'allenatore al 100%. Ho scelto Luis Enrique per la sua filosofia di gioco, molto simile a quella del Barcellona. Non solo per lo stile di gioco ma anche per l'atteggiamento da tenere dentro e fuori dal campo. Il concetto di squadra per noi è molto importante. E' quello che fa il risultato. E' la squadra che vince, non il singolo. Se la squadra lavora insieme e duramente, il risultato non può che essere un successo". "L'ELIMINAZIONE? SARA' UN VANTAGGIO" - Piena fiducia a Luis Enrique, quindi, nonostante la precoce eliminazione dall'Europa: ""Credo potrebbe anche essere un vantaggio essere stati eliminati - afferma DiBenedetto - perché intanto dà la possibilità ai giocatori più anziani di poter riposare di più tra una partita ed un'altra o di recuperare dagli infortuni. E all'allenatore di aver più tempo per preparare le partite, quindi, potenzialmente, potrebbe essere un vantaggio. Potremmo essere più forti grazie a questa eliminazione". "ABBIAMO BISOGNO DEI TIFOSI" - Lo 'zio Tom' chiede ai tifosi di aiutare la squadra, sostenendola in questa difficile fase di ricostruzione: ""E' fondamentale l'apporto dei sostenitori giallorossi - sottolinea DiBenedetto - perché i giocatori ricevono davvero tanta energia da una tifoseria calorosa, mentre un atteggiamento negativo da parte dei tifosi può fare molto male alla squadra. Nel progetto della società, per legare sempre più la squadra alla città, c'è quello di far crescere il maggior numero possibile di talenti locali". "DE ROSSI UN VALORE AGGIUNTO" - Già adesso è palese come la nuova società intenda puntare sui giovani e sarà sempre più così nel futuro: "Vogliamo renderci attraenti - spiega DiBenedetto - agli occhi dei giovani della capitale e dei loro genitori che devono voler venire a giocare nella Roma". In conclusione, il discorso cade su un 'romano de Romà che in giallorosso ha fatto tutta la trafila e sul cui rinnovo di contratto c'è tanta attesa: "Noi speriamo che De Rossi possa giocare tutta la sua carriera a Roma  -  dice il n.1 romanista - speriamo che lui voglia farlo, ma la decisione spetta solo a lui. Lui è un ragazzo di Roma, un grande giocatore, un calciatore della nazionale, ed è un grande valore aggiunto per noi". Leggi i commenti I commenti dei lettori 
AUCHTARDER (Scozia) - Gagli va giù, ma regge almeno nelle posizioni illustri. L'italiano ultimo arrivato degli azzurri ai vertici del golf internazionale, ottavo con 209 colpi (69 68 72), sette sotto par, ha perso sei posizioni, ma è rimasto in alta classifica dopo il terzo giro del Johnnie Walker Championship at Gleneagles (European Tour) che termina con la disputa del quarto sul tracciato del Gleneagles Hotel (par 72) ad Auchterarder in Scozia. Ha recuperato Edoardo Molinari, campione uscente, da 51° a 29° con 213 (74 70 69, -3) ed è sceso dal 51° al 58° posto Francesco Molinari con 218 (70 74 74, +2). FOSTER RESTA IN VETTA - In vetta alla graduatoria il 36enne inglese Mark Foster (205 - 66 71 68, -11) ha raggiunto il 39enne spagnolo Ignacio Garrido (67 69 69). I due, entrambi a digiuno di vittorie dal 2003, hanno tre colpi di vantaggio su un quintetto con 208 (-8) formato dall'austriaco Bernd Wiesberger, dallo statunitense Anthony Kang, dall'iberico Pablo Larrazabal, dall'irlandese Peter Lawrie e dal danese Thomas Bjorn. Quanto a Gagli ha la compagnia degli scozzesi Stephen Gallacher e Marc Warren, dello svedese Magnus A. Carlsson e dell'inglese James Morrison. Tutti i giocatori citati hanno chances di correre per il titolo, mentre appare difficile che possa rientrare qualcuno più attardato. GAGLI BOOGEY ALLA 9 - Gagli ha girato nel 72 del par segnando un bogey alla buca 9 e un birdie alla buca 18. Edoardo Molinari ha concluso in 69 colpi (-3) con cinque birdie e due bogey e Francesco Molinari in 74 (+2) con due bogey, uno per ciascuna metà del tracciato. Non ha superato il taglio per un colpo Emanuele Canonica, 68° con 145 (71 74, +1), che aveva vinto la gara nel 2005. Il montepremi è di 1.600.000 euro con prima moneta di 266.628 euro CHALLENGE TOUR: VINCE ANCORA HEBERT, 5° TADINI  - Alessandro Tadini con un bel 66 (-6) nel giro conclusivo ha ottenuto un ottimo quinto posto con 275 colpi (68 68 73 66, -13) nel Rolex Trophy, torneo del Challenge Tour svoltosi al Golf Club de Genève (par 72), in Svizzera. Sono terminati a metà classifica Andrea Pavan, 18° con 282 (66 69 74 73, -6), e Federico Colombo, 25° con 284 (72 69 70 73, -4). Ho conseguito il terzo titolo nell'arco di un mese e mezzo Benjamin Hebert, 24enne francese di Brive, che ha concluso con 269 colpi (66 65 71 67), diciannove sotto par, respingendo con un 67 (-5) l'attacco dello spagnolo Jorge Campillo e dell'inglese Tommy Fleetwood (270. -18) rivenuti rispettivamente con un 66 e un 65. Solo quarto con 273 (-15) l'inglese Sam Hutsby, leader dopo tre turni, mentre Tadini ha concluso alla pari con l'austriaco Florian Praegant che spesso è tra i protagonisti. Buon responso per il portoghese Ricardo Santos, leader della money list, e per lo svizzero André Bossert, settimi con 277 (-11), quest'ultimo unico invitato tra i 42 concorrenti ammessi alla gara riservata ai migliori dell'ordine di merito e svoltasi con formula pro am (due classifiche separate). LO SCORE TADINI - Tadini ha messo insieme un eagle, cinque birdie e un bogey per il suo 66, mentre vi sono stati tre birdie e quattro bogey sia nel 73 (+1) di Pavan che in quello di Colombo. Hebert ha ricevuto un assegno di 24.000 euro su un montepremi di 218.000 euro. Leggi i commenti I commenti dei lettori 
INDIANAPOLIS - Il pilota della Honda Casey Stoner, ha dominato il turno di prove ufficiali del Gp di Indianapolis. Con 1.38.850, l'australiano ha migliorato i tempi delle prove libere, abbassando ancora il record della pole position e rifilando distacchi importanti a tutti. Qualifiche molto deludenti per Valentino Rossi, in crisi con la sua Ducati, che ha segnato solo il 14/o tempo e partirà dalla quinta e penultima fila. SPIES E LORENZO DI FIANCO DI STONER - A fianco di Stoner scatteranno invece i due piloti della Yamaha, l'americano Ben Spies con il secondo tempo (1.39.373) e lo spagnolo Jorge Lorenzo, terzo. Seconda fila con il quarto tempo lo spagnolo della Honda Dani Pedrosa, mentre quinto è Andrea Dovizioso con l'altra Honda ufficiale. Settimo tempo e terza fila per Marco Simoncelli (Honda). LA CRISI-ROSSI - Un discorso a parte merita la moto N.46 di Rossi. Il nove volte campione del mondo è civolato con la moto numero 1 nei primi minuti delle qualifiche. Ritornato ai box senza nessuna conseguenza fisica, Vale ha cercato di riprendere immediatamente la confidenza con la pista utilizzando la seconda Ducati a sua disposizione, ma sembra che non sia bastato. Valentino non è mai sembrato in grado di migliorare i suoi tempi che anzi lo hanno fatto scivolare sempre più in basso nella classifica delle prove ufficiali. Alla fine Rossi ha chiuso con il 14/o tempo (1.40.975). Ultimo tempo per Loris Capirossi (Ducati) che ha chiuso queste qualifiche con il 17/o tempo. 125 cc: POLE DI TEROL - E vediamo le altre classi. Cominciamo con la 125 cc dove lo spagnolo Nico Terol partirà in pole. Il leader della graduatoria, in sella all'Aprilia del Bankia Aspar Team ha fermato il cronometro sul miglior tempo di 1'48"199, facendo il vuoto dietro di se. Il tedesco Sandro Cortese, con l'identica moto del Intact-Racing Team Germany, infatti, è stato più lento di 720 millesimi. Venti centesimi più lento il francese Johann Zarco con la Derbi dell'Avant-AirAsia-Ajo. In seconda fila partiranno lo spagnolo Maverick Vinales con la Aprilia del Blusens by Paris Hilton Racing (0"792), il britannico Danny Kent (Aprilia Red Bull Ajo MotorSport) a 1"057 e lo spagnolo Hector Faubel (Aprilia Bankia Aspar Team) a 1"125 dal compagno di team. Migliore degli italiani Simone Grotzkyj conn l'Aprilia della Phonica Racing, con un ritardo di 2"350. MOTO 2, MARQUEZ BEFFA CORSI E VA IN POLE - E infine la Moto2 dove l'iberico Marc  Marquez (Suter) ha beffato nel finale l'italiano Simone Corsi (FTR), per la conquista  della pole position. Marquez ha fatto del suo meglio in 1.44.038, più veloce del pilota  romano Corsi di solo un millesimo di secondo. Corsi che è rimasto a  lungo in pole provvisoria nonostante abbia girato meno dei colleghi, è  uscito nel finale di turno per confermare il suo miglior tempo, battuto  sulla bandiera a scacchi dal pilota spagnolo della Suter. Da segnalare l'ottima prestazione dei piloti italiani, con anche Andrea  Iannone (Suter) che è finito terzo e partirà quindi anche lui dalla  prima fila. Bene anche Mattia Pasini (FTR) che ha chiuso queste  qualifiche con il sesto tempo, che vale la seconda fila nel GP di  domani. Più lontani sono Alex De Angelis (Motobi-TSR), in 10/a  posizione, e Michele Pirro (Moriwaki), che è 13/o. Leggi i commenti I commenti dei lettori 
NEW YORK - L'uragano Irene si abbatte sulle coste del North Carolina e fa le prime vittime. Declassato a categoria 1, Irene resta in ogni caso forte: "Ci aspettano 72 ore molto lunghe" afferma il presidente Barack Obama, in costante contatto la Protezione civile americana per seguire gli sviluppi. E marcia verso New York dove ha già iniziato farsi sentire con piogge battenti. Secondo le ultime proiezioni, l'occhio dell'uragano colpirà Washington DC alle 20 locali (le 2 di notte in Italia), mentre a New York il momento peggiore è atteso per le 8 di domattina (le 14 di domenica in Italia). Il sindaco della Grande Mela, Michael Bloomberg, invita a rispettare l'ordine di evacuazione, dato che sarebbe "folle" non farlo: "Dobbiamo prepararci al peggio", New York - ammette - non ha molta esperienza negli uragani e, memore di Katrina, tiene alta l'allerta: la metropolitana di ferma ed è corsa agli acquisti alimentari. L'evacuazione riguarda 370.000 newyorkesi, complessivamente 2,3 milioni di americani nella costa orientale. Un milione di persone hanno già lasciato le coste del New Jersey e Atlantic City appare spettrale, con tutti i casinò chiusi e le autorità passate a bussare porta a porta per convincere i residenti a lasciare. Le dieci centrali nucleari che Irene incontra sulla East Coast sono state messe in sicurezza e lavorano ad attività ridotta ma nessun problema sembra finora esserci stato. Una centrale, quella di Exelon's Oyster Creek, è stata chiusa del tutto. Anche Boston si prepara all'arrivo dell'uragano. Le autorità hanno deciso di sospendere il sistema di trasporto pubblico: "Dopo un'attenta valutazione delle informazioni più recenti del servizio meteorologico nazionale, abbiamo deciso di sospendere il servizio di trasporto pubblico domenica. I venti forti, le piogge e le eventuali inondazioni previste hanno spinto alla sospensione: la sicurezza è la priorità". I primi danni di Irene sono subito evidenti: in North Carolina oltre 650.000 persone sono senza elettrica e le dieci maggiori arterie stradali dello stato sono state chiuse. I voli cancellati dalle compagnie americane fino a lunedì dagli aeroporti di New York, Boston, Washington e Philadelphia sono 9.125. Al momento il bilancio delle vittime parla di nove morti, di cui tre in North Carolina dove un uomo è stato ucciso da un albero divelto dai forti venti. Un altro ha avuto un infarto mentre cercava di mettere in sicurezza le proprie finestre. La terza vittima si trovava in macchina - secondo quanto riporta la stampa americana - quando Irene è arrivata sulla sua strada causando un incidente mortale. Tre persone, tra cui bambino di 11 anni, sono morte in Virginia per alberi sradicati a causa dei forti venti, che spirano a 60 miglia all'ora. "Seguite le indicazioni, fate scorte" ribadisce il segretario alla sicurezza nazionale, Janet Napolitano. "Aspettiamo significativi blackout" aggiunge. E senza corrente elettrica rischia si restare, per due o tre giorni, Lower Manhattan: la Conedison, la società che gestione l'elettrica nella Grande Mela, ha già disattivato 10 miglia di cavi e avvertito: se ci saranno inondazioni ci vorranno giorni per la ripresa del servizio. 
I bambini nati al Gemelli negli ultimi mesi e positivi al test della tubercolosi salgono a 34, con i 10 nuovi casi di oggi. Ma la governatrice del Lazio Renata Polverini non è preoccupata: "Del resto abbiamo aumentato le visite, era quindi ovvio avere più positivi rispetto ai primi giorni", così ha commentato da Lourdes, dove si trova per un pellegrinaggio, quando sono arrivati i dati dell'ultimo bollettino sui controlli. Nello specifico, i 10 neonati oggi risultati positivi all'esame sono 3 femmine e 7 maschi: tre nati nel mese di marzo, tre a maggio, tre a giugno e uno nel mese di luglio, fa sapere l'Unità di coordinamento che si occupa dei controlli, da quando l'infermiera del Gemelli ha scoperto di essere malata di tubercolosi. Gli esperti della Regione ricordano sempre che la positività al test non significa malattia, ma esprime l'avvenuto contatto con il bacillo. Oltre ai 34 positivi riscontrati finora c'è il caso della bimba di 5 mesi ricoverata all'ospedale Bambino Gesù, le cui condizioni non destano preoccupazioni e la cui malattia però non è ancora collegabile con certezza all'infermiera del Gemelli. "Siamo comunque sotto la media - ha detto Polverini - perché gli esperti mi avevano parlato di una percentuale attesa di positivi attorno al 10-12%. Noi invece non siamo neanche al 6%. Dunque, sono dati che ci aspettavamo. Inoltre nessuno è ammalato, si parla sempre di positivi. Siamo sopra la media invece per quanto riguarda le visite effettuate tra le tre strutture coinvolte: siamo sopra le 150 al giorno". La Regione fa sapere che per "lunedì 29 sono stati fissati ulteriori 170 controlli, per un totale a tutt'oggi di 1.186 appuntamenti effettuati o confermati. Dunque si ribadisce che entro il 31 agosto tutti i bambini interessati saranno stati sottoposti a visita e test". Intanto però il Codacons è pronto a presentare una denuncia contro il Gemelli per il caso di tubercolosi che ha costretto a sottoporre a test i bambini nati al Gemelli.  L'associazione dei consumatori offrirà consulenze gratis ai genitori. 
ROMA - "Non ho paura di niente" e "non mi pento di niente". E' con queste parole che Cesare Battisti apre un'intervista a uno dei più diffusi settimanali brasiliani, Istoè . Ma non è tutto. L'ex terrorista rosso arriva a dire che i responsabili degli omicidi di cui è stato accusato sono stati "arrestati e torturati" in Italia. "Non posso pentirmi di ciò che non ho commesso - dice dalla prima pagina della rivista l'ex militante dei Proletari armati per il comunismo (Pac) - Mi accusano di omicidi i cui responsabili sono stati arrestati e torturati". E quando gli omicidi sono stati commessi, assicura, "io non facevo più parte dell'organizzazione". Ora che, come recita il titolo dell'intervista, è un "cittadino del Brasile", Battisti racconta come vive la sua libertà, per la quale ringrazia le autorità brasiliane. "Avevo già esperienza di prigione e libertà - afferma l'ex terrorista rilasciato in giugno dal carcere di Brasilia - Sapevo che dopo l'inferno della prigione c'è un altro inferno fuori dalla cella". E spiega di vivere di "collette" del suo gruppo di appoggio in diversi Paesi, e di aver intenzione di portare in Brasile la "Lettura Furiosa", ong francese di Luiz Rosa, che secondo Istoè riceve l'appoggio dell'Unione Europea. Ma l'importante è essere uscito dal carcere: "Sono libero - dice - Ho molto rispetto per le autorità brasiliane. Spero di poter ringraziare personalmente le molte persone che mi hanno aiutato, principalmente Tarso Genro", l'ex ministro della Giustizia, che lo accolse nel 2009 come rifugiato in Brasile. "Se fosse possibile - aggiunge Battisti - se non incomodo nessuno, mi piacerebbe molto anche ringraziare il presidente Lula". Ma cosa ne pensa del boicottaggio ai mondiali di calcio del 2014 in Brasile, ventilato da più parti in Italia, in segno di protesta contro la sua liberazione? "Alla maggioranza degli italiani non importa nulla - è convinto - Dietro questa campagna vi sono gruppi di estrema destra manipolati. Ma ci sono anche quelli che mi difendono". 
ISLAMABAD - L'attuale numero due di Al Qaeda, il libico Atiyah Abd al-Rahman, è stato ucciso in Pakistan, proprio come Osama Bin Laden. La notizia è stata data da funzionari statunitensi. Al fondatore della rete terroristica, eliminato in un blitz del Seals Usa il 2 maggio scorso ad Abbottabad, è succeduto il suo vice, il medico egiziano Ayman al Zawahiri. Una delle fonti di Washington ha spiegato che Rahman è stato ucciso il 22 agosto nel Waziristan, senza specificare in che circostanze. "E' una perdita tremenda per Al Qaeda perché al-Rahman era di grande aiuto per il leader Ayman al-Zawahri, specialmente da quando è morto Bin Laden - ha detto - Il materiale trovato nel covo di Abbottabad, dove fu ucciso Osama, dimostra chiaramente che Atiyah era profondamente coinvolto nella direzione delle operazioni dell'organizzazione anche prima del blitz" che portò alla morte di Bin Laden. Aveva diverse responsabilità e sarà molto difficile da rimpiazzare". Un altro funzionario americano ha precisato che Rahman gestiva le operazioni del gruppo, parlava a nome di Osama prima e di Zawahiri poi ed era uno dei capi che "i militanti conoscevano e di cui si fidavano". Per questo, la sua morte renderà più difficile per Zawahiri consolidare il suo potere all'interno dell'organizzazione. Il mese scorso, durante una visita in Afghanistan, il segretario alla Difesa Usa Leon Panetta aveva detto di ritenere che la sconfitta di Al Qaeda fosse a portata di mano se si fosse riusciti a uccidere o catturare la ventina di leader del gruppo principale e di loro affiliati. 
ROMA - I bambini nati al Gemelli negli ultimi mesi e positivi al test della tubercolosi salgono a 34, con 10 nuovi casi solo oggi, ma la governatrice del Lazio Renata Polverini non è preoccupata. "Del resto abbiamo aumentato le visite, era quindi ovvio avere più positivi rispetto ai primi giorni", commenta da Lourdes, dove si trova per un pellegrinaggio, quando arrivano i dati dell'ultimo bollettino sui controlli. I bambini trovati oggi positivi alla Tbc sono 3 femmine e 7 maschi: tre sono nati nel mese di marzo, tre nel mese di maggio, tre nel mese di giugno e uno nel mese di luglio, fa sapere l'Unità di coordinamento. I controlli sono stati avviati dopo che un'infermiera del nido del Policlinico ha scoperto di essere malata di tubercolosi. Gli esperti della Regione ricordano sempre che la positività al test non significa malattia, ma esprime l'avvenuto contatto con il bacillo. Oltre ai 34 positivi riscontrati finora c'è il caso della bimba di 5 mesi ricoverata all'ospedale Bambino Gesù, le cui condizioni non destano preoccupazioni e la cui malattia però non è ancora collegabile con certezza all'infermiera del Gemelli. "Siamo comunque sotto la media - ha detto Polverini - perché gli esperti mi avevano parlato di una percentuale attesa di positivi attorno al 10-12%. Noi invece non siamo neanche al 6%. Dunque, sono dati che ci aspettavamo. Inoltre nessuno è ammalato, si parla sempre di positivi. Siamo sopra la media invece per quanto riguarda le visite effettuate tra le tre strutture coinvolte: siamo sopra le 150 al giorno". La Regione fa sapere che per "lunedì 29 sono stati fissati ulteriori 170 controlli, per un totale a tutt'oggi di 1.186 appuntamenti effettuati o confermati. Si conferma pertanto che entro il 31 agosto tutti i bambini interessati saranno stati sottoposti a visita e test, come previsto dal protocollo medico". Intanto però il Codacons è pronto a presentare una denuncia contro il Gemelli per il caso di tubercolosi che ha costretto ai test sui bambini. L'associazione dei consumatori offrirà consulenze gratis ai genitori. 
Qualcuno sostiene che il segreto del tango risieda in quell’istante di silenzio tra un passo e l’altro. La scrittrice Elia Barcelò annota che “non c’è altra attività civilizzata il cui l’uomo possa marcare ciò che desidera e in cui la donna decida di seguirlo, consegnandosi fiduciosa, sicura”. Napoli è diventata negli ultimi anni un po’ la Buenos Aires d’Italia e, proprio con il tango, torna in città quella vivacità persa nelle calde e vuote settimane d’agosto. L’attesa per la nona edizione di “Tano Tango”, festival internazionale del tango argentino, da mercoledì a domenica 4 settembre in quattro diverse location, sarà esaudita già stasera alle 20.30 con la grande milonga metropolitana nella Galleria Umberto, che dà il via alla lunga settimana tanghèra partenopea. L’evento (ingresso gratuito) è organizzato dall’associazione Salone Margherita. Da mercoledì si torna a danzare con il festival in Villa Comunale: dalle 20 l’area della pista di pattinaggio si trasformerà in una milonga gratuita per tutti. Da giovedì arrivano i rinforzi argentini. Sulla terrazza dell’hotel Mediterraneo (via Nuova Ponte di Tappia 25) dalle 22.30 ballerini dilettanti e aspiranti professionisti potranno ballare affiancandosi all’esibizione dei maestri Alejandra Mantiñan e Horacio Godoy e Lorena Ermocida e Fabian Peralta. La musica sarà miscelata da Gustavo Guarneri. L’ingresso costa 10 euro, sul sito web www.tanotango.it è possibile già iscriversi. Venerdì è la volta del tango sotto le stelle sul lungomare di Coroglio. (Ilaria Urbani) Gli altri appuntamenti Musica MASCHIO ANGIOINO Lunedì dalle 21 il percussionista-rapper Ciccio Merolla presenta il video di “’O Pitbull” dal cd “Fratammè”. VICO EQUENSE Nel Chiostro Santissima Trinità e Paradiso di Vico Equense, viale della Rimembranza, festa della birra “Augustfest”: dalle 20 diretta di Radio Kiss Kiss (262728 agosto) durante la trasmissione “Night Revolution” condotta da Max Giannini. Dalle 21 concerto di Sal Da Vinci. Poi torneo di bocce e spettacolo di William Amakye, artista di strada. BENEVENTO Lunedì dalle 21 nella piazza Pasquale Saponaro di Apollosa, in provincia di Benevento, Marco Carta in concerto. SPARANISE Lunedì dalle 21.30 a Sparanise (Caserta), concerto degli Stadio. In repertorio la storica band proporrà i brani dell’album “Diluvio universale”. SALERNO Dalle 22.30 al Lido La Conchiglia di Salerno, lungomare Tafuri, si balla il ritmo caraibico con l’Orchestra Latin dell’Università di Salerno diretta da Stefano Giuliano. Ospite Alvaro Martinez (Colombia). Info 089 792 535. montoro superiore Da domenica a martedì tre giorni di sagre e musiche popolari a Banzano di Montoro Superiore (Av). “La notte dei Briganti  antichi sapori a’ Masseria” proporrà degustazioni di prodotti della tradizione, balli latino americani e, solo oggi, il concerto di tammorra del gruppo folcloristico i Cuculos. Infoline 347 115 3341. ASCEA Dalle 21.30 in piazza Europa di Ascea marina (Salerno), nel villaggio di “Spiaggia 101”, con dirette live di Radio101 (frequenze 98.900) dalle 10 alle 13, concerto di Edoardo Bennato. Classica CAPRI Dalle 19 alla Certosa di Capri, per la quinta edizione dell’International Arts Festival, l’ambasciatore Luchino Cortese parla delle sue avventure con i pinguini dell’Antartide. Segue il film di animazione “Happy Feet”. Domani il mezzosoprano britannico Catherine WynRogers e il pianista tedesco Klaus Sallman in un programma di brani classici di Haendel, Strauss, Poulenc, SaintSaens. Info 081 837 5449. cava de’ tirreni Lunedì alle 21 nei Giardini del complesso di San Giovanni (Corso Umberto I, 167), a Cava de’ Tirreni, i cantanti solisti del festival “Le corti dell’arte”, accompagnati dal pianista Giuseppe Garberoli, eseguiranno arie da opere di Mozart, Rossini, Donizetti, Bellini. Posto unico, 8 euro. Infoline 089 349 878. Teatro MASCHIO ANGIOINO Dalle 21.30 nel Cortile del Maschio Angioino per la rassegna “Ridere” Benedetto Casillo in “L’atelier dell’amore”, adattamento e regia dal “Sarto per signora” di Feydeau. Ingresso 12 euro, info 081 564 7525 oppure 392 944 0946. Cinema MUSEO MADRE Dalle 21.30 al museo Madre, via Settembrini 79, per la rassegna “Un’estate al Madre”, il film “Orgoglio e pregiudizio” di Joe Wright, con Keira Knightley e Donald Sutherland. Domani il film “Barry Lyndon” di Stanley Kubrick, con Ryan O’Neal e Marisa Berenson. Ingresso libero. Info 081 193 139 16. PARCO DEL POGGIO Dalle 21.10 al Parco del Poggio, viale del Poggio di Capodimonte (nei pressi di Oviesse), per “Accordi e disaccordi” il film “Hereafter” di Clint Eastwood, con Matt Damon e Cécile de France. Domani “Corpo celeste” di Alice Rohrwacher. Ingresso 4 euro. Info 081 549 1838. PORTICI/ERCOLANO Per “FreskoFilm”: dalle 21 al II Circolo Didattico di Portici, viale Leonardo Da Vinci, il film “Una notte da leoni 2”, di Todd Phillips. Replica domani. Dalle 21 presso il Sentiero di Ercolano, via Vesuvio 71, strada vicinale Piano delle Ginestre, il film “Le donne del sesto piano”, di Philippe Le Guay. Replica lunedì. Ingresso 3 euro. Info 081 777 7851. 
ROMA - Thomas DiBenedetto sembra avere le idee chiare su come gestire la situazione bollente in casa Roma. Tra Luis Enrique e Francesco Totti la tensione sembra già alle stelle ma il nuovo presidente sta con l'allenatore: "Io ammiro molto Francesco Totti, è un grandissimo giocatore ed è molto importante per il nostro progetto, ma è l'allenatore che decide chi e quando gioca - dice il magnate americano - io appoggio l'allenatore al 100%. Ho scelto Luis Enrique per la sua filosofia di gioco, molto simile a quella del Barcellona. Non solo per lo stile di gioco ma anche per l'atteggiamento da tenere dentro e fuori dal campo. Il concetto di squadra per noi è molto importante. E' quello che fa il risultato. E' la squadra che vince, non il singolo. Se la squadra lavora insieme e duramente, il risultato non può che essere un successo". "L'ELIMINAZIONE? SARA' UN VANTAGGIO" - Piena fiducia a Luis Enrique, quindi, nonostante la precoce eliminazione dall'Europa: ""Credo potrebbe anche essere un vantaggio essere stati eliminati - afferma DiBenedetto - perché intanto dà la possibilità ai giocatori più anziani di poter riposare di più tra una partita ed un'altra o di recuperare dagli infortuni. E all'allenatore di aver più tempo per preparare le partite, quindi, potenzialmente, potrebbe essere un vantaggio. Potremmo essere più forti grazie a questa eliminazione". "ABBIAMO BISOGNO DEI TIFOSI" - Lo 'zio Tom' chiede ai tifosi di aiutare la squadra, sostenendola in questa difficile fase di ricostruzione: ""E' fondamentale l'apporto dei sostenitori giallorossi - sottolinea DiBenedetto - perché i giocatori ricevono davvero tanta energia da una tifoseria calorosa, mentre un atteggiamento negativo da parte dei tifosi può fare molto male alla squadra. Nel progetto della società, per legare sempre più la squadra alla città, c'è quello di far crescere il maggior numero possibile di talenti locali". "DE ROSSI UN VALORE AGGIUNTO" - Già adesso è palese come la nuova società intenda puntare sui giovani e sarà sempre più così nel futuro: "Vogliamo renderci attraenti - spiega DiBenedetto - agli occhi dei giovani della capitale e dei loro genitori che devono voler venire a giocare nella Roma". In conclusione, il discorso cade su un 'romano de Romà che in giallorosso ha fatto tutta la trafila e sul cui rinnovo di contratto c'è tanta attesa: "Noi speriamo che De Rossi possa giocare tutta la sua carriera a Roma  -  dice il n.1 romanista - speriamo che lui voglia farlo, ma la decisione spetta solo a lui. Lui è un ragazzo di Roma, un grande giocatore, un calciatore della nazionale, ed è un grande valore aggiunto per noi". Leggi i commenti I commenti dei lettori 
I bambini nati al Gemelli negli ultimi mesi e positivi al test della tubercolosi salgono a 34, con i 10 nuovi casi di oggi. Ma la governatrice del Lazio Renata Polverini non è preoccupata: "Del resto abbiamo aumentato le visite, era quindi ovvio avere più positivi rispetto ai primi giorni", così ha commentato da Lourdes, dove si trova per un pellegrinaggio, quando sono arrivati i dati dell'ultimo bollettino sui controlli. Nello specifico, i 10 neonati oggi risultati positivi all'esame sono 3 femmine e 7 maschi: tre nati nel mese di marzo, tre a maggio, tre a giugno e uno nel mese di luglio, fa sapere l'Unità di coordinamento che si occupa dei controlli, da quando l'infermiera del Gemelli ha scoperto di essere malata di tubercolosi. Gli esperti della Regione ricordano sempre che la positività al test non significa malattia, ma esprime l'avvenuto contatto con il bacillo. Oltre ai 34 positivi riscontrati finora c'è il caso della bimba di 5 mesi ricoverata all'ospedale Bambino Gesù, le cui condizioni non destano preoccupazioni e la cui malattia però non è ancora collegabile con certezza all'infermiera del Gemelli. "Siamo comunque sotto la media - ha detto Polverini - perché gli esperti mi avevano parlato di una percentuale attesa di positivi attorno al 10-12%. Noi invece non siamo neanche al 6%. Dunque, sono dati che ci aspettavamo. Inoltre nessuno è ammalato, si parla sempre di positivi. Siamo sopra la media invece per quanto riguarda le visite effettuate tra le tre strutture coinvolte: siamo sopra le 150 al giorno". La Regione fa sapere che per "lunedì 29 sono stati fissati ulteriori 170 controlli, per un totale a tutt'oggi di 1.186 appuntamenti effettuati o confermati. Dunque si ribadisce che entro il 31 agosto tutti i bambini interessati saranno stati sottoposti a visita e test". Intanto però il Codacons è pronto a presentare una denuncia contro il Gemelli per il caso di tubercolosi che ha costretto a sottoporre a test i bambini nati al Gemelli.  L'associazione dei consumatori offrirà consulenze gratis ai genitori. 
ROMA - "Non ho paura di niente" e "non mi pento di niente". E' con queste parole che Cesare Battisti apre un'intervista a uno dei più diffusi settimanali brasiliani, Istoè . Ma non è tutto. L'ex terrorista rosso arriva a dire che i responsabili degli omicidi di cui è stato accusato sono stati "arrestati e torturati" in Italia. "Non posso pentirmi di ciò che non ho commesso - dice dalla prima pagina della rivista l'ex militante dei Proletari armati per il comunismo (Pac) - Mi accusano di omicidi i cui responsabili sono stati arrestati e torturati". E quando gli omicidi sono stati commessi, assicura, "io non facevo più parte dell'organizzazione". Ora che, come recita il titolo dell'intervista, è un "cittadino del Brasile", Battisti racconta come vive la sua libertà, per la quale ringrazia le autorità brasiliane. "Avevo già esperienza di prigione e libertà - afferma l'ex terrorista rilasciato in giugno dal carcere di Brasilia - Sapevo che dopo l'inferno della prigione c'è un altro inferno fuori dalla cella". E spiega di vivere di "collette" del suo gruppo di appoggio in diversi Paesi, e di aver intenzione di portare in Brasile la "Lettura Furiosa", ong francese di Luiz Rosa, che secondo Istoè riceve l'appoggio dell'Unione Europea. Ma l'importante è essere uscito dal carcere: "Sono libero - dice - Ho molto rispetto per le autorità brasiliane. Spero di poter ringraziare personalmente le molte persone che mi hanno aiutato, principalmente Tarso Genro", l'ex ministro della Giustizia, che lo accolse nel 2009 come rifugiato in Brasile. "Se fosse possibile - aggiunge Battisti - se non incomodo nessuno, mi piacerebbe molto anche ringraziare il presidente Lula". Ma cosa ne pensa del boicottaggio ai mondiali di calcio del 2014 in Brasile, ventilato da più parti in Italia, in segno di protesta contro la sua liberazione? "Alla maggioranza degli italiani non importa nulla - è convinto - Dietro questa campagna vi sono gruppi di estrema destra manipolati. Ma ci sono anche quelli che mi difendono". 
INDIANAPOLIS - Il pilota della Honda Casey Stoner, ha dominato il turno di prove ufficiali del Gp di Indianapolis. Con 1.38.850, l'australiano ha migliorato i tempi delle prove libere, abbassando ancora il record della pole position e rifilando distacchi importanti a tutti. Qualifiche molto deludenti per Valentino Rossi, in crisi con la sua Ducati, che ha segnato solo il 14/o tempo e partirà dalla quinta e penultima fila. SPIES E LORENZO DI FIANCO DI STONER - A fianco di Stoner scatteranno invece i due piloti della Yamaha, l'americano Ben Spies con il secondo tempo (1.39.373) e lo spagnolo Jorge Lorenzo, terzo. Seconda fila con il quarto tempo lo spagnolo della Honda Dani Pedrosa, mentre quinto è Andrea Dovizioso con l'altra Honda ufficiale. Settimo tempo e terza fila per Marco Simoncelli (Honda). LA CRISI-ROSSI - Un discorso a parte merita la moto N.46 di Rossi. Il nove volte campione del mondo è civolato con la moto numero 1 nei primi minuti delle qualifiche. Ritornato ai box senza nessuna conseguenza fisica, Vale ha cercato di riprendere immediatamente la confidenza con la pista utilizzando la seconda Ducati a sua disposizione, ma sembra che non sia bastato. Valentino non è mai sembrato in grado di migliorare i suoi tempi che anzi lo hanno fatto scivolare sempre più in basso nella classifica delle prove ufficiali. Alla fine Rossi ha chiuso con il 14/o tempo (1.40.975). Ultimo tempo per Loris Capirossi (Ducati) che ha chiuso queste qualifiche con il 17/o tempo. 125 cc: POLE DI TEROL - E vediamo le altre classi. Cominciamo con la 125 cc dove lo spagnolo Nico Terol partirà in pole. Il leader della graduatoria, in sella all'Aprilia del Bankia Aspar Team ha fermato il cronometro sul miglior tempo di 1'48"199, facendo il vuoto dietro di se. Il tedesco Sandro Cortese, con l'identica moto del Intact-Racing Team Germany, infatti, è stato più lento di 720 millesimi. Venti centesimi più lento il francese Johann Zarco con la Derbi dell'Avant-AirAsia-Ajo. In seconda fila partiranno lo spagnolo Maverick Vinales con la Aprilia del Blusens by Paris Hilton Racing (0"792), il britannico Danny Kent (Aprilia Red Bull Ajo MotorSport) a 1"057 e lo spagnolo Hector Faubel (Aprilia Bankia Aspar Team) a 1"125 dal compagno di team. Migliore degli italiani Simone Grotzkyj conn l'Aprilia della Phonica Racing, con un ritardo di 2"350. MOTO 2, MARQUEZ BEFFA CORSI E VA IN POLE - E infine la Moto2 dove l'iberico Marc  Marquez (Suter) ha beffato nel finale l'italiano Simone Corsi (FTR), per la conquista  della pole position. Marquez ha fatto del suo meglio in 1.44.038, più veloce del pilota  romano Corsi di solo un millesimo di secondo. Corsi che è rimasto a  lungo in pole provvisoria nonostante abbia girato meno dei colleghi, è  uscito nel finale di turno per confermare il suo miglior tempo, battuto  sulla bandiera a scacchi dal pilota spagnolo della Suter. Da segnalare l'ottima prestazione dei piloti italiani, con anche Andrea  Iannone (Suter) che è finito terzo e partirà quindi anche lui dalla  prima fila. Bene anche Mattia Pasini (FTR) che ha chiuso queste  qualifiche con il sesto tempo, che vale la seconda fila nel GP di  domani. Più lontani sono Alex De Angelis (Motobi-TSR), in 10/a  posizione, e Michele Pirro (Moriwaki), che è 13/o. Leggi i commenti I commenti dei lettori 
Qualcuno sostiene che il segreto del tango risieda in quell’istante di silenzio tra un passo e l’altro. La scrittrice Elia Barcelò annota che “non c’è altra attività civilizzata il cui l’uomo possa marcare ciò che desidera e in cui la donna decida di seguirlo, consegnandosi fiduciosa, sicura”. Napoli è diventata negli ultimi anni un po’ la Buenos Aires d’Italia e, proprio con il tango, torna in città quella vivacità persa nelle calde e vuote settimane d’agosto. L’attesa per la nona edizione di “Tano Tango”, festival internazionale del tango argentino, da mercoledì a domenica 4 settembre in quattro diverse location, sarà esaudita già stasera alle 20.30 con la grande milonga metropolitana nella Galleria Umberto, che dà il via alla lunga settimana tanghèra partenopea. L’evento (ingresso gratuito) è organizzato dall’associazione Salone Margherita. Da mercoledì si torna a danzare con il festival in Villa Comunale: dalle 20 l’area della pista di pattinaggio si trasformerà in una milonga gratuita per tutti. Da giovedì arrivano i rinforzi argentini. Sulla terrazza dell’hotel Mediterraneo (via Nuova Ponte di Tappia 25) dalle 22.30 ballerini dilettanti e aspiranti professionisti potranno ballare affiancandosi all’esibizione dei maestri Alejandra Mantiñan e Horacio Godoy e Lorena Ermocida e Fabian Peralta. La musica sarà miscelata da Gustavo Guarneri. L’ingresso costa 10 euro, sul sito web www.tanotango.it è possibile già iscriversi. Venerdì è la volta del tango sotto le stelle sul lungomare di Coroglio. (Ilaria Urbani) Gli altri appuntamenti Musica MASCHIO ANGIOINO Lunedì dalle 21 il percussionista-rapper Ciccio Merolla presenta il video di “’O Pitbull” dal cd “Fratammè”. VICO EQUENSE Nel Chiostro Santissima Trinità e Paradiso di Vico Equense, viale della Rimembranza, festa della birra “Augustfest”: dalle 20 diretta di Radio Kiss Kiss (262728 agosto) durante la trasmissione “Night Revolution” condotta da Max Giannini. Dalle 21 concerto di Sal Da Vinci. Poi torneo di bocce e spettacolo di William Amakye, artista di strada. BENEVENTO Lunedì dalle 21 nella piazza Pasquale Saponaro di Apollosa, in provincia di Benevento, Marco Carta in concerto. SPARANISE Lunedì dalle 21.30 a Sparanise (Caserta), concerto degli Stadio. In repertorio la storica band proporrà i brani dell’album “Diluvio universale”. SALERNO Dalle 22.30 al Lido La Conchiglia di Salerno, lungomare Tafuri, si balla il ritmo caraibico con l’Orchestra Latin dell’Università di Salerno diretta da Stefano Giuliano. Ospite Alvaro Martinez (Colombia). Info 089 792 535. montoro superiore Da domenica a martedì tre giorni di sagre e musiche popolari a Banzano di Montoro Superiore (Av). “La notte dei Briganti  antichi sapori a’ Masseria” proporrà degustazioni di prodotti della tradizione, balli latino americani e, solo oggi, il concerto di tammorra del gruppo folcloristico i Cuculos. Infoline 347 115 3341. ASCEA Dalle 21.30 in piazza Europa di Ascea marina (Salerno), nel villaggio di “Spiaggia 101”, con dirette live di Radio101 (frequenze 98.900) dalle 10 alle 13, concerto di Edoardo Bennato. Classica CAPRI Dalle 19 alla Certosa di Capri, per la quinta edizione dell’International Arts Festival, l’ambasciatore Luchino Cortese parla delle sue avventure con i pinguini dell’Antartide. Segue il film di animazione “Happy Feet”. Domani il mezzosoprano britannico Catherine WynRogers e il pianista tedesco Klaus Sallman in un programma di brani classici di Haendel, Strauss, Poulenc, SaintSaens. Info 081 837 5449. cava de’ tirreni Lunedì alle 21 nei Giardini del complesso di San Giovanni (Corso Umberto I, 167), a Cava de’ Tirreni, i cantanti solisti del festival “Le corti dell’arte”, accompagnati dal pianista Giuseppe Garberoli, eseguiranno arie da opere di Mozart, Rossini, Donizetti, Bellini. Posto unico, 8 euro. Infoline 089 349 878. Teatro MASCHIO ANGIOINO Dalle 21.30 nel Cortile del Maschio Angioino per la rassegna “Ridere” Benedetto Casillo in “L’atelier dell’amore”, adattamento e regia dal “Sarto per signora” di Feydeau. Ingresso 12 euro, info 081 564 7525 oppure 392 944 0946. Cinema MUSEO MADRE Dalle 21.30 al museo Madre, via Settembrini 79, per la rassegna “Un’estate al Madre”, il film “Orgoglio e pregiudizio” di Joe Wright, con Keira Knightley e Donald Sutherland. Domani il film “Barry Lyndon” di Stanley Kubrick, con Ryan O’Neal e Marisa Berenson. Ingresso libero. Info 081 193 139 16. PARCO DEL POGGIO Dalle 21.10 al Parco del Poggio, viale del Poggio di Capodimonte (nei pressi di Oviesse), per “Accordi e disaccordi” il film “Hereafter” di Clint Eastwood, con Matt Damon e Cécile de France. Domani “Corpo celeste” di Alice Rohrwacher. Ingresso 4 euro. Info 081 549 1838. PORTICI/ERCOLANO Per “FreskoFilm”: dalle 21 al II Circolo Didattico di Portici, viale Leonardo Da Vinci, il film “Una notte da leoni 2”, di Todd Phillips. Replica domani. Dalle 21 presso il Sentiero di Ercolano, via Vesuvio 71, strada vicinale Piano delle Ginestre, il film “Le donne del sesto piano”, di Philippe Le Guay. Replica lunedì. Ingresso 3 euro. Info 081 777 7851. 
ISLAMABAD - L'attuale numero due di Al Qaeda, il libico Atiyah Abd al-Rahman, è stato ucciso in Pakistan, proprio come Osama Bin Laden. La notizia è stata data da funzionari statunitensi. Al fondatore della rete terroristica, eliminato in un blitz del Seals Usa il 2 maggio scorso ad Abbottabad, è succeduto il suo vice, il medico egiziano Ayman al Zawahiri. Una delle fonti di Washington ha spiegato che Rahman è stato ucciso il 22 agosto nel Waziristan, senza specificare in che circostanze. "E' una perdita tremenda per Al Qaeda perché al-Rahman era di grande aiuto per il leader Ayman al-Zawahri, specialmente da quando è morto Bin Laden - ha detto - Il materiale trovato nel covo di Abbottabad, dove fu ucciso Osama, dimostra chiaramente che Atiyah era profondamente coinvolto nella direzione delle operazioni dell'organizzazione anche prima del blitz" che portò alla morte di Bin Laden. Aveva diverse responsabilità e sarà molto difficile da rimpiazzare". Un altro funzionario americano ha precisato che Rahman gestiva le operazioni del gruppo, parlava a nome di Osama prima e di Zawahiri poi ed era uno dei capi che "i militanti conoscevano e di cui si fidavano". Per questo, la sua morte renderà più difficile per Zawahiri consolidare il suo potere all'interno dell'organizzazione. Il mese scorso, durante una visita in Afghanistan, il segretario alla Difesa Usa Leon Panetta aveva detto di ritenere che la sconfitta di Al Qaeda fosse a portata di mano se si fosse riusciti a uccidere o catturare la ventina di leader del gruppo principale e di loro affiliati. 
ROMA - I bambini nati al Gemelli negli ultimi mesi e positivi al test della tubercolosi salgono a 34, con 10 nuovi casi solo oggi, ma la governatrice del Lazio Renata Polverini non è preoccupata. "Del resto abbiamo aumentato le visite, era quindi ovvio avere più positivi rispetto ai primi giorni", commenta da Lourdes, dove si trova per un pellegrinaggio, quando arrivano i dati dell'ultimo bollettino sui controlli. I bambini trovati oggi positivi alla Tbc sono 3 femmine e 7 maschi: tre sono nati nel mese di marzo, tre nel mese di maggio, tre nel mese di giugno e uno nel mese di luglio, fa sapere l'Unità di coordinamento. I controlli sono stati avviati dopo che un'infermiera del nido del Policlinico ha scoperto di essere malata di tubercolosi. Gli esperti della Regione ricordano sempre che la positività al test non significa malattia, ma esprime l'avvenuto contatto con il bacillo. Oltre ai 34 positivi riscontrati finora c'è il caso della bimba di 5 mesi ricoverata all'ospedale Bambino Gesù, le cui condizioni non destano preoccupazioni e la cui malattia però non è ancora collegabile con certezza all'infermiera del Gemelli. "Siamo comunque sotto la media - ha detto Polverini - perché gli esperti mi avevano parlato di una percentuale attesa di positivi attorno al 10-12%. Noi invece non siamo neanche al 6%. Dunque, sono dati che ci aspettavamo. Inoltre nessuno è ammalato, si parla sempre di positivi. Siamo sopra la media invece per quanto riguarda le visite effettuate tra le tre strutture coinvolte: siamo sopra le 150 al giorno". La Regione fa sapere che per "lunedì 29 sono stati fissati ulteriori 170 controlli, per un totale a tutt'oggi di 1.186 appuntamenti effettuati o confermati. Si conferma pertanto che entro il 31 agosto tutti i bambini interessati saranno stati sottoposti a visita e test, come previsto dal protocollo medico". Intanto però il Codacons è pronto a presentare una denuncia contro il Gemelli per il caso di tubercolosi che ha costretto ai test sui bambini. L'associazione dei consumatori offrirà consulenze gratis ai genitori. 
ROMA - Partono tutte col piede giusto le grandi favorite per la  promozione in serie B. La Reggina travolge (4-1) il Modena, Torino e  Livorno espugnano nel finale con identico risultato (1-2) Ascoli e  Crotone, il Brescia batte con un gol per tempo (2-0) il Vicenza,  l'Empoli piega in rimonta (2-1) la Juve Stabia. Negli anticipi, infine, buon punto (2-2) del Padova a Marassi con la Samp e prestigioso successo del Pescara (1-2) a Verona. REGGINA-MODENA 4-1 La Reggina fa subito la voce grossa, rifilando un pesante 4-1 al Modena. I calabresi impiegano appena 21' per sbloccare il risultato: ci pensa Campagnacci che raccoglie un lancio dalle retrovie e batte Caglioni con un gran sinistro di controbalzo che s'infila sotto la traversa. L'attaccante amaranto si ripete al 41' sfruttando un errato disimpegno di Perna: si presenta solo davanti a Caglioni e lo supera con un preciso destro in diagonale. Per i calabresi si aprono praterie e, in avvio di ripresa, al 52', ne approfitta Missiroli che conclude una bella percussione personale con un morbido esterno destro a giro sul secondo palo. Solo a questo punto il Modena reagisce e riduce le distanze al 58' con un tocco da due passi dell'ex Di Gennaro che sfrutta un assist dalla sinistra di Fabinho. La Reggina non si spaventa e, al 74', completa la festa con Rizzato che batte Caglioni con un sinistro in diagonale su assist di Ceravolo. ASCOLI-TORINO 1-2 Un buon Toro passa nel finale ad Ascoli dopo aver dominato per 90' e inizia col piede giusto la nuova avventura in B. Dopo appena 2' i granata si vedono negare da Guarna, autore di un doppio salvataggio sulla linea sulle conclusioni di Bianchi e Guberti, il vantaggio e al 4' vengono puniti da Andelkovic che insacca di testa su angolo dalla sinistra di Pederzoli. Il Toro si rimbocca le maniche, prende d'assedio la porta bianconera e, dopo aver mancato almeno 7 limpide palle-gol con Bianchi (3), Ebagua (2), Darmian e Verdi, pareggia meritatamente al 71' col suo bomber principe, Bianchi, che trasforma un rigore concesso per un fallo di Pederzoli su Verdi. Il gol galvanizza gli uomini di Ventura che, dopo altre due occasioni mancate da Verdi, capovolgono il risultato grazie all'innesto di Oduamadi. Il nigeriano prima (78') costringe l'Ascoli a restare in 10 subendo un brutto fallo da Gazzola e poi confeziona, all'87', l'azione da tre punti triangolando in area con Bianchi e battendo comodamente Guarna in uscita. CROTONE-LIVORNO 1-2 Un Livorno cinico passa allo Scida grazie a due rigori di Dionisi e parte nel migliore dei modi. I toscani mancano il vantaggio con Genevier e vengono puniti al 12' dall'esordiente Florenzi che insacca di testa sfruttando una torre di Eramo. Lo stesso Eramo, 6' dopo, è protagonista negativo: ferma con il braccio in area un cross dalla destra e induce l'arbitro Palazzino a decretare il rigore per gli ospiti che Dionisi non sbaglia. Il Crotone non ci sta ma non è fortunato: per tre volte Ciano e poi Vinetot trovano l'opposizione di un ottimo Bardi. Il Livorno resiste e, nel finale (86'), si va a prendere i tre punti con lo stesso Dionisi che si procura (fallo di Belec) e trasforma un nuovo rigore. Negli ultimi istanti Caccavallo ha fallito una ghiotta occasione per il 2-2. BRESCIA-VICENZA 2-0 Il Brescia ricomincia dalla B nel migliore dei modi piegando il Vicenza con un gol per tempo al termine di 90' dominati dall'inizio alla fine. I lombardi partono forte e passano già al 9' con Feczesin che devia in rete da pochi passi raccogliendo un cross dalla sinistra di Juan Antonio. Il Vicenza accusa il colpo e rischia più riprese di incassare il raddoppio sulle conclusioni di El Kaddouri (2), Salamon, che centra in pieno un palo al 15', e Jonathas. Il 2-0 è nell'aria ed arriva in avvio di 2° tempo: lo sigla Jonathas che raccoglie un cross dalla destra di Salamon e scaraventa un gran sinistro di controbalzo sotto la traversa. Il Vicenza non ha la forza per il reagire e per gli uomini di Scienza è un gioco da ragazzi portare a casa la vittoria. BARI-VARESE 0-0 Dopo la delusione per l'eliminazione nei play-off della passata stagione, il Varese riparte col piede giusto portando via un buon punto da Bari. Un risultato giusto al termine di una gara dai due volti. Meglio gli uomini di Torrente nel 1° tempo, incapaci di passare con Borghese, Caputo e Marotta, più incisivi i lombardi nella ripresa, vicini al colpaccio con Grillo e due volte con De Luca. GROSSETO-GUBBIO 2-0 Con il minimo sforzo il Grosseto spazza via un impalpabile Gubbio e conquista i primi tre punti stagionali. I toscani partono forte e, dopo un'occasionissima sciupata da Sforzini, passano al 20' con Alfageme che raccoglie una corta respinta di Donnarumma su un altro tiro di Sforzini. Il gol galvanizza i biancorossi che insistono e, dopo un palo di Caridi, raddoppiano al 37' con lo stesso ex attaccante del Mantova che chiude un bel triangolo con Consonni e batte un incerto Donnarumma con un morbido tocco in uscita. Nella ripresa la reazione degli umbri è inconsistente e per i maremmani è un gioco da ragazzi portare a casa il successo. EMPOLI-JUVE STABIA 2-1 Con una prova di forza l'Empoli piega in rimonta una buona Juve Stabia e sfrutta subito il fattore campo. I campani impiegano appena 11' a festeggiare nel migliore dei modi il ritorno in B: Danilevicius è prontissimo sulla corta respinta del palo dopo un colpo di testa di Mbakogu e sigla lo 0-1. L'Empoli si rimbocca le maniche e, dopo un clamoroso palo interno colto da Tavano su punizione, trova il pari al 55' col subentrato Dumitro, lesto a riprendere una corta respinta della difesa ospite. Le vespe mancano il nuovo vantaggio con Mbakogu e al 77' vengono punite da Tavano che sigla il gol-vittoria on un preciso destro in diagonale da sinistra, su sponda di Dumitru. All'81' l'Empoli resta in 10 per un brutto fallo di Valdifiori su Mbakogu e la Juve Stabia tenta il tutto per tutto senza fortuna: al 92' è la traversa a salvare gli azzurri su uno sciagurato colpo di testa all'indietro di Stovini sugli sviluppi di un angolo di Scozzarella. SASSUOLO-NOCERINA 3-1 Il Sassuolo piega in rimonta un'ingenua Nocerina e dà l'idea di volere disputare ben altra stagione rispetto allo scorso anno. Gli ospiti partono nel migliore dei modi e sorprendono i neroverdi con Di Maio, lesto a correggere in rete in spaccata un colpo di testa di Scalise respinto dal palo. Il Sassuolo non ci sta e, nel giro di appena 7', ribalta il risultato. Il pari, al 26' porta la firma di due ex Frosinone: Sansone calcia un angolo dalla destra per la testa di Terranova che insacca di testa anticipando tutti. Il gol rinfranca gli uomini di Pea che, al 33', vanno avanti con un preciso sinistro rasoterra dal limite di Boakye che s'insacca a fil di palo. La Nocerina accusa il colpo e, al 38', incassa il 3-1 da Sansone che segna a porta vuota riprendendo una corta respinta di Gori su un tiro ravvicinato di Boakye. Nella ripresa la Nocerina è poco incisiva e il Sassuolo per poco non ne approfitta, fiorando il poker ancora con Sansone. CITTADELLA-ALBINOLEFFE 2-1 Il Cittadella fa suo lo scontro diretto con l'AlbinoLeffe e conquista subito tre punti preziosi in ottica salvezza. I veneti vanno in vantaggio dopo appena 19' grazie a Gasparetto che sfrutta di testa una sponda aerea di Di Carmine sugli sviluppi di una punizione dalla trequarti di Bellazzini. L'AlbinoLeffe non si disunisce e, al 43', pareggia con Regonesi che trasforma un rigore concesso dall'arbitro Irrati per un ingenuo fallo di Baselli su Girasole. Il Cittadella non ci sta e, in avvio di ripresa, al 50', torna avanti con Vitofrancesco che triangola al limite con Di Carmine e batte Tomasig con un preciso destro in diagonale. L'AlbinoLeffe reagisce immediatamente ma, 2' dopo, sciupa la migliore delle occasioni per pareggiare con Regonesi che stavolta si fa parare da Cordaz un nuovo rigore conquistato da Girasole (fallo stavolta di Vitofrancesco). I seriani insistono ma sciupano nel finale con Cocco, solo davanti alla porta, l'occasione per evitare la sconfitta. Leggi i commenti I commenti dei lettori 
AUCHTARDER (Scozia) - Gagli va giù, ma regge almeno nelle posizioni illustri. L'italiano ultimo arrivato degli azzurri ai vertici del golf internazionale, ottavo con 209 colpi (69 68 72), sette sotto par, ha perso sei posizioni, ma è rimasto in alta classifica dopo il terzo giro del Johnnie Walker Championship at Gleneagles (European Tour) che termina con la disputa del quarto sul tracciato del Gleneagles Hotel (par 72) ad Auchterarder in Scozia. Ha recuperato Edoardo Molinari, campione uscente, da 51° a 29° con 213 (74 70 69, -3) ed è sceso dal 51° al 58° posto Francesco Molinari con 218 (70 74 74, +2). FOSTER RESTA IN VETTA - In vetta alla graduatoria il 36enne inglese Mark Foster (205 - 66 71 68, -11) ha raggiunto il 39enne spagnolo Ignacio Garrido (67 69 69). I due, entrambi a digiuno di vittorie dal 2003, hanno tre colpi di vantaggio su un quintetto con 208 (-8) formato dall'austriaco Bernd Wiesberger, dallo statunitense Anthony Kang, dall'iberico Pablo Larrazabal, dall'irlandese Peter Lawrie e dal danese Thomas Bjorn. Quanto a Gagli ha la compagnia degli scozzesi Stephen Gallacher e Marc Warren, dello svedese Magnus A. Carlsson e dell'inglese James Morrison. Tutti i giocatori citati hanno chances di correre per il titolo, mentre appare difficile che possa rientrare qualcuno più attardato. GAGLI BOOGEY ALLA 9 - Gagli ha girato nel 72 del par segnando un bogey alla buca 9 e un birdie alla buca 18. Edoardo Molinari ha concluso in 69 colpi (-3) con cinque birdie e due bogey e Francesco Molinari in 74 (+2) con due bogey, uno per ciascuna metà del tracciato. Non ha superato il taglio per un colpo Emanuele Canonica, 68° con 145 (71 74, +1), che aveva vinto la gara nel 2005. Il montepremi è di 1.600.000 euro con prima moneta di 266.628 euro CHALLENGE TOUR: VINCE ANCORA HEBERT, 5° TADINI  - Alessandro Tadini con un bel 66 (-6) nel giro conclusivo ha ottenuto un ottimo quinto posto con 275 colpi (68 68 73 66, -13) nel Rolex Trophy, torneo del Challenge Tour svoltosi al Golf Club de Genève (par 72), in Svizzera. Sono terminati a metà classifica Andrea Pavan, 18° con 282 (66 69 74 73, -6), e Federico Colombo, 25° con 284 (72 69 70 73, -4). Ho conseguito il terzo titolo nell'arco di un mese e mezzo Benjamin Hebert, 24enne francese di Brive, che ha concluso con 269 colpi (66 65 71 67), diciannove sotto par, respingendo con un 67 (-5) l'attacco dello spagnolo Jorge Campillo e dell'inglese Tommy Fleetwood (270. -18) rivenuti rispettivamente con un 66 e un 65. Solo quarto con 273 (-15) l'inglese Sam Hutsby, leader dopo tre turni, mentre Tadini ha concluso alla pari con l'austriaco Florian Praegant che spesso è tra i protagonisti. Buon responso per il portoghese Ricardo Santos, leader della money list, e per lo svizzero André Bossert, settimi con 277 (-11), quest'ultimo unico invitato tra i 42 concorrenti ammessi alla gara riservata ai migliori dell'ordine di merito e svoltasi con formula pro am (due classifiche separate). LO SCORE TADINI - Tadini ha messo insieme un eagle, cinque birdie e un bogey per il suo 66, mentre vi sono stati tre birdie e quattro bogey sia nel 73 (+1) di Pavan che in quello di Colombo. Hebert ha ricevuto un assegno di 24.000 euro su un montepremi di 218.000 euro. Leggi i commenti I commenti dei lettori 
NEW YORK - L'uragano Irene si abbatte sulle coste del North Carolina e fa le prime vittime. Declassato a categoria 1, Irene resta in ogni caso forte: "Ci aspettano 72 ore molto lunghe" afferma il presidente Barack Obama, in costante contatto la Protezione civile americana per seguire gli sviluppi. E marcia verso New York dove ha già iniziato farsi sentire con piogge battenti. Secondo le ultime proiezioni, l'occhio dell'uragano colpirà Washington DC alle 20 locali (le 2 di notte in Italia), mentre a New York il momento peggiore è atteso per le 8 di domattina (le 14 di domenica in Italia). Il sindaco della Grande Mela, Michael Bloomberg, invita a rispettare l'ordine di evacuazione, dato che sarebbe "folle" non farlo: "Dobbiamo prepararci al peggio", New York - ammette - non ha molta esperienza negli uragani e, memore di Katrina, tiene alta l'allerta: la metropolitana di ferma ed è corsa agli acquisti alimentari. L'evacuazione riguarda 370.000 newyorkesi, complessivamente 2,3 milioni di americani nella costa orientale. Un milione di persone hanno già lasciato le coste del New Jersey e Atlantic City appare spettrale, con tutti i casinò chiusi e le autorità passate a bussare porta a porta per convincere i residenti a lasciare. Le dieci centrali nucleari che Irene incontra sulla East Coast sono state messe in sicurezza e lavorano ad attività ridotta ma nessun problema sembra finora esserci stato. Una centrale, quella di Exelon's Oyster Creek, è stata chiusa del tutto. Anche Boston si prepara all'arrivo dell'uragano. Le autorità hanno deciso di sospendere il sistema di trasporto pubblico: "Dopo un'attenta valutazione delle informazioni più recenti del servizio meteorologico nazionale, abbiamo deciso di sospendere il servizio di trasporto pubblico domenica. I venti forti, le piogge e le eventuali inondazioni previste hanno spinto alla sospensione: la sicurezza è la priorità". I primi danni di Irene sono subito evidenti: in North Carolina oltre 650.000 persone sono senza elettrica e le dieci maggiori arterie stradali dello stato sono state chiuse. I voli cancellati dalle compagnie americane fino a lunedì dagli aeroporti di New York, Boston, Washington e Philadelphia sono 9.125. Al momento il bilancio delle vittime parla di nove morti, di cui tre in North Carolina dove un uomo è stato ucciso da un albero divelto dai forti venti. Un altro ha avuto un infarto mentre cercava di mettere in sicurezza le proprie finestre. La terza vittima si trovava in macchina - secondo quanto riporta la stampa americana - quando Irene è arrivata sulla sua strada causando un incidente mortale. Tre persone, tra cui bambino di 11 anni, sono morte in Virginia per alberi sradicati a causa dei forti venti, che spirano a 60 miglia all'ora. "Seguite le indicazioni, fate scorte" ribadisce il segretario alla sicurezza nazionale, Janet Napolitano. "Aspettiamo significativi blackout" aggiunge. E senza corrente elettrica rischia si restare, per due o tre giorni, Lower Manhattan: la Conedison, la società che gestione l'elettrica nella Grande Mela, ha già disattivato 10 miglia di cavi e avvertito: se ci saranno inondazioni ci vorranno giorni per la ripresa del servizio. 
