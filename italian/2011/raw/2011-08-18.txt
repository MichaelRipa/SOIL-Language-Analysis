Un cabinato ha speronato un gommone nelle acque di Capo Miseno e subito dopo è fuggito senza prestare soccorso agli occupanti del natante, tre adulti e due bambini. L'incidente è avvenuto attorno alle 20,30 di giovedì sera: secondo quanto ricostruito dalla Guardia costiera a bordo del gommone c'erano sei persone. Il cabinato che sopraggiungeva a forte velocità ha colpito in pieno l'imbarcazione, poi il conducente è fuggito. Delle sei persone a bordo del gommone una donna è rimasta ferita alla testa. Ferite anche due bambine di sette e nove anni, in maniera lieve. All'incidente hanno assistito alcuni testimoni a bordo di altre barche, che hanno prestato i soccorsi immediatamente ed hanno chiamato la Guardia costiera. Le motovedette hanno così trasportato la donna e la bambina in ospedale a Pozzuoli. Le due non sono in pericolo di vita. Sono in corso ricerche per rintracciare il cabinato che ha speronato il gommone. Le ricerche sono coordinate dalla Capitaneria di Porto di Pozzuoli, con il comandante Caterina Piccirilli. In mare sono impegnate due motovedette e diversi gommoni della Guardia Costiera. Nei porti del golfo di Napoli, invece, sono state mobilitate alcune pattuglie della Guardia Costiera e della polizia di Stato, che stanno eseguendo verifiche su tutte le imbarcazioni da diporto che stanno facendo rientro. 
ROMA - Comincia con il piede giusto la stagione della Lazio: il Rabotnicki non era sicuramente avversario in grado di mettere in difficoltà i biancocelesti, ma gli uomini di Reja interpretano con autorità il match dell'Olimpico, attaccando per tutti i novanta minuti e chiudendo in anticipo il discorso qualificazione alla fase a gironi di Europa League. Trovano poco spazio i mugugni di una parte del tifo laziale per la rinuncia a Zarate: l'argentino, neanche in tribuna, sembra sempre più lontano dalla Lazio. Presentissimi, invece, Klose e Cissé: il tedesco svaria per tutto il fronte offensivo, giocando con generosità e lucidità, mentre il francese mal digerisce la posizione defilata sulla sinistra, sebbene la sua prestazione dia ragione a Reja. IL PROFETA APRE LE DANZE - I biancocelesti partono subito a testa bassa e sarà il leit-motiv di un match nel quale Marchetti non avrà mai modo di mettersi in luce; si gioca ad una porta sola e le occasioni da gol fioccano, anche perché i biancocelesti cercano di arrivare in porta con il bel gioco. A sbloccare il risultato è Hernanes con un destro dai venti metri, preciso quanto improvviso. Mauri, assistman nell'occasione del vantaggio biancoceleste, trova presto il gol del raddoppio ma gli viene annullato ingiustamente; gli va meglio al secondo tentativo, sei minuti prima del riposo, quando può insaccare in scivolata sulla perfetta sponda di Klose. GOLEADA NELLA RIPRESA - Chi si aspettava maggiori difficoltà dal punto di vista fisico per la Lazio, soprattutto nella ripresa, sbaglia i conti: i biancocelesti continuano a spingere per chiudere la pratica prima della trasferta di Skopje e la missione è pienamente compiuta. La doppietta dello straripante Cissé (piatto destro a giro su servizio del solito Klose e zuccata vincente da attaccante vero) vale al francese la standing ovation. Il finale di gara vede squadra e tifosi premere affinché anche Klose trovi la soddisfazione del gol all'esordio ufficiale con i biancocelesti: ad esultare è prima il subentrato Rocchi, servito proprio da Klose, che poi restituisce il favore al tedesco con l'assist al bacio che, allo scadere, sigilla un 6-0 forse troppo severo nei confronti del modesto Rabotnicki ma degna cartina al tornasole di una Lazio che promette una stagione da protagonista. Lazio-Rabotnicki 6-0 (2-0) Lazio (4-2-3-1): Marchetti s.v; Scaloni 6, Biava 6, Dias 6, Radu 6; Brocchi 6.5 (18' st Matuzalem 6), Ledesma 6; Mauri 6.5 (27' st Lulic s.v), Hernanes 7, Cissè 7.5 (40' st Rocchi s.v); Klose 6.5 (1 Bizzarri, 21 Diakitè, 27 Cana, 18 Kozak). All: Reja. Rabotnicki (4-4-2): Dimitrievski 5; Todorovski 5.5, Najdoski 5, Lazarevski 5, Micevski 5.5 (43' pt Nastevski); Muarem 5 (33' st Gligorov s.v), D. Velkoski 5, Vujcic 5, Petrovic 5; K. Velkoski 5.5, Manevski 5. (25 Shishkovski, 13 Trajkovski, 18 Skenderovic, 20 Petkovski, 24 Avramovski). All: Petreski. Arbitro : Sergei Karasev (Rus) Reti : nel pt 20' Hernanes, 39' Mauri; nel 6' e 20' st Cissè, 42' Rocchi, 45' Klose. Angoli : 6-0 per la Lazio Recupero : 1' e 2' Ammoniti : Najdoski per gioco falloso, Petrovic per gioco scorretto, D. Velkovski per gioco falloso, Spettatori: 25.000. Leggi i commenti I commenti dei lettori 
ROMA - Il problema maggiore che viene sollevato rispetto alla pacificazione della Somalia è costituito dalla presenza in vaste aree del paese della formazione fondamentalista islamica Al Shabab che si ispira apertamente ad Al Qaeda. Occorre premettere che l'islamismo non ha una lunga tradizione in Somalia, dove si è sviluppato appena da cento anni circa ed è stato interpretato con modalità assai poco rigide sino alla fine del dittatore Siad Barre nel 1991. Le donne portavano un copricapo facoltativo solo dopo il matrimonio, vestivano con la trasparente e seducente mussolina e circolavano da sole, anche di notte, senza problemi. Quando si spargeva la notizia di un furto, era quello del sapone, dimenticato al lavatoio e non più ritrovato. L'evento sollevava scandalo sulla stampa ma nessuno invocava la Sharia. Il consenso alle Corti Islamiche. Sono passati ventidue anni di abbandono nell'anarchia più selvaggia e il medioevo si è impadronito anche della natura di molti somali, facendogli rimpiangere quell'ordine senza il quale nessuno sviluppo può avverarsi. Quest'aspirazione fu, infatti, alla base del consenso di cui godettero le Corti islamiche che, a metà 2006. vinsero i Signori della Guerra restituendo a Mogadiscio un po' di serenità, pur chiudendo i cinema. Ma durò appena sei mesi, da luglio a dicembre, quando le Istituzioni Federali di Transizione (IFT) volute dalla comunità internazionale sin dal 2004 e sostenute dalle milizie etiopi e dagli USA, da Nairobi, dove si erano formate, irruppero a Mogadiscio determinando una scissione nelle Corti islamiche. Da una parte, gli islamisti moderati, disposti a dialogare con le istituzioni di transizione in cui, col tempo, hanno poi preso il sopravvento occupando i posti di maggior prestigio con Sheikh Sharif Ahmed a capo della Repubblica e Sheikh Sharif Hassan quale speaker del Parlamento; dall'altra parte, invece, si schierarono i fondamentalisti refrattari ad ogni dialogo, che si stanziarono nelle zone centromeridionali raccogliendosi intorno ad Al Shabab. Le truppe Amison e l'Etiopia. Le battaglie di Al Shabab contro le IFT hanno assunto, così, anche toni nazionalistici, essendo gli etiopi che le sostenevano, nemici dei somali da tempo immemorabile. A seguito degli accordi di Gibuti del 2008, gli etiopi si sono fatti abilmente sostituire, senza rinunciare alla loro influenza sulla Somalia, dalla missione AMISOM, adottata dall'Unione Africana con truppe burundesi e, soprattutto, ugandesi, in tutto forti di 8.000 uomini, ma oggi in procinto di aumentare fino a 10.000. Le truppe del governo federale di transizione (TFG) e di AMISOM si sono confrontate con le milizie di Al Shabab anche all'interno di Mogadiscio, ma senza grandi risultati sino al febbraio di quest'anno, quando hanno cominciato finalmente a mietere successi dopo che il Primo Ministro Mohamed Abdullahi Mohamed, detto "Formaggio", ha adottato pagamenti più puntuali delle loro spettanze. I miliziani riprendono il sopravvento. Ma il 19 giugno Mohamed è stato costretto alle dimissioni a seguito degli accordi di Kampala raggiunti dai due Sheikh, con l'attiva partecipazione del Presidente ugandese Museveni e dell'Ambasciatore delle Nazioni Unite per la Somalia Agostino Mahiga, riuniti in videoconferenza con il presidente etiope Melez Zenawi. Poco dopo le dimissioni del Primo ministro, le milizie di Al Shabab hanno ripreso il sopravvento sulle truppe del TFG e di AMISOM finché, nella notte tra venerdì 5 e sabato 6 agosto, del tutto inaspettatamente, i fondamentalisti hanno abbandonato le postazioni di Mogadiscio dichiarando di compiere una "ritirata strategica", ma riservandosi di infliggere ancora agli avversari danni memorabili. In verità, altri capi hanno smentito, affermando che si è trattato di un mutamento di tattica per sottrarsi al confronto diretto fra le milizie per aderire alle tecniche terroristiche in uso in Pakistan e Afghanistan. Ma anche queste dichiarazioni ondivaghe hanno manifestato le difficoltà insorte in seno all'organizzazione. I 4 fattori di crisi di Al Shabaab. Un così rapido ed inaspettato abbandono del campo ha lasciato perplessi gli osservatori e, per meglio comprenderne le ragioni, si deve necessariamente approfondire la conoscenza di Al Shabab. Una cosa è certa: la ritirata da Mogadiscio non è una vittoria delle forze armate del governo provvisorio (TFG) e dei militari dell'AMISOM, ma costituisce una scelta maturata all'interno di Al Shabab per il concatenarsi di almeno quattro fattori essenziali. Il primo fattore . E' stato determinato dalla perdita dei capi. Dopo le uccisioni mirate degli americani negli anni passati, in cui sono morti, tra gli altri, Aden Hashi Ayrow e Salah Ali Nabhan, all'inizio di giugno è rimasto ucciso ad un posto di blocco organizzato dalla polizia del TFG di Mohamed Abdullahi Mohamed, il terrorista Fazul Abdallah Mohamed, uno dei più ricercati del pianeta, responsabile di Al Qaeda per tutta l'Africa Orientale e organizzatore degli attentati alle Ambasciate USA in Tanzania e Kenya nel 1998. Sul suo capo gli Stati Uniti avevano fissato una taglia di 5 milioni di dollari che il Primo ministro Mohamed ha devoluto alla Polizia di Mogadiscio. A questa grave perdita si è sommata quella di "Ikhrab", somalo keniota di cittadinanza norvegese che garantiva il collegamento con l'Europa, nonché il grave ferimento del britannico di origini libanesi Bilal el Berjawi e dell'egiziano "Shakur" che garantivano il collegamento con lo sceicco americano di origine yemenita Anwar al-Awlaki, capo di Al Qaeda in America. Si è così indebolita la politica estera di Al Shabab con perdita di apporti strategici e non solo. Il secondo fattore . E' stato quello economico. La rinuncia a Mogadiscio, sotto questo profilo, non è stata indolore. Basti pensare alle tasse che venivano riscosse dalle imprese del mercato di Bakarah, centro commerciale della città con circa 4.000 negozi, ciascuno dei quali pagava da 50 dollari al mese, per i più piccoli, a parecchie migliaia di dollari per le società di telecomunicazioni. Secondo Matt Bryden, investigatore dell'Onu, la rinuncia a Mogadiscio significa che Al Shabab dispone ancora, evidentemente, di ingenti risorse proprie e in particolare - egli afferma - quelle conseguite attraverso la desertificazione delle regioni del centro sud e la trasformazione del legname in carbone. Secondo altri, invece, l'organizzazione è fortemente impoverita a causa della primavera araba, che ha costretto molti stati generosi, come la Libia, l'Egitto, la Siria e lo Yemen, per esempio, a interrompere le donazioni. Il terzo fattore . E' costituito dalla carestia, che ha colpito proprio le regioni in cui Al Shabab era dominante e che ha costretto la popolazione ad abbandonare i territori, per nulla convinta che pregare per la pioggia, come imponevano i fondamentalisti, fosse sufficiente a risolvere il problema, peraltro in gran parte innestato proprio dalla desertificazione per produrre il carbone in quelle regioni che in precedenza non conoscevano il triste fenomeno della fame. In questo modo Al Shabab ha perso il consenso e non può fare altro che assistere all'abbandono dei territori da parte della popolazione che aveva sottomesso, con perdita delle tasse su tutte le attività commerciali, su quelle agricole e della pastorizia. Il quarto fattore . E' la conseguenza dei precedenti ed è costituito dalle lotte interne fra i capi ingenerate dalle difficoltà. Di fronte al calo del consenso ed alla perdita economica, i capi del meridione si sono detti aperti ad accettare gli aiuti internazionali, mentre uno dei capi del nord, lo sceicco Godane, che era molto vicino al defunto terrorista Fazul Abdallah Mohamed, è fortemente contrario. Le divisioni hanno indebolito la struttura verticistica di Al Shabab consigliando la ritirata strategica da Mogadiscio. La struttura di Al Shabaab. E' fortemente militarizzata e la sua struttura si articola in tre settori principali. La Polizia, dotata di un'apposita divisa, svolge funzioni di ordine pubblico: polizia stradale, guardia delle moschee, posti di blocco, vigilanza di mercati e tribunali. Svolge in generale compiti di pubblica sicurezza. Il secondo settore è la Milizia, un vero e proprio esercito addestrato come commando, veloce ed efficiente. E' in continuo spostamento per raggiungere qualunque zona che abbia bisogno del suo intervento di alta specializzazione. Dispone di armi molto sofisticate fino alla contraerea. Sono queste le truppe che contrastano quelle del TFG e di AMISOM. I suoi servizi di sicurezza. C'è poi Il terzo settore, il più complesso ed importante, si occupa di Amniyad, i servizi di sicurezza. I suoi membri sono viziati e coccolati. Vengono pagati molto bene, possono sposare più mogli e possono fruire spesso delle ferie. Nel loro addestramento rientrano i racconti delle ingiustizie subite dal mondo arabo dalla notte dei tempi fino al dramma palestinese dei giorni nostri. Le sue brigate. Al Shabaab si articola in varie brigate specializzate. Una si occupa del terrorismo ed in molti ritengono che lo sganciamento delle milizie dalle battaglie di Mogadiscio ne svilupperà ancora di più l'attività con un forte incremento degli attentati "mordi e fuggi" per mantenere la promessa dei danni indimenticabili proferita dal portavoce Ali Mohamud Rage. Un'altra si occupa delle infiltrazioni per raccogliere informazioni. Alcuni suoi membri si tagliano i capelli come ragazzi giovani e moderni e vestono Baggy seguendo la moda. Altri allungano le barbe e recano pesanti rosari. Ogni gruppo di camuffati è composto di 40 o 50 membri agli ordini di un solo capo, ma nelle città operano sempre una pluralità di gruppi con lo stesso compito in ossequio al principio che, se uno fallisce, l'altro può raggiungere lo scopo e, comunque, la convergenza di più gruppi permette di incrociare i risultati dello spionaggio provenienti da diverse fonti di informazione. Le guardie del corpo. Un'altra brigata ancora è impegnata come guardia del corpo dei capi. Una quarta struttura ha il compito di scoprire i contrasti all'interno dell'organizzazione per prevenire pericolose fratture teologiche o culturali. Una quinta branca è particolarmente organizzata con armi leggere ma veloci e fa da tramite tra la sicurezza e la milizia rinforzando quest'ultima in caso di bisogno, anche con l'apporto delle informazioni di cui dispone. L'apparato capillare con ex ragazzi di strada . La sicurezza di Al Shabab è capillare in tutta la Somalia e ben inserita nel tessuto sociale. Si tratta di insospettabili che possono procedere anche ad arresti repentini, veri e propri rapimenti. Si calcola che, complessivamente, Al Shabab disponga oggi di una forza tra i 7 e i 9000 uomini, reclutati tra i ragazzi di strada e addestrati con modalità semplici ma efficaci: usare la pistola per mirare alla testa o al cuore del nemico, punti vitali che non lasciano scampo. La selezione prevede che tutti i ragazzi vengano intervistati e schedati. A differenza del TFG, gli Al Shabab, che sono culturalmente superiori e più efficienti, usano un formidabile sistema anagrafico. Neppure le zone somale meglio organizzate, come il Somaliland o il Puntland, usano tecniche così avanzate come Al Shabab. Ogni scheda prevede anche i recapiti telefonici dei familiari così da poter intervenire in caso di tradimento con intimidazioni alla famiglia. Stipendi puntuali e indottrinamento. La fidelizzazione religiosa è poi accompagnata dalla puntualità di Al Shabab nel pagamento degli stipendi e nell'assistenza ai familiari durante le missioni. Nel TFG, invece, il primo a ripristinare la puntualità nei pagamenti dell'esercito è stato il Primo ministro Mohamed A. Mohamed che, infatti, ha conseguito significativi successi contro i fondamentalisti. Ma l'aspetto più pericoloso della presenza di Al Shabab in Somalia è l'indottrinamento dei giovani all'osservanza più letterale del Corano, con un marchio nelle loro fragili personalità che inibisce e inibirà le capacità critiche onde costringerli a replicare una dottrina sanguinaria sino al sacrificio della vita pur di infliggere danni al nemico con i kamikaze. Chi si rifiuta viene ucciso. Chi non accetta di aderire al reclutamento, viene ucciso sul posto. Chi rifiuta di sparare, viene ucciso sul posto. L'unica alternativa è la fuga verso quell'Europa per raggiungere la quale si affrontano viaggi costosi e pericolosamente mostruosi, al termine dei quali vi è quasi sempre la vita da barboni nelle nostre stazioni ferroviarie di fronte all'insensibilità della grande maggioranza degli europei, sordi perfino ai richiami delle norme internazionali sui rifugiati. Il capo di Al Shabaab e il suo vice. Il Primo capo si chiama Ahmed Abdi Aw Mohamed, meglio conosciuto come Sheikh Mukhtar Abu Zubayr Godane. E' originario del Somaliland. E' un quarantenne molto istruito. E' un poeta. Ha frequentato i gruppi jihadisti in Pakistan e Afghanistan. Usa un ampio copricapo per nascondere il volto. E' definito molto duro e schivo. Non ama farsi notare. E' ambizioso e predica una grande nazione islamica come la vuole Al Qaeda, suo modello politico di ispirazione. E' soprattutto lui ad opporsi agli aiuti umanitari alla popolazione per timore di infiltrazioni di "crociati". Il secondo si chiama Ibrahim Haji Jama Mee'aad, meglio conosciuto come Ibrahim Al-Afghani. Anche lui è originario del Somaliland. E' responsabile dei settori dell'economia e della formazione. E' una guida. Secondo i tanti che ne dibattono su Voice Of America , è colui che assume le decisioni più incisive e molti ritengono che sia più ascoltato di Ahmed Abdi Aw Mohamed. Anche lui quarantenne, ha almeno sette nomi. Ha vissuto negli USA, in Virginia. E' estroverso e carismatico. E' un vero leader che ama il contatto con la gente che incanta recitando poesie. Questi due primi capi vanno d'accordo tra loro e sono complementari. Il terzo capo si commuove parlando di Bin Laden. Il terzo si chiama Abu Mansur Muqtar Robow, meglio conosciuto come Abu Masur. E' nato a Berdaale, città nella regione di Bay nella zona meridionale del paese. E' responsabile della difesa. Ha frequentato sia il Pakistan che l'Afghanistan e ancora oggi, commovendosi, descrive il suo incontro con Osama Bin Laden come l'episodio più importante della sua vita. Prima della scissione delle Corti islamiche, era molto vicino all'attuale Presidente della Repubblica Sheikh Sharif Ahmed, ma si dice che, siccome aveva anche lui l'ambizione di diventare presidente, dopo un litigio per rivalità e nonostante le scuse chieste da Sheikh Sharif Ahmed, si è spostato dai moderati con Al Shabab. E' ritenuto meno dotato culturalmente dei primi due capi, ma è meno estremista rispetto a loro e per questo è il più amato in Al Shabab. Il quarto capo riscuote le tasse. Si chiama Sheikh Hussein Fidow ed è il ministro dell'interno dell'organizzazione. Ha rapporti con le regioni somale, con la sicurezza ed è preposto al prelievo delle tasse doganali nei porti e aeroporti. E' nato nella regione di Brandir, la stessa della capitale Mogadiscio, ed è molto sostenuto dalla sua gente. E' però ritenuto meno influente degli altri capi. Nonostante le problematiche che vive attualmente, Al Shabab rimane una pericolosissima ed organizzatissima struttura che mira comunque alla destabilizzazione della Somalia. La contiguità con Al Qaeda e i suoi metodi permette di prevedere che, all'abbandono di Mogadiscio, seguirà una sanguinosa stagione di attentati che metteranno a dura prova la capacità della comunità internazionale già impegnata sui fronti terroristici dell'Afghanistan, del Pakistan e dell'Iraq. A riparo dai droni Usa. Gli USA, proprio in questi giorni, stanno impegnando in Somalia diversi droni, gli aerei senza pilota ai quali sono spesso dovuti danni collaterali sui civili nei bombardamenti mirati (male) in Afghanistan e, non è da escludere che anche questa novità possa aver consigliato i capi di Al Shabab ad abbandonare le loro tradizionali sedi nella capitale per rifugiarsi in aree più riservate. * Shukri Said è fondatrice dell'Associazione Migrare 
REGGELLO - Fiorentina a valanga nel test contro il Resco Reggello (prima categoria), ultima amichevole prima del match di coppa Italia in programma domenica contro il Cittadella. Fra i protagonisti del 17-0 finale due dei giocatori che potrebbero nelle prossime ore lasciare la squadra viola: Gilardino (4 reti) e Cerci (tre). Bene anche Jovetic, per lui tripletta e assist. Mihajlovic, privo fra gli altri di Vargas ancora indietro nella preparazione, ha schierato nel primo tempo durato 40' quella che dovrebbe essere la formazione titolare di domenica. Poco prima dell'intervallo si è fatto male alla spalla sinistra De Silvestri in uno scontro di gioco, ma dopo le prime cure è rientrato l'allarme. Mercato: ufficializzato Kharja (2,5 milioni per la comproprietà), definito l'accordo per il difensore Bovo, proseguono i colloqui con il Bologna per Ramirez, per il quale il club viola ha offerto 9 milioni più l'intero cartellino del difensore Felipe, che oggi pomeriggio non ha partecipato all'amichevole. Fiorentina 1 tempo (4-3-3): Boruc, De Silvestri (39'), Gamberini, Natali, Pasqual, Behrami, Montolivo, Lazzari, Cerci, Gilardino, Jovetic. All.Mihajlovic Fiorentina 2 tempo (4-3-3): Neto, Romulo, Kroldrup, Nastasic, Piccini, Salifu, Romizi, Munari, Marchionni, Da Silva, Ljajic. Arbitro : Rizzo di Siena Reti : pt 4', 22', 25' e 40' Gilardino, 10', 19' 26' Cerci, 15' Gamberini, 24', 29' e 32' Jovetic; st 12' Jackson, 15' Ljajic, 18' e 25' Marchionni, 35' Munari, 37' Matos Spettatori: circa 1.000 PALERMO DISTRATTO - Qualche meccanismo va ancora registrato, ma non mancano le indicazioni positive per Stefano Pioli che ha visto il suo Palermo, a dieci giorni dall'inizio del campionato, imporsi per 5-3 al "Provinciale" nel test amichevole contro il Trapani, club di prima divisione. A passare in vantaggio, al 7', erano stati i granata con Gambino, poi si scatena Miccoli che, dopo aver sfiorato il pari in più occasioni, firma l'1-1 al 30' su assist di Nocerino, ripetendosi nel finale di primo tempo direttamente su punizione. Nella ripresa, al posto di Miccoli, entra Hernandez e l'uruguaiano va a segno all'11' sfruttando una disattenzione difensiva dei padroni di casa. Il Trapani accorcia le distanze al 20' con Barraco ma quattro minuti dopo Ilicic, servito da Zahavi, riporta i rosanero avanti di due gol. Di rigore (intervento di Di Matteo su Priola) la nuova rete trapanese siglata da Filippi e sempre dagli undici metri, al 34', l'ultima rete dell'incontro con Hernandez che non sbaglia dopo il fallo subito da Ilicic. LECCE, SUPER OFERE - Prima uscita stagionale nel Salento per il Lecce, che allo stadio 'Tamborino-Frisari' di Maglie, davanti a circa duemila persone, ha superato 6-0 la locale formazione (eccellenza) nell'ultimo test prima dell'impegno di domenica in Coppa Italia contro  il Crotone. Il nigeriano Ofere mattatore di giornata con tre gol realizzati (59', 65' e 74' su rigore): per l'attaccante, in questa fase di preparazione, si è trattato della seconda tripletta, dopo quella già messa  segno contro il Castelfranco. Le altre reti sono state di Di Michele (12'), Corvia (27') e Cuadrado (68'). PARMA OK - Il Parma di Colomba si aggiudica il triangolare giocato questo pomeriggio al "Francani" di Salsomaggiore battendo prima il Fidenza per 1-0 (rete di Valiani al 44') e quindi il Salsomaggiore per 3-0 (doppietta di Crespo, in gol al 10' e al 20', e gol di Borini al 41'). Il primo incontro tra Salsomaggiore e Fidenza era invece terminato 1-1 (rete di Camara per il Fidenza e di Cardillo per i padroni di casa) e poi 5-4 ai rigori per il Salsomaggiore. CHIEVO DI MISURA - Il Chievo batte il Lumezzane a Desenzano con la rete di Fernando Uribe e si aggiudica la 10a edizione del trofeo Unicom. Al 18' la prima palla gol viene subita capitalizzata. Il Chievo si porta in vantaggio con Uribe al termine di una velocissima ed efficace azione che non ha lasciato scampo alla difesa lombarda. Kirilov, imbeccato sulla trequarti, lascia partire dalla destra un passaggio che taglia tutta la difesa ed arriva ad Uribe che insacca di prima intenzione. Nel secondo tempo Di Carlo effettua un gran numero di sostituzioni e passa da un 4-3-3 ad un 4-3-1-2 con De Paula dietro alle due punte Moscardelli e Paloschi. Al 19' palla gol per quest'ultimo che in area devia verso la porta trovando una deviazione di un difensore. Un minuto più tardi, sugli sviluppi di un calcio d'angolo, bella conclusione di De Paula che termina di poco alta. Al 25' altra grande occasione per i gialloblù con Franco, che servito al limite dell'area da Hetemaj manca di pochissimo il bersaglio. Al 36' l'unica vera palla gol per il Lumezzane viene costruita da Prevacini che si libera di due avversari e conclude scheggiando il palo alla destra di Coletta. Leggi i commenti I commenti dei lettori 
BRATISLAVA - Prima sconfitta in una gara ufficiale per la nuova Roma targata USA. Nel giorno in cui Tom Di Benedetto è diventato ufficialmente il nuovo proprietario della società giallorossa, la squadra di Luis Enrique esce battuta da Bratislava nella gara d'andata degli spareggi di Europa League. BUON PRIMO TEMPO - Il tecnico spagnolo sorprende tutti lasciando inizialmente in panchina Borriello e capitan Totti. In campo dal primo minuto un baby-attacco formato da Okaka, Bojan e Caprari. Il più giovane dei tre, Caprari, risulta anche il più pericoloso soprattutto nella prima frazione di gioco, mettendo paura a Putnocky in un paio di occasioni. Al 30' si fa pericoloso anche Okaka che prova la deviazione da distanza ravvicinata, mancando però lo specchio della porta. Rispetto alle precedenti uscite i giallorossi soffrono meno in difesa, ma faticano in mezzo al campo segnati dalle numerose assenze. I padroni di casa creano poco e sfruttano le ripartenze per colpire i capitolini. Il primo tempo termina a reti bianche. DOBROTKA CASTIGA LA ROMA - Nella ripresa gli uomini di Luis Enrique continuano a fare la partita, anche se i padroni di casa appaiono più preparati per quanto riguarda l'aspetto fisico. Dopo pochi minuti Kladrubsky mette paura a Stekelenburg con una conclusione dal limite dell'area, ma il gigante giallorosso si salva e mette fuori. La risposta della Roma non tarda: prima Burdisso sfiora di testa il vantaggio, poi al 23' Caprari centra in pieno il palo alla destra di Putnocky. Il tecnico manda nella mischia Totti e Borriello cercando di dare maggiore qualità al reparto avanzato. Al 34', però, arriva la beffa: sugli sviluppi di un calcio d'angolo Dobrotka salta indisturbato e batte Stekelenburg portando in vantaggio lo Slovan. La Roma prova l'assalto nei minuti finali, ma la difesa di casa regge e gli uomini di Weiss portano a casa un risultato fondamentale. Ora, tra una settimana, i giallorossi saranno obbligati alla rimonta davanti al proprio pubblico. Slovan Bratislava-Roma 1-0 (0-0) Slovan Bratislava (4-4-2): Putnocky; Bagayoko, Dobrotka, Had, Cikos; Kladrubsky, Pauschek, Milinkovic (22' st Kolcak), Zofcak; Sebo (47' st Augustin), Lacny (29' st Kuzma). (1 Bartalsky, 20 Kordic, 24 Janosik, 27 Szarka). All.: Weiss. Roma (4-3-3): Stekelenburg; Cicinho, Cassetti, Burdisso, Josè Angel; Brighi (19' st Perrotta), Viviani, Simplicio; Okaka (31' st Borriello), Bojan, Caprari (27' st Totti). (18 Curci, 5 Heinze, 11 Taddei, 87 Rosi).  All.: Luis Enrique. Arbitro : Matheu Lahoz (Spagna) Reti : nel st 35' Dobrotka Angoli : 6-5 per lo Slovan Recupero : 0' e 3' Ammoniti : nessuno Leggi i commenti I commenti dei lettori 
ROMA - Prosegue la "litania" degli annunci di risorse finanziarie destinate alla Somalia. L'ultima è di ieri, quando ad Ankara si sono riuniti i rappresentanti di 57 stati islamici, ospiti del presidente turco Erdogan, oggi  in visita a Mogadiscio. Al termine dell'incontro è stato deciso di stanziare 350 milioni di dollari per affrontare la crisi alimentare. Contemporaneamente, sir Andrew Mitchell, ministro per lo sviluppo internazionale del governo britannico (primo tra i ministri europei) è arrivato a Mogadiscio e, dopo aver visitato gli accampamenti dei rifugiati, ha annunciato l'impegno di stanziare 25 milioni di sterline (circa 41,5 milioni di dollari) in favore della Somalia. Ma dove va tutto quel denaro?. Visto però che gli effetti dell'impiego di tutto questo denaro - annunciato e non si sa poi se mai arrivato - non si riescono a vedere e che gli sforzi maggiori sembrano invece essere concentrati nell'aumento di armamenti alle truppe Amison (il contingente dell'Unione Africana, in Somalia col ruolo di peacekeeping e per contrastare gli uomini di Al Shabaab) visto tutto ciò, la domanda che molti osservatori di pongono è: in mano a chi andranno tutti quei soldi? E la risposta, purtroppo, al momento è: non si può far altro che sperare nella migliore delle tante ipotesi che è possibile immaginare. Intanto si rubano il cibo degli aiuti. Come se non bastassero la guerra, la carestia e i sospetti che l'instabilità politica della Somalia faccia comodo a troppi ambienti internazionali, mentre continuano ad essere stremati dalla fame oltre tre milioni di somali, a Mogadisho è fiorito anche un mercato parallelo degli aiuti umanitari che arricchisce gli speculatori. I sacchi di cibo, sottratti con la complicità di funzionari corrotti, sono poi rivenduti a caro prezzo. "Non ho ricevuto aiuti alimentari dall'Onu da quando siamo arrivati  -  sostiene una rifugiata  -  anche quel poco che ci offre la gente ci viene rubato dalle milizie. Aiutateci". La crisi e i suoi vantaggi. A confermare i sospetti che l'attuale crisi Somala rappresenti l'occasione per cementificare la sua precarietà politico-istituzionale, generatrice di manovre straniere e capaci di favorire affari oscuri, c'è il rapporto di Human Rights Watch. Nessuno  -  dice in sostanza -  nemmeno i militari che partecipano alla missione dell'Unione africana è esente da responsabilità. Anche loro hanno sparato in aree densamente popolate, mettendo a repentaglio la vita dei civili, non diversamente da come hanno fatto le milizie islamiche Al-Shabaab e i soldati del governo federale transitorio. Si decapita per la strada. Lo conferma il fatto che stamane agli abitanti di Deyniile (un quartiere di Mogadiscio) si è presentata una scena macabra: tre ragazzi erano stati decapitati nella notte scorsa, mentre il corpo di un militare, anche lui senza testa, è stato gettato in uno spiazzo a ridosso del luogo dove si svolge il mercato del bestiame. Nella capitale somala, l'orrore della violenza si mescola a quello dell'estrema povertà e della carestia che sta decimando un popolo. Nessuno sa, e forse non si saprà mai, chi è stato a compiere gesti simili. "Human Rights Watch fa appello a tutte le parti in causa affinché mettano fine agli abusi contro i civili, consegnino alla giustizia i responsabili, garantiscano l'accesso agli aiuti e la libertà di movimento a chi è in fuga dal conflitto e dalla siccità". Parole al vento. Il ministro (provvisorio) chiede aiuto . Ma agli annunci continui di invio di risorse e denaro, si aggiungono gli appelli di aiuto, che oggi sono arrivati direttamente da uno dei ministri del governo provvisorio somalo, quello dell'agricoltura, Abdullahi Agi Hassam Mohamed Nuur.  "Occorre subito salvare vite umane  -  ha detto - inviando cibo, acqua, medicine, bisogni primari". Un grido d'allarme lanciato a margine dell'ennesimo vertice, a Roma, organizzato dalla Fao per fare un punto sulla crisi alimentare nel Corno d'Africa. Dallo scorso 25 luglio, quando ci fu l'ultima riunione alla Fao sull'argomento, "la situazione si è deteriorata  -  ha detto il ministro - centomila persone sono fuggite a Mogadiscio per cercare acqua e cibo mentre 1,4 milioni di bambini e anziani necessitano di assistenza immediata" E ora anche il colera. Aumentano vertiginosamente anche i casi di colera a Mogadiscio, tanto che le associazioni umanitarie temono la diffusione di un'epidemia. Ad essere colpiti sono, per ora, soprattutto donne e bambini. In vista di questa ulteriore emergenza Oxfam ha dato il via a un programma di prevenzione anti-colera per 20 mila persone nei 3 campi profughi attorno a Mogadiscio mediante distribuzione di sali di reidratazione, sapone e una campagna d'informazione per ridurre i rischi di contrazione della malattia. Inoltre oggi arriverà nella capitale somala un cargo contente 47 tonnellate di aiuti d'emergenza. A bordo dell'aereo partito da Nairobi, l'Oxfam assicura che, oltre ad acqua potabile, il cargo trasporterà tubature per costruire centri di raccolta idrica nella capitale somala, sapone e 12 mila recipienti utili per fare scorte di acqua. Si calcola che del totale degli aiuti potranno beneficiare 120 mila persone. Il grande party a Villa Somalia. Contemporaneamente a tutto ciò, oltre le mura che delimitano il giardino di Villa Somalia, residenza del presidente provvisorio Sharif Ahmed, a Mogadiscio, si festeggia e si brinda con oltre 200 invitati. A poche decine di metri, centinaia di migliaia di persone, inzeppate nei campi profughi, aspettano la morte, sfiniti dalla fame, dalla sete e da ogni sorta di malanni. Lo si è appreso da un'intervista rilasciata alla Bbc dal professore somalo Abdi Ysmail Samantar, docente di Geografia all'università del Minnesota, interpellato sulla situazione nel suo Paese. E possibile capire cosa sta succedendo in Somalia anche da documenti di questo genere. Il dramma dei profughi. Che va oltre i confini somali. Il governo keniano ha chiesto all'Onu di fermare il flusso migratorio che preme ai confini meridionali e sud occidentali della Somalia. Il tasso di mortalità nel campo per rifugiati di Dadaab, in Kenia, ha raggiunto livelli allarmanti, dice un altro rapporto Onu. In quel luogo tentano di sopravvivere 400 mila persone, un numero quattro volte superiore alla capienza prevista. Ma quello verso il campo di Dadaab è un viaggio pericoloso in cui banditi e polizia agiscono talvolta allo stesso modo. Il ministro dell'Agricoltura kenyota Sally Kosgei - nel corso del vertice Fao di oggi a Roma - intervenendo alla riunione, ha ricordato che nel suo Paese "le famiglie stanno perdendo la loro battaglia e la situazione è aggravata dall'arrivo dei rifugiati. Il 60% delle terre sono aride o semi-aride". 
MILANO - Piazza Affari sprofonda, ma i titoli del Lingotto sfiorano  l’implosione: per tutta la giornata, la Spa ha perso costantemente il doppio del  listino e insieme a Industrial ha subito sospensioni al ribasso e fortissime  ondate di vendite, anche in termini di volumi scambiati. Alla fine, il conto  delle perdite segna un meno 11,88% per la spa, meno 13,31% per Industrial e un  meno 9,08% per Exor. Certo, anche l’indice di settore europeo è andato male: lo  Stoxx 600 Automobile ha chiuso in calo del 7,66%. Ma il Lingotto sta mostrando  elementi di debolezza più accentuati, pur in un contesto drammatico. Nei giorni  scorsi erano emerse possibili difficoltà negli obiettivi di vendita delle Fiat  500 negli Stati Uniti per i ritardi nell'apertura di nuove concessionarie; ora  sono subentrati i dati relativi ai primi 15 giorni di agosto relativi alle  immatricolazioni in Brasile, resi noti ieri. A fronte di un mercato che sale -  peraltro con la ridotta rispetto ai mesi scorsi - Fiat ha perso il 4,4% su base  annua nella prima quindicina di agosto. Non solo: la casa del Lingotto è stata  superata da Volkswagen per quota di mercato ed ha perso lo scettro di prima  della classe. E proprio le previsioni di un possibile rallentamento della  domanda nell’area anche nel settore delle macchine agricole ha portato ieri il  gigante mondiale John Deere ad annunciare risultati ottimi per il trimestre ma a  mettere elementi di cautela per la domanda nel 2012. Risultato, oggi a Wall  Street il gruppo perdeva il 6% e di conseguenza la principale concorrente, la  Cnh (che fa capo a Fiat industrial) sempre a Wall Street a metà giornata cedeva  il 7,51%. L’incertezza sulle prospettive economiche ha spinto Goldman  Sachs a rivedere al ribassato le stime sulle vendite di auto nel 2012 in Europa  mentre negli Stati Uniti uno dei più ascoltati centri di ricerca del settore,  J.D. Power, ha ridotto di 300 mila unità, a 12,6 milioni di pezzi, le stime di  vendita di auto per il 2011 negli Usa. Del resto, dopo che gli esperti di Morgan  Stanley hanno rivisto in netto ribasso le loro stime sulla crescita economica  mondiale di quest'anno, a +3,9% dal +4,2% indicato precedentemente, mentre per  il 2012 si scende a +3,8% da +4,5%, il settore auto non può brindare. 
CINCINNATI - Ha sudato, sofferto, temuto ma alla fine Rafael Nadal è riuscito a rimanere in corsa nel Masters 1000 di Cincinnati. Per approdare ai quarti il n. 2 del mondo ha dovuto lottare per ben 3h e 38' per piegare la resistenza del connazionale Fernando Verdasco. Ma dopo ben 3 tie-break è riuscito ad andare avanti: 7-6 (7-5), 6-7 (4-7), 7-6 (11-9). Il match, equilibratissimo, si è risolto, in pratica, per sole due palle. Nel tie-break decisivo invano Nadal è scattato sul 5-1. Verdasco ha rimontato con tenacia (5-5) ma proprio sul più bello è stato tradito dal diritto (ben 5 errori non forzati) che hanno consentito a Nadal di chiudere al 5° match-point. Il bel tennista madrileno non può di certo consolarsi col dato dei punti complessivi: 128 a 123 in suo favore. Anzi forse è un motivo in più di rimpianto. ORA FISH - Al prossimo turno il maiorchino dovrà sostenere un altro interessante e difficile esame: lo attende, infatti lo statunitense Mardy Fish che ha confermato l'ottimo momento di forma (vittoria ad Atlanta e finali a Los Angeles e all'ultimo Masters di Montreal) piegando per 7-5, 7-5 il francese Richard Gasquet. DJOKOVIC AVANZA SENZA PROBLEMI - Ha faticato molto meno (6-3, 6-3) Novak Djokovic per saltare l'ostacolo Radek Stepanek. Difficile che anche al prossimo turno, contro Monfils o Kohlschreiber, la corsa del n. 1 si fermi. MURRAY IN RIPRESA - Sta riscattando, infine, lo scivolone di Montreal anche lo scozzese Andy Murray, n. 4, che ha penato solo nel 2° set per superare lo statunitense Alex Bogomolov (6-2, 7-5). Dovrà sicuramente faticare di più nel prossimo turno in cui incontrerà il francese Gilles Simon, bravo a venire a capo in tre set (6-4, 6-7, 6-4) del favorito spagnolo David Ferrer. RISULTATI Singolare maschile (terzo turno) Novak Djokovic (SRB/N.1) bat Radek Stepanek (CZE) 6-3, 6-3 Tomas Berdych (CZE/N.8) b. Nicolas Almagro (ESP/N.9) 6-2, 6-2 Andy Murray (GBR/N.4) b. Alex Bogomolov Jr. (USA) 6-2, 7-5 Mardy Fish (USA/N.7) b. Richard Gasquet (FRA/N.12) 7-5, 7-5 Rafael Nadal (ESP/N.2) b. Fernando Verdasco (ESP) 7-6 (7/5), 6-7 (4/7), 7-6 (11/9) Singolare femminile (terzo turno) Maria Sharapova (RUS/N.4) b. Svetlana Kuznetsova (RUS/N.14) 6-2, 6-3 Andrea Petkovic (GER/N.9) b. Petra Kvitova (CZE/N.6) 6-3, 6-3 Nadia Petrova (RUS) b. Christina McHale (USA) 6-3, 6-3 Samantha Stosur (AUS/N.10) b. Li Na (CHN/N.5) 6-4, 3-6, 6-4 Daniela Hantuchova (SVK) b. Marion Bartoli (FRA/N.8) 6-3, 5-7, 6-3 Vera Zvonareva (RUS/N.2) b. Petra Martic (CRO) 6-2, 6-2 Leggi i commenti I commenti dei lettori 
KIEWIT - La violenta tempesta di pioggia e vento che si è abbattuta su tutto il Belgio a fine pomeriggio, ha divelto e fatto crollare le strutture del mega concerto di tre giorni, il noto festival di Pukkelpop, che si tiene vicino a Hasselt nelle Fiandre. Vi stavano partecipando oltre 40mila persone, ma dopo la tragedia gli organizzatori hanno annullato la manifestazione. Il pubblico si era rifugiato sotto delle grandi tensostrutture, sulle quali però sono caduti alberi abbattuti dal vento. Si è immediatamente scatenato il panico, le persone hanno cercato di  fuggire e, secondo testimoni, la stazione di Kiewit è attualmente  assaltata dai ragazzi che cercano di tornare a casa. In quarantamila avevano piantato da ieri le loro tende per assistere al  festival, molto popolare in Belgio.Tra le decine di migliaia di presenti, il bilancio ufficiale parla di cinque morti e 40 feriti, di cui sette gravi. Immagini da "apocalisse", come raccontano i testimoni, nella grande spianata di Kiewit, vicino a Hasselt, dove 40mila festivalieri avevano già piantato la loro tende per i tre giorni all'insegna della musica e del divertimento. Schermi giganti andati in frantumi, un palco crollato e due tensostrutture, senza contare piloni e una serie di altre installazioni completamente divelte da vento, grandine, pioggia e alberi sradicati dalla tempesta. "Improvvisamente il cielo è diventato nero - ha raccontato una delle fondatrici del festival, Catherine Blaise - poi si è scatenato: raffiche di vento fortissime, chicchi di grandine grandi più di un centimetro... Ho lividi dappertutto. E' stata la fine del mondo". Numerose ambulanze e soccorsi sono giunti sul posto dove, riferiscono i media belgi presenti, molte persone sono ancora intrappolate, e il personale sanitario fa la spola ininterrottamente tra la spianata del concerto e un centro d'accoglienza d'emergenza che è stato installato nel centro sportivo di Kiewit, mentre è stato fatto scattare il piano d'emergenza della più grande cittadina di Hasselt. È il secondo incidente grave avvenuto ad agosto durante un concerto, dopo la tragedia di Indianapolis dove hanno perso la vita cinque persone. 
