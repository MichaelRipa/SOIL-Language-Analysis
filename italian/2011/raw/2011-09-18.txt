KAUNAS - La Spagna resta sul trono d'Europa. Batte la Francia 98-85, allungando nel terzo quarto (chiuso 75-62) e poi chiudendo la contesa già nei primi minuti dell'ultimo periodo, sull'inavvicinabile +15 di metà frazione. Il bis del 2009 era atteso, è accaduto e le modalità non lasciano spazio al dubbio che a vincere sia stata la squadra più forte di questo torneo. E Sergio Scariolo, vent'anni dopo, eguaglia Dusan Ivkovic: era infatti dalle edizioni del 1989-1991 che un allenatore non riusciva nell'impresa di vincere due volte consecutive gli Europei. Lo ha fatto un allenatore italiano ed è motivo di orgoglio, per la nostra scuola tecnica. Aggiungiamo i migliori del torneo. Mvp: Juan Carlos Navarro, fantastico nelle ultime tre partite, quelle decisive. Con lui, i migliori cinque di questo Europeo sono stati Tony Parker, Andrei Kirilenko, Pau Gasol e Bo McCalebb, che ha portato (quasi) da solo i macedoni fino al quarto posto. LA PARTITA - Sui due lunghi della Spagna, è Noah che si prende Pau Gasol e Diaw va su Marc a lottare anche contro il deficit di centimetri. La partita s'accende quando Calderon segna due canestri in fila in faccia a Parker: costringerlo a difendere è un fattore nella sfida, a vantaggio degli spagnoli. Che provano il primo allungo (17-12 al 7') con i canestri di Navarro e Marc Gasol; e quando De Colo lo perde sui blocchi, Navarro esplode la tripla del +8 (22-14). Ora s'innesca Parker (9) anche lui dall'arco ma fa più male quella di Marc Gasol che la segna buttando la palla in aria sullo scadere dei 24". E diventano quattro le triple segnate in fila dalle due squadre, quando s'ggiunge quella di Batum. Sirena, 25-20 Spagna. Secondo quarto, la Francia va col secondo quintetto: con Parker ci sono De Colo, Gelabale, Traorè, Seraphin. Da una stoppata di Ibaka su De Colo s'avvia il contropiede fnalizzato da Calderon, l'azione dopo Ibaka stoppa pure Seraphin e poi va prendersi il fallo che lo manda in lunetta: 2/2, è 29-20 il punteggio e lui fa tutto questo in 38". La reazione è affidata a due triple, di Gelabale e Parker (31-26), ma arriva la terza stoppata di Ibaka, su Batum stavolta. Navarro lancia l'alley-oop per Pau Gasol: 36-26. La Spagna gioca bene, una finale da 68% al tiro è merce rarissima, ancora più se poi dall'altra parte si tiene la Francia sotto il 50%. Altra stoppata di Ibaka, meno vistosa ma c'è, su Parker. Mentre la transizione di Navarro è fermata col fallo: 38-26, Navarro a 13 punti. La quinta stoppata di Ibaka è su Noah, ed ai francesi viene il complesso, ora, ad attaccare l'area. Il congolese naturalizzato le rifila a cinque avversari diversi in appena 3'43" di gioco, roba mai vista. Due perle di Rudy (44-33), una persa di Parker, Francia in evidente difficoltà. A Parker non viene dato buono un canestro valido per un'evidente interferenza (di Rudy), poco dopo un fallo duro dello stesso Rudy manda Parker a terra, dolorante. Antisportivo ma anche tecnico a Diaw per la reazione minacciosa contro lo spagnolo. Si ricomincia con i liberi battuti da De Colo (36-46) perché Parker non ce la fa ed esce. Tripla di Batum (39-46), palla recuperata e schiacciata ancora di Batum: in una battito d'ali la Francia è a -5 (41-46) e Scariolo costretto al timeout. Un minuto alla fine, segna Pau Gasol col semigancio, persa di Diaw, liberi ancora di Pau (50-41). Rientra Parker che si è rimesso del colpo, applausi. Ultimo possesso in mano a Diaw, che sbaglia: intervallo, 50-41 Spagna, che mantiene un eclatante 60% al tiro (contro il 45%) e controlla i rimbalzi (17-13). Navarro è a 13 punti, Parker a 14, Batum a 10, ma il protagonista del break resta Ibaka. Si ricomincia con storie tese a rimbalzo tra Pau Gasol e Pietrus. Interviene anche Calderon, scatta il tecnico per gli ultimi due sanzionato dall'arbitro pescarese Luigi Lamonica, capoterna della finale (per lui è la terza nelle ultime quattro edizioni). Navarro innesca il pick and roll con Marc, che fa due passi verso il canestro e poi serve il taglio del fratello Pau per la schiacciata: è la sublimazione del basket, 60-49 Spagna. Dal timeout esce però un'altra Francia, con la tripla di Gelebale ed il jump di Noah (60-54). La Spagna va dal suo talismano, Navarro: la sua tripla non concede neanche il tempo di pensare al pericolo (63-54). E quello che segue, dopo essersi abbracciato con De Colo per andare a presndere la palla in uscita dai blocchi, è di una difficoltà pazzesca (69-56, al 28'). La Spagna ora affretta un po' i tempi, sbaglia tre triple in fila perché vuole provare a colpire al cuore la Francia in difficoltà. Però la soluzione arriva dall'ennesima stoppata, di Pau Gasol stavolta, che poi lancia il contropiede di Llull (71-60). La penultima sirena trova gli spagnoli avanti di tredici e la finale appare più che indirizzata (75-62). La tripla di Pau Gasol è il sigillo sulla finale, Spagna a +16. Mancano ancora sette minuti ma c'è la sensazione che la Francia non abbia l'energia per risalire. Nonostante Rudy sia l'unico fuori ritmo, mandando sul ferro la quinta tripla della sua gara. Scariolo si permette di andare a lungo col terzo playmaker, Sada, che peraltro difende meglio dei due che lo precedono nelle rotazioni. La Francia prova ad alzare l'aggressività della sua prima linea, con Kahudi su Calderon, ma si scopre dietro. E perde Noah per falli, applaudito dall'arena per il suo Europeo di alto livello. La decima stoppata degli spagnoli fa capire la difficoltà dei francesi, pure grandi atleti, a trovare il canestro; e quello che segna Navarro, per il 92-77 a -2'12" che sarà lui l'Mvp del torneo: sommando quarti (26 punti), semifinale (35) e finale (27) la sua fase finale è stata da 29.3 punti di media. Ad 1'09" entrano tutti i pezzi delle due panchine: l'Europeo finisce qui, come si pensava potesse accadere: con la Spagna che conferma il suo dominio sul continente. Spagna: Navarro 27 (5 assist), Pau Gasol 17 (10 rimbalzi), Calderon 17, Rudy 14, Marc Gasol 11. Francia: Parker 26, Diaw 12, Noah 11, Batum 10. Leggi i commenti I commenti dei lettori 
“Ci vorrebbe… un artista”. “Prego?”. “Per Salso, dico. Ci vorrebbe un artista: qualcuno che riproducesse l’immagine di uno specchio: per farlo capire, finalmente, ai salsesi, che vivono di luce riflessa”. Quando, nel febbraio di quest’anno, è arrivato a Salsomaggiore per assumere la direzione del Grand Hotel Regina, Pietro Bruno , 49 anni, milanese, ha subito intuito che lo attendeva un duro lavoro. La missione affidatagli dalla proprietà era quella di risollevare l’andamento dell’albergo dopo le ultime difficili annate. Oggi, sette mesi più tardi, la sua voce è un misto di impotenza e rassegnazione: “Abbiamo fatto parecchie cose buone – dice –, ma il trend era ed è inevitabilmente rimasto negativo. Salso deve cambiare mentalità: essere meno presuntuoso e capire che il mondo è cambiato”. Posta su un frontone alla sommità dei quattro piani dell’albergo, la scritta in rosso Grand Hotel Regina troneggia con la malinconia di un nobile decaduto sul salotto cittadino di Largo Roma, a due passi dalle centralissime Terme Berzieri. Oltreché uno dei 4 stelle più famosi di Salso, il Regina è anche un eloquente paradigma dell’ultimo secolo di storia della città: costruito nel 1911, sessant’anni ad ospitare lusso e bella vita, poi il lento declino. Fino alla chiusura. Da due anni ha riaperto, acquistato da otto soci romagnoli, che – rivela  Bruno – si sono trovati di fronte una situazione che non immaginavano tanto delicata: 70 euro a persona per una notte con pensione completa in un Grand Hotel è un prezzo più che competitivo, eppure, afferma il direttore, a Salso in vacanza ormai viene solo chi è abituato a venire da trent’anni. Clienti affezionati, con volti segnati dal tempo e capelli color sale. Da quest’anno, poi, non ci sono più nemmeno le giovani bellezze di Miss Italia. Dopo 39 edizioni, il Comune ha rinunciato ad ospitare il concorso: troppo elevati i costi da sostenere per un’amministrazione già in pesanti difficoltà economiche. Il Regina, oltretutto, aspetta ancora di vedersi pagare dall’organizzazione un conto da 70mila euro. E non è il solo hotel ad essere in credito verso la kermesse. Per dirla tutta, mentre in questi giorni la manifestazione vive la sua fase clou a Montecatini Terme, qui sulle colline parmensi nessuno sembra rimpiangerla: “Non era certo una settimana all’anno con le telecamere della Rai in giro per il paese a cambiarci la vita”, è il ritornello più frequente nei bar e negozi lungo viale Matteotti. Insomma, non è certo un problema di Miss o non Miss, se Salso da anni vive una fase di profondo declino. Sono drammaticamente lontani gli splendori del Novecento, quando questa cittadina che non arrivava ancora ai 20mila abitanti era conosciuta in tutta Europa per le sue acque dalle proprietà miracolose e il suo raffinato carattere mondano. Negli anni tra le due guerre la cornice Liberty delle Terme Berzieri e di viale Romagnosi era meta prediletta di aristocratici e borghesi altolocati: “l’Hotel delle Terme – ricorda la signora Irma – aveva 365 camere, una per ogni giorno dell’anno. Tutto il mondo ce lo invidiava”. Il vero boom, però, fu negli anni Sessanta, con il termalismo sociale. Nell’Italia che viaggiava in Cinquecento e comprava i primi elettrodomestici, una generosa legge stabiliva che il sistema sanitario nazionale rimborsasse non solo le cure presso gli stabilimenti termali, ma anche i relativi periodi di soggiorno. Il tutto senza andare ad intaccare il monte ferie. Bastava un certificato medico e avevi la vacanza pagata. Fin troppo facile. Salso venne letteralmente presa d’assedio: per quasi trent’anni, ogni due settimane arrivavano 700 persone da ogni parte dello Stivale. Molti dei quali dipendenti pubblici. Ondate di turisti che si faticava persino a contenere. Fausto Gabrielli, ex consigliere ed assessore comunale, ricorda bene quel periodo: “Gli oltre cento alberghi non bastavano, si affittavano i sottotetti, venivano assunti vigili urbani stagionali, le pizzerie rimanevano aperte fino alle 5 del mattino”. E siccome alle Terme ci si veniva anche per problemi di fertilità e menopausa, era facile imbattersi in donne sole in cerca di compagnia. “All’epoca lavoravo in un grande hotel – racconta Gianfranco, arzillo barista ultrasessantenne –: le signore mi chiedevano di portare loro un caffè in camera, ma quando arrivavo su, mi aspettavano sdraiate sul letto senza vestiti”. “In media ne conquistavo 40 a stagione”, aggiunge strizzando l’occhio. Che anni quegli anni. Salso luccicava. Oggi lo scenario è drasticamente cambiato. Lo si intuisce fin dall’ingresso nel centro cittadino, percorrendo viale Matteotti: l’hotel Terme Tommasini, una volta struttura di eccellenza convenzionata con l’Inps, è diventato un ecomostro. 20mila metri quadrati calpestabili, più altri 40mila di verde, completamente abbandonati a se stessi. Una desolazione di finestre chiuse, muri scrostati e vegetazione spontanea ovunque. Sul cancello arrugginito c’è il logo di Myhotel, una delle tante grandi catene alberghiere che puntavano su Salso, ma che, annusata l’aria di crisi, hanno deciso di non investire. Veni, vidi, non spesi. Sono decine e decine gli alberghi costretti a chiudere negli ultimi vent’anni: anche hotel un tempo considerati prestigiosi, come il Centrale e il Milano. Stanno ancora lì in pieno centro, svettano orgogliosi come pronti a riaprire magicamente le porte e rivivere quel glorioso passato. Relitti fascinosi e nostalgici. La fine di tutto cominciò negli anni Ottanta, quando lo Stato chiuse i rubinetti che finanziavano il turismo termale. “La città battagliò a lungo per difendere i suoi privilegi – fa notare l’ex assessore Gabrielli – ma non vennero fatti investimenti”. “Fu allora che Salso non seppe rinnovarsi e adeguarsi ai tempi che stavano cambiando”, osserva Andrea Brunani, titolare dell’hotel Principe. “Le Terme – aggiunge – sono rimaste come erano vent’anni fa, sono strutture ormai obsolete”. Difficile modernizzarsi quando si è pieni di debiti: la società Terme di Salsomaggiore è da anni in gravi difficoltà economiche e il processo di privatizzazione è miseramente fallito per assenza di offerte. Ora il presidente Cacchioli ha annunciato che lavorerà per il risanamento. Ma l’impresa si annuncia complicata. Solo tra il 2009 e il 2010 le presenze di turisti a Salso sono scese del 6,5%. I tavolini dei bar lungo viale Romagnosi e Piazza Berzieri sono semideserti. Fotografie d’epoca appese ovunque, quasi a rimpiangere gli anni d’oro. Libero Gasperini, coltivatore cesenate, ha 67 anni: più di metà dei suoi agosto li ha trascorsi in vacanza qua. “Se penso agli anni Settanta – dice –, oggi vedo un paese totalmente diverso, vuoto”. “Salsomaggiore è morto, ci sono solo anziani”, taglia corto Maurizio Gastaldini, barista al caffè Tazza d’Oro. Il senso di sconforto e amarezza è diffuso. Ma c’è anche chi guarda al futuro con ottimismo. Secondo Lino Vertemati, 36 anni, “in città c’è un gran fermento”. Vertemati è tra i fondatori di “Cambiare Salsomaggiore”, lista civica composta esclusivamente da giovani (età media sotto i 30 anni) che alle amministrative di quest’anno ha inaspettatamente raccolto il 10% dei voti. “Occorre trovare un’identità nuova – riflette –, Salso deve diventare la città del benessere e valorizzare di più le sue enormi potenzialità. Per riuscirci, però, bisogna prima di tutto diversificare l’offerta turistica nel corso dell’anno”. E poi ci sono le cose che funzionano, come l’Hotel Villa Fiorita e il Centro Baistrocchi, due dei pochi alberghi rimasti a fare affari d’oro. Anche a Salso si può. In un negozio di articoli da regalo una signora si raccomanda: “Non scriva che va tutto male, altrimenti le cose non miglioreranno mai”. Intanto, la bandiera rossa che sventolava da oltre mezzo secolo in Municipio è stata ammainata, sostituita da una verde. Da maggio scorso sindaco è il leghista Giovanni Carancini. E Salso è diventata tappa d’obbligo del contestatissimo Giro di Padania. Chissà che l’anno prossimo non tornino a rivedersi le Miss. Solo quelle del Nord, però. Enrico Mingori 
General Motors e il sindaco dei lavoratori automobilistici Usa (United Auto Workers, Uaw) hanno raggiunto l'accordo su una proposta per il rinnovo del contratto di lavoro. Il contratto proposto, che dovrà essere ratificato dai lavoratori, è il primo siglato dopo il piano di salvataggio di Gm e Chrysler Group LLC da parte del governo Usa nel 2009. I dettagli dell'accordo provvisorio, raggiunto venerdì notte, saranno rivelati solo dopo esser stati esaminati dai vertici sindacali di tutto il Paese, che si riuniranno martedì a Detroit. Secondo quanto filtrato, il contratto potrebbe richiamare al lavoro circa 570 dipendenti GM attualmente licenziati, far rivivere un impianto di assemblaggio in Tennessee e assicurate bonus sugli utili. Secondo una fonte, l'Uaw ha scelto innanzitutto di completare il negoziato con Gm, poi arrivare a un accordo con Chrsyler e infine occuparsi di Ford Motor Co. "In questi tempi di incertezza economica per i lavoratori americani e di fronte alla globalizzazione dell'economia, l'Uaw ha affrontato questi negoziati con nuove strategie e ha lottato e ha raggiunto alcuni dei nostri maggiori obiettivi per i nostri membri", ha fatto sapere in un comunicato il presidente dell'Uaw, Bob King. "Quando Gm lottava, i nostri membri hanno condiviso i sacrifici; ora che la società sta di nuovo mettendo a segno profitti, i nostri membri vogliono condividerne i successi. Per essere chiari, Gm è prospera grazie ai suoi lavoratori". 

Innanzitutto vorrei fare i complimenti a Cagliari e Udinese per le due vittorie consecutive. Non lotteranno per lo scudetto, ma sono ormai entrambe realtà molto belle del calcio italiano. Come ormai è una seria candidata allo scudetto il Napoli: se non dovesse lottare sino al'ultima giornta per il titolo sarebbe una grande sorpresa. La prestazione di Manchester City e la splendida vittoria contro il Milan, sono state risposte convicenti a chi ancora aveva dubbi su questa squadra: Sono forti, forse i puù forti. e npn solo in Italia: ma in quel girone di Champions League dove troppo frettolosamente la squadra di Mazzarri era stata indicata come una Cenerentola destinata ad essere travolta da Manchester City, Bayern e Villareal. Saranno loro a doversi preoccupare e molto del Napoli. Un grande Cavani, un centrocampo che sa lottare con Gargano e costruire con Inler e una difesa non facile da superare: solo la superstizione napoletana non fa pronunciare a De Laurentiis, Mazzarri, giocatori e tifosi la parola scudetto. Con la vittoria a Siena, la Juventus ha confermato di essere una squadra vincente, ma anche di saper soffrire. Ha sbloccato il risultato quando era in difficoltà e legittimato il successo nonostante abbia poi fallito il raddoppio in contropiede. La cosa più interessante della Juve era senz'altro la panchina, composta da Storari, Bonucci, Del Piero, Quagliarella, Krasic, Elia e Vidal. Le riserve bianconere sono tutti eccellenti giocatori che sarebbero titolari in moltissime squadre di primo livello, e questa è la nota più positiva della squadra. Basti pensare che Bonucci, Quagliarella e Krasic fossero gli acquisti di punta dell'anno scorso e questo è l'emblema della qualità della panchina di Conte. Se aggiungiamo il fatto che non ci sono le coppe europee da disputare la Juventus può veramente ambire allo scudetto. L'unico appunto che si potrebbe fare è che forse servirebbe un rinforzo in difesa al livello di Bonucci, Chiellini e Barzagli. La partita della Roma a Milano mi è piaciuta molto. Luis Enrique è un allenatore che deve essere messo in condizione di poter lavorare in tranquillità, perché la sua idea di calcio è condivisibile. L'innovazione introdotta in Italia dal tecnico asturiano è la difesa portata nella metà campo degli avversari, esattamente come fa il Barcellona. I blaugrana non permettono agli avversari di giocare andando a difendere e pressare gli altri giocatori prima che superino la metà campo, lo hanno fatto con il Manchester in finale di Champions e lo abbiamo visto martedì contro il Milan al Camp Nou. L'idea di Luis Enrique è chiara e, anche se la Roma non è riuscita ad attuare questa soluzione per 90', per un'ora si è visto un gioco del genere a San Siro. I giallorossi devono ancora imparare a concretizzare le occasioni e assimilare le tattiche del tecnico spagnolo che deve anche riuscire a convincere tutti delle sue idee. De Rossi sembra averlo capito perfettamente. La partita del centrocampista azzurro è stata fantastica e la sua prestazione andrebbe fatta vedere ai bambini per insegnargli a giocare.  Speriamo quindi che Luis Enrique abbia il tempo necessario a diffondere la sua concezione del calcio. L'Inter è invece in confusione totale. Può recriminare su alcune occasioni fallite, ma ogni opportunità che ha avuto di portarsi in vantaggio è stata frutto del caso o di giocate individuali. Tutta la situazione della squadra è dovuta a problemi interni che i nerazzurri si sono creati da soli. Per quanto riguarda la Lazio, ne avevo una più alta considerazione dopo il pareggio di San Siro contro il Milan. Un passo falso può capitare, però contro una squadra come il Genoa l'equilibrio deve essere sempre mantenuto. Reja deve capire quando è il momento di diminuire la spinta offensiva per infoltire difesa e centrocampo, perché non si può giocare benissimo in avanti e poi rovinare tutto con le disattenzioni difensive. Soprattutto perché il Genoa è una squadra con un organico importante con molti ottimi giocatori e lo ha dimostrato andando a vincere all'Olimpico. 
