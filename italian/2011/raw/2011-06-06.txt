Giampiero Ventura è il nuovo allenatore del Torino. Lo ha annunciato la società con una nota apparsa sul proprio sito internet. L'accordo con l'ex tecnico del Bari è per una stagione, fino al 30 giugno 2012. Venturà sarà presentato mercoledì e avrà al suo fianco uno staff composto dal vice Salvatore Sullo, dal preparatore atletico Alessandro Innocenti e dal preparatore dei portieri Giuseppe Zinetti. 
Cosa ci fanno assieme la prima società delle rinnovabili in Italia, il leader della assicurazioni e l'associazione che raccoglie i produttori di barbabietole? Semplice, vogliono produrre energia elettrica. Non è un indovinello a metà tra agricoltura e finanza, ma l'accordo finalizzato tra Enel Green Power (la società quotata in Borsa in cui l'ex monopolista ha fatto confluire tutte le sue attività nelle rinnovabili), il gruppo Generali e Terrae. Quest'ultima è la società nata su impulso dell'Associazione nazionale dei bieticoltori che ha come scopo quello di rivitalizzare un settore che ha attraversato un periodo di crisi. In buona sostanza, l'eccesso di coltivazioni viene utilizzato per alimentare gli impianti di produzione di energia. Ora Terrae ha trovato sia un partner finanziario (Generali), sia quello industriale (Egp): i due gruppi hanno rilevato il 15% a testa della società pagando 11 milioni ciascuna. Più che per il valore economico, l'operazione ha un suo interesse per gli sviluppi futuri. Per Enel Green Power è il primo progetto nel settore delle biomasse in Italia, visto che fino a ora poteva vantare solo produzioni in Spagna (per 23 megawatt) e negli Stati Uniti (per 21 megawatt). Secondo gli analisti di settore, Enel dovrebbe arrivare a produrre 100 megawatt nei prossimi cinque anni, scommettendo sulla conferma degli incentivi che al momento sono più remunerativi per chi dimostra di bruciare vicino alla filiera produttiva. In altre parole, chi costruisce impianti vicini alle zone di produzione degli scarti o dei prodotti agricoli destinati a essere bruciati riceve incentivi più alti. L'ingresso in Terrae, che ha nel suo azionariato un'associazione di primo piano del settore come Confagricoltura, ha proprio lo scopo di entrare nel mondo agricolo per stringere altri accordi nei prossimi anni nelle zone di produzione. E ricevere incentivi più alti. 
Appelli on line, catene umane, musica e mostre fotografiche per i quattro sì ai referendum: è partita l’ultima settimana di impegno per i Comitati e i movimenti impegnati contro il nucleare e per difendere l’acqua pubblica. Da oggi su tutte le bacheche di Facebook gira l’appello: «Fate attenzione a non sovrapporre le schede, perché sono come carta copiativa». Oppure: «Questa persona beve vino, ma difende l’acqua pubblica». Messaggi veloci, video virali e un passaparola incessante per votare “sì” e per vincere la sfida del quorum (il 50 per cento più uno dei votanti) per i quattro quesiti a cui sono chiamati a rispondere gli italiani, domenica 12 e lunedì 13 giugno. Si vota per l’acqua pubblica (due quesiti), contro il nucleare, e sul legittimo impedimento. Nell’agenda cittadina, invece, martedì 7 giugno alle 17, all’Istituto campano per la storia della Resistenza, dell’antifascismo e dell’età contemporanea “Vera Lombardi”, la rivista “Il Tetto”, l’Associazione “La città possibile”, il Cidi Napoli organizzano un incontro-dibattito per discutere dei referendum. Intervengono: Renato Briganti, Donato Ceglie, Pasquale Colella, Guido D’Agostino, Alberto Lucarelli. Alle 19 al Kestè Lab si inaugura (in largo San Giovanni Maggiore) la mostra fotografica “Una foto per l’acqua!”, a cura di Eliana Esposito, Luciano Ferrara, Mario La Porta, Pino Bertelli. Mercoledì 8 giugno appuntamento con “Diamoci una mano”, evento organizzato dal Wwf Campania e da Greenpeace insieme a moltissime associazioni, che si oppongono al ritorno del nucleare in Italia e si battono per l’acqua pubblica. In piazza Trieste e Trento si parte alle 17,30 con un pomeriggio di informazione e testimonianze, ma anche musica, spettacolo e animazione con Bruno Leone e i musicisti di posteggia napoletana. Alle 19 la musica di Pietro Quirino darà il via alla catena di donne e uomini che vuole abbracciare la fontana di piazza Trieste e Trento, il teatro di San Carlo, il Palazzo Reale e piazza Plebiscito e si concluderà al ritmo delle percussioni dei Bungt e Bangt. Sempre da mercoledì (e fino a venerdì 10 giugno) piazza Bellini diventa “piazza Quattro Sì”, con tre giorni di eventi e informazione sui referendum del 12 e 13 giugno: ogni giorno, dalle 11 del mattino fino a mezzanotte, live musicali e iniziative culturali per creare momenti di aggregazione e di confronto, con gli stand informativi di Legambiente e del Comitato per l’acqua pubblica. Giovedì 9 giugno (dalle 16 fino a notte): “Ma la notte... Sì! La notte insonne del centro storico per i referendum”. E venerdì 10 giugno (dalle 18 alle 22) in tutto il centro storico (con il fulcro delle iniziative della Rete Commons in piazza del Gesù) “Samba-parade per il centro storico... tingiamo di arancione i referendum”. 
Rifiutata dalla Rsa di via Santa Maria a Cintoia. E' la disavventura capitata ad una donna di 92 anni, che ha atteso invano di rientrare nella Rsa dalla quale era uscita nella mattina con un codice verde per Torregalli. Il figlio, un medico in pensione, sostiene di non poter più pagare la quota sociale di 1.800 euro e da gennaio il conto della Rsa di via Santa Maria a Cintoia risulta scoperto. Il contenzioso va avanti da settimane. Senza soluzione, fino a questo momento. Così il medico della Rsa di via Santa Maria a Cintoia sarebbe ricorso al ricovero. Dopo una giornata trascorsa all'ospedale, la signora è però stata dimessa in serata. Ma alle 19.30 il personale dell'ambulanza ha trovato le porte della Rsa sbarrate. E a niente sono servite le rimostranze dei familiari e la presenza di una pattuglia della polizia. La Rsa non ha aperto le porte e alle 21 la signora è stata riaccompagnata  in ambulanza a Torregalli. 
MILANO  - L'incontro tra Massimo Moratti e Marco Materazzi ha un obiettivo: la risoluzione contrattuale dell'accordo che lo lega all'Inter fino al giugno della prossima stagione. Il difensore vorrebbe giocare di più ma, ha capito che all'Inter questa possibilità non esiste. Da qui è nata e maturata la decisione di chiedere un incontro al presidente nerazzurro per comunicargli la scelta di andare altrove. Dove non si sa ancora perché di offerte concrete non ce ne sono "Non so dove (andrò)  -  dice Materazzi -, vi direi una bugia, sono sempre stato chiaro". Nei prossimi giorni l'entourage di Materazzi si sentirà con i legali nerazzurri per valutare la fattibilità della risoluzione e per cercare una nuova destinazione. INTER TORNERO' - "Non so ancora se sarò qui il prossimo anno. Il presidente mi ha detto che posso fare quello che voglio. Il nostro è un rapporto limpido, non ci saranno problemi. Ogni anno vengo a parlare con Moratti, l'unica persona della quale l'Inter non può prescindere, stiamo discutendo", dice Materazzi con un pizzico di tristezza perché non ha "potuto salutare degnamente i tifosi che mi hanno sempre sostenuto. A loro dico una cosa sola, di fidarsi di Moratti". Il difensore poi torna a parlare di sé: "A inizio anno è giusto essere ambiziosi, io lo sono, ma non ho mai preteso di giocare, potete chiederlo all'allenatore. Un mio futuro da dirigente? Certo, questa maglia è come una seconda pelle". SUPERCOPPA A PECHINO  - E' ufficiale, il 6 agosto Milan e Inter si affronteranno a Pechino, in Cina, per la Supercoppa italiana. A confermarlo è Adriano Galliani lasciando la Lega Calcio. "Non c'è soddisfazione, né insoddisfazione, abbiamo deciso così e va bene così", taglia corto l'ad milanista. Che maschera bene un certo fastidio. Lo stesso sentimento che hanno i dirigenti interisti. I due club, infatti, avrebbe voluto disputare la finale al Meazza per risparmiare ai propri giocatori la lunga e faticosa trasferta. La richiesta di poter giocare a Milano è giunta alla Lega la scorsa settimana. Troppo tardi per poter esercitare l'opzione di recesso, perché i dirigenti della Lega erano già stati in Cina per diversi sopralluoghi. Viaggi che hanno di fatto 'determinato la volontà' di giocare la partita in Oriente.  La prossima settimana una nuova trasferta. Questa volta oltre alla Lega e all'agronomo anche Inter e Milan. Leggi i commenti I commenti dei lettori 
Teatro VERDI SALERNO Alle 17.30, al teatro Verdi di Salerno, piazza Luciani, le toghe della Procura di Salerno saranno protagoniste dello spettacolo "Paolo Borsellino essendo Stato", tratto dall'opera di Ruggero Cappuccio per la regia del giudice Umberto Zampoli. In scena il procuratore Franco Roberti nel ruolo di Borsellino e i magistrati Maria Teresa Belmonte, Lucia Casale, Ornella Dezio, Maria Chiara Minerva, Rocco Alfano e Luigi D'Alessio. Seguirà tavola rotonda sulla legalità con don Tonino Palmese, Paolo Apolito, Ruggero Cappuccio, Rosa Volpe, Vito Di Nicola, interviene Alessandra Clemente. TOTO' Dalle 21 al teatro Totò, via Frediano Cavara 12/e, serata di gala conclusiva del festival del teatro amatoriale, dedicata a Pietro De Vico con la partecipazione di Anna Campori e Annamaria Ackermann. Presentano Rosario Minervini e Gennaro Silvestro. Ingresso libero, consigliabile la prenotazione. Info 081 296 051. Musica FELTRINELLI STORE Dalle 18 al Feltrinelli megastore, piazza dei Martiri, pomeriggio in jazz con Francesco D'Errico (pianoforte) che presenta dal vivo "A Glance", il suo nuovo cd realizzato con Marco De Tilla (contrabbasso) e Dario Guidobaldi (batteria). Info 081 240 5411. FELTRINELLI CASERTA Dalle 17.30 alla Feltrinelli di Caserta, corso Trieste 154, presentazione del cd di Lucariello "I Nuovi Mille" (Sugar Music New). Il rapper napoletano, dopo aver dedicato la canzone "Cappotto di legno" allo scrittore Roberto Saviano, è tornato con un nuovo brano e album per dar voce a "tutte quelle persone che rischiano la vita e cambiano il mondo semplicemente facendo bene il loro lavoro in condizioni assurde lontano dai media e dai riflettori". Info 0823 279 090. SALERNO LA CONCHIGLIA Domani dalle 22.30 (apertura 20.30), per la rassegna "MoroInSummer" al Lido la Conchiglia di Salerno, lungomare Tafuri, latin music con Odette e animazione. Info 089 792 535. Cinema THE SPACE CINEMA Dalle 20.30 allo Space Cinema, viale Giochi del Mediterraneo 36, per la rassegna "American Classics", il film di Norman Jewison "Jesus Christ Superstar" (1973). LA PERLA In occasione della proiezione del film "Rasputin" al cinema La Perla, via Nuova Agnano 35, il regista Louis Nero incontrerà gli spettatori della rassegna "Cinema & Club", alle 18.15 e alle 21.15. Ingresso 4 euro. Info 081 570 1712. Libri ANTICAGLIA Dalle 18 al Cellaio del Convento delle Trentatre (vicolo degli Incurabili, angolo strada dell'Anticaglia), presentazione del libro d'artista de "Ilfilodipartenope", "Anticaglie", con testo di Silvio Perrella e acqueforti da fotografie di Guido Giannini. Info 338 858 1875. HDE Domani dalle 18 presso Hde, piazzetta del Nilo 7, presentazione del romanzo di Giovanni Nurcato, "L'emergenza" (edizioni Kairòs). Presentano Maurizio De Giovanni, Sergio Saggese e Ferdinando Tricarico. Info 081 552 3005. UBIK Domani dalle 17 alla libreria Ubik, via Benedetto Croce 28, Ida Dominijanni e Roberto Esposito presentano il volume "La democrazia in Italia" di Borrelli, Genovese, Moroncini, Pezzella, Romitelli, Zanardi (Cronopio). Info 081 420 3308. 
Cisl spaccata sui referendum. In una lunga intervista ad Avvenire il segretario generale, Raffaele Bonanni, si è di fatto schierato domenica scorsa a favore del nucleare e dell'acqua ai privati. Una scelta che - per una volta - ha fatto emergere pubblicamente il dissenso nel sindacato di Via Po: 93 dirigenti hanno deciso di prendere posizione e firmare un appello, per quanto a titolo personale, a favore di "quattro sì". Sono tutti esponenti di primo piano dei metalmeccanici: ci sono due membri della segreteria nazionale, Marco Bentivogli e Bruno Vitali; c'è il numero uno della Fim Lombardia, Nicola Alberta. E poi i segretari del Veneto, Michele Zanocco, di Torino, Claudio Chiarle, di Milano, Andrea Bellisai, di Como, Alberto Zappa. Ma anche un pezzo dell'apparato nazionale: dal responsabile dell'ufficio internazionale, Gianni Alioti, a quello del sindacale, Sandro Pasotti, a quello della formazione, Rosario Iaccarino. All'origine dell'appello c'è proprio l'intervista di Bonanni che mentre da una parte sosteneva di non voler dare indicazioni di voto, dall'altra spiegava le sue ragioni contro il referendum in generale ("siamo fortemente contrari a questo strumento, che finisce con il privare il Parlamento della funzione che gli è propria e deresponsabilizzare ulteriormente la classe politica") e contro i quattro quesiti in particolare. Troppo per i 93 metalmeccanici per i quali, invece, "l'acqua non può essere privatizzata", il nucleare è una "scelta rivolta al passato" e i "cittadini sono uguali davanti alla legge". Questa volta "la svolta mite" di cui ha parlato Ilvo Diamanti sembra essere arrivata anche nella granitica Cisl di Raffale Bonanni. *** Dopo la pubblicazione di questo articolo, la Fim-Cisl ha inviato la seguente nota: A proposito dell'Articolo comparso su Repubblica on-line del giorno 6 giugno 2011 "Sui referendum si spacca la Cisl, contro Bonanni 93 dirigenti", nel quale si offre un'interpretazione completamente distorta dei fatti, precisiamo che: 1.    Il Consiglio generale della FIM-Cisl del 31 maggio scorso ha proposto l'invito alla più ampia partecipazione alla consultazione referendaria del 12 e 13 giugno, trattandosi di tematiche importanti che interessano la vita sociale economica e industriale del nostro Paese. 2.    Nel rispetto delle prerogative proprie dell'Organizzazione sindacale, si è deciso di non impegnare la FIM in un pronunciamento con le indicazioni di voto. E' stato inoltre e successivamente promosso da alcuni dirigenti della FIM un appello di adesione dei dirigenti del Consiglio Generale a titolo individuale in favore dei quattro Si ai quesiti referendari, perciò ben prima dell'intervista al Segr. Gen. Cisl Bonanni a cui fa riferimento l'articolo. La Fim-Cisl è impegnata per garantire un'adeguata informazione sui referendum nel rispetto della libertà di opinione di ogni iscritto e dirigente. Singoli dirigenti hanno espresso una preferenza. Leggere questo impegno di partecipazione al dibattito sui referendum come un'operazione contro la Cisl e il suo Segretario generale è fuorviante e totalmente infondato. Ufficio Stampa Fim-Cisl A parte il fatto che tutte le interpretazioni sono legittime, a parte il fatto che più d'uno dei firmatari condivide la mia interpretazione, perché l'appello è rimasto nel cassetto per tanti giorni ed è uscito solo all'indomani dell'intervista di Bonanni? Se è una coincidenza è una coincidenza politicamente significativa. Ed è un fatto (r.ma.) 
