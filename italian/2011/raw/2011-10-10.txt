Potrebbe essere di Parma uno dei sette italiani che lavoravano sulla motonave Montecristo, sequestrata dai pirati alle 6.40 di lunedì, a circa 620 miglia a est dalle coste della Somalia. Secondo l'agenzia di stampa Agl sarebbe uno degli addetti alla sicurezza. Tre suoi colleghi sono di Prato, Trento e Nuoro mentre è di Venezia il comandante, Diego Scussat,30 anni d'esperienza, e sono di  Livorno l'ufficiale di coperta Stefano Mariotti e l'allievo ufficiale  Luca Giglioli. Quattro mesi dopo il battesimo del mare, la nave, partita da Liverpool il 20 settembre scorso e diretta nel porto di Phu My in Vietnam, è stata abbordata da un commando di cinque persone armate poco dopo essere entrata nell'Oceano Indiano, dove la Montecristo era stata scortata da una imbarcazione della Marina giapponese sulla base degli accordi internazionali di sorveglianza nel golfo di Aden infestato dai pirati. Non è escluso che i marinai, dopo aver lanciato l'allarme, siano riusciti a mettersi al riparo all'interno della "cittadella", una zona blindata dove potrebbero resistere a lungo. La task force 508 della Nato, guidata dal contrammiraglio Gualtiero Mattesi, ha disposto l'invio di una unità navale nella zona. L'allarme è stato lanciato all'alba dal comandante azionando un pulsante d'emergenza, ma Scussat potrebbe essere riuscito a comunicare anche attraverso un sistema Intranet e via telefono con il comando interforze che pattuglia l'area. L'ultimo contatto risale alle 6.45 di ieri: da quel momento il silenzio è stato il segnale quasi certo che la nave è nelle mani dei pirati. "Da questa mattina non abbiamo più notizie - ha confermato lunedì l'armatore Nello D'Alesio - quello che ci interessa in questo momento è portare in salvo i membri dell'equipaggio. E' la prima volta che accade una cosa del genere a una nostra nave: sapendo che quelle rotte sono pericolose il personale ha seguito alcuni corsi, anche se la speranza è sempre che non serva. Adesso siamo in contatto con il ministero per cercare di rintracciare la nave". La Farnesina ha attivato tutti i contatti necessari: "Stiamo monitorando la situazione con la consueta cautela - ha detto il ministro degli Esteri Franco Frattini -. Si presume che il sequestro sia riuscito e quindi bisogna prepararsi a una fase molto delicata di accompagnamento della nave, senza azioni di forza che possono esporre a grave pericolo l'equipaggioò. I familiari dei componenti dell'equipaggio sono stati informati immediatamente. Per loro è cominciata una interminabile attesa. "Bisogna aspettare: siamo in contatto con l'armatore e con le autorità", hanno commentato i parenti di Scussat. Secondo i dati del Maritime Security Review, in questo momento, le navi in  ostaggio, di varie nazionalità, sono trenta. Nei primi sei mesi del 2011 nel mondo gli attacchi sono stati 266: settanta in più rispetto allo stesso periodo dello scorso anno. 
A questo punto un gemellaggio con Bonn, città natale di Beethoven è d'obbligo! La scorsa settimana il Teatro Regio ha concluso il ciclo integrale delle nove sinfonie, stasera e domani l'Unione Musicale apre la propria stagione presentando i Cinque concerti per pianoforte e orchestra: quindi la palma di città più beethoveniana d'Italia ci spetta di diritto. A proporre i concerti per pianoforte e orchestra sarà Alexander Lonquich nella doppia veste di solista e direttore con l'Orchestra da camera di Mantova: stasera alle 21 al Conservatorio (serie dispari dell'Unione Musicale) verranno eseguiti il "Secondo in si bemolle maggiore op.19" (cronologicamente è stato composto per primo), il "Primo in do maggiore op.15" e il "Terzo in do minore op.37", domani (sempre al Conservatorio alle 21 per la serie pari) il "Quarto in sol maggiore op.58" e il "Quinto in mi bemolle maggiore op.73 'Imperatore'". Già nel 2009 Lonquich aveva proposto a Torino i concerti per pianoforte di Beethoven, allora abbinati alle sinfonie di Schubert, con l'Orchestra Sinfonica Nazionale della Rai e la scorsa settimana, a Mantova, è stato protagonista di una vera e propria maratona beethoveniana. Lonquich, di Beethoven non si può proprio fare a meno? "Penso che in lui ci si sia sempre un messaggio da scoprire, ogni volta. Nel caso dei concerti per pianoforte e orchestra ci troviamo di fronte al suo puro umanesimo. Quel genere musicale, dopo Mozart, era un genere musicale aristocratico e lui lo fa diventare un genere più popolare". Che evoluzione, quali cambiamenti si notano ascoltandoli a distanza così ravvicinata? "Ascoltare i cinque concerti in due serate consecutive permette di vedere l'evoluzione compositiva beethoveniana. Il "Concerto n.2" è del 1794, il "Quinto" del 1809, c'è tutto un mondo in mezzo! Nel "Secondo" e nel "Primo" certo che il modello è Mozart, ma si sente già l'impronta caratteriale beethoveniana, il suo gesto diretto. Nel "Primo", ad esempio, ci sono esempi di marce militaresche, come avveniva in Mozart nel Concerto K503, ma trattate con una sorta di sfumata allegria. Il "Terzo" è quello che Beethoven stimava di più e dove troviamo la re-invenzione dell'Adagio che ha una solennità unica. Il Quarto e il Quinto sono l'invenzione di un genere, non c'è niente di paragonabile precedentemente. Il Quarto è vicino alla "Sesta sinfonia", al "Concerto per violino e orchestra" per quel colore bucolico che lo contraddistingue, il Quinto è il trionfo finale di questa evoluzione: è il concerto nel quale si propone di "resistere moralmente" e dove c'è un secondo movimento così crepuscolare...". E dal punto di vista del pianista? "Nel primi tre è la mano destra ad essere più occupata, nel Quarto e nel Quinto la scrittura pianista richiede un maggiore impegno a entrambe le mani". Che strumento userà? "Uno Steinway. In altre occasioni ho proposto questi concerti con il fortepiano, ad esempio quando ho fatto una tournèe con l'Orchestre des Champs Elysèes: suonare su quello strumento mi ha insegnato tantissimo per poi eseguirli su uno strumento "contemporaneo". Lei suona a Torino da tantissimi anni... "Oggi ne ho 51, ho suonato qui la prima volta quando ne avevo 16! Qui ho tantissimi amici ed è una città culturalmente e musicalmente molto importante: ci torno sempre molto volentieri!". 
ROMA - Il focus dell'assemblea di Movimento Democratico, la componente del Pd che fa capo a Walter Veltroni, Paolo Gentiloni e Beppe Fioroni, è sul governo di transizione o di larghe intese. La leadership del Pd non è in discussione e tantomeno l'unità del partito. Ma fra le righe i malumori restano, le critiche anche. E se è prematuro o infondato parlare di nuove geografie, certo su molti temi, dal referendum alla lettera della Bce, non tutti si muovono nella stessa direzione. Mentre dalla 'periferia' i giovani scalpitano e Matteo Renzi annuncia un vero e proprio big bang . Letta e Franceschini. A confrontarsi con i "Modem" sono arrivati anche due big del partito che da posizioni diverse, Enrico Letta dalla maggioranza, Dario Franceschini dall'altra minoranza, nelle ultime settimane hanno trovato una insolita convergenza sul governo di transizione. Il passaggio per tutti è obbligato: no a un precipitare verso elezioni anticipate senza aver esperito la possibilità di un esecutivo di larghe intese. Le motivazioni sono diverse. Walter Veltroni parla di "indicare un'alternativa positiva" e non andare al voto senza essere nemmeno sicuri dell'esito. Enrico Letta spiega che è "la condizione per far cadere Berlusconi, perché solo così si convincono parlamentari del Pdl, garantendo loro che la legislatura continua". Dario Franceschini, pur indicando un tempo limite per tentare il governo di transizione ("entro Natale"), lo pone come una necessità per "ricostruire il Paese" e per mettersi al riparo dal rischio di vincere le elezioni solo con il 40% dei voti non essendo poi in grado di sopportare il peso della necessaria "ricostruzione". Per Beppe Fioroni si deve dare vita al "governo di larghe intese per ricreare valori condivisi". "Guardare al centro". Condiviso l'obiettivo, e anche la necessità di un'alleanza con il centro con un occhio attento ai cattolici, c'è chi dubita delle parole di Franceschini, per il quale tutto il partito è unito su questa prospettiva (che non a caso lui delimita a fine 2011), come a suo avviso "dimostrano le parole di Bersani in direzione". "Non facciamo come Penelope che di giorno tesse la tela del governo di transizione e di notte la disfa", mette in guardia un sospettoso Fioroni. "Se ci limitiamo a non escludere l'esecutivo di responsabilità, verremo coinvolti solo come portatori d'acqua", lamenta Paolo Gentiloni. Alleanze. Anche sul capitolo alleanze, pochi si scaldano per la foto di Vasto, anzi tutti la considerano insufficiente se non dannosa. Insufficiente perché, per usare le parole di Franceschini, non garantirebbe la governabilità, mentre Veltroni rispolvera la "vocazione maggioritaria".  La foto di Vasto è poi dannosa perché, spiega Gentiloni, "non ci renderebbe credibili" nel compito di ricostruire il Paese. Bersani leader. Esaurito il quadro politico, si passa al Pd. Tutti garantiscono che la leadership non è in discussione. Walter Veltroni lo dice a chiare lettere: "Non è vero che vogliamo un governo di transizione per indebolire Bersani, come non è vero che Bersani parla di elezioni perché le vuole e pensa di salvare così la sua leadership". Franceschini, criticato da settori della maggioranza per la sua presenza a Modem di oggi, chiarisce che non vuole riunirsi agli ex alleati di minoranza e invoca unità: "Il logoramento del leader è un errore che non dobbiamo ripetere". Stesse parole da parte di Enrico Letta. Ma nell'affresco unitario qualche crepa c'è. Perché se è vero che Veltroni chiede di non parlare di primarie per non indebolire la prospettiva di un governo d'emergenza, è altrettanto vero che Enrico Morando non usa perifrasi e propone primarie comunque prima delle elezioni del 2013. "L'unica  cosa che non ci possono chiedere è rinviare il congresso a dopo il voto", spiega alla platea. Veltroni non risparmia qualche stilettata alla gestione del segretario e nel respingere al mittente le accuse di correntismo, chiede che il Pd non sia pesante perché "in una società liquida affonderebbe" e si 'ostina' a non chiamarlo "ditta ma comunità". Poi rivolto al tema della leadership, serafico spiega: "Un leader è chi anticipa le parole d'ordine". Il riferimento a referendum elettorale, abolizione delle province e socialdemocrazia non è casuale, come non lo è quello di Morando al sì del Pd all'accordo del 28 giugno che ha dovuto aspettare la firma della Cgil per essere esplicitato. D'Alema, "Pd resti unito". Massimo D'Alema invita il Pd a non dividersi e a fare quadrato intorno al segretario. "Credo che in questo momento molto importante per al vita del paese, l'unità del nostro partito sia essenziale -ha affermato il presidente del Copasir - Unito anche nell'indicare la strada di una proposta politica. Il Pd -ha ricordato D'Alema- ha dichiarato la propria disponibilità per un'alleanza di governo tra moderati e riformisti. Mi sembra che su questo ci sia una sostanziale unità del partito. Ricordo che è stato Bersani il primo a sostenerla questa ipotesi e quindi è giusto dire che il partito è sostanzialmente unito intorno a Bersani". La coesione del Pd non è messa in discussione dal rinato attivismo dei 40enni o dei cosiddetti 'rottamatori'. Al richiamo pronunciato oggi da Matteo Renzi, il presidente del Copasir risponde così: "Prima vorrei capire che cosa si vuole fare per il futuro del paese ma non escludo che possano arrivare delle proposte interessanti. Staremo a vedere". Leggi i commenti I commenti dei lettori 
Teatro GALLERIA TOLEDO Dalle 21 alla Galleria Toledo, via Concezione a Montecalvario 34, per la rassegna "Stazioni d'emergenza", il teatro degli Erranti presenta "Cernobyl Tour", liberamente tratto da "Preghiera per Cernobyl'" di Svetlana Aleksievic, con Sara Allevi e Dominic De Cia. Spettacolo ispirato alla tragedia del 26 aprile 1986 quando il reattore numero quattro della centrale nucleare di ?ernobyl'esplose. Ingesso 10 euro. Info 081 425 037. Musica MAD SCHOOL Dalle 12 alla Mad School (Music Aptitude Development), in via Terracina 429/431, conferenza stampa di presentazione della struttura (affiliata alla Music Academy Italy), che si distingue per la didattica musicale innovativa, la formazione jazzistica e tecnica di improvvisazione, con possibilità di rilasciare una certificazione spendibile nella Comunità Europea. FNAC Mercoledì dalle 18 alla Fnac del Vomero, via Luca Giordano 59, presentazione del cd "Orizzonti Mediterranei" di Roberto Giangrande. Un disco di musica strumentale caratterizzato da un sound mediterraneo, attraversato da richiami all'easy jazz, al funk, alla new age e alla lounge music. Nel corso dello showcase interverranno Carmine Aymone (giornalista), Michelangelo Iossa (giornalista) e Claudio Poggi (produttore). Info 081 220 1000. Cinema CASTEL SANT'ELMO Giovedì a Castel Sant'Elmo al via "Napoli Film Festival". Per la sezione "Parole di Cinema", gli studenti del Suor Orsola Benincasa potranno assistere a una lezione di cinema di Maurizio Nichetti, dopo la visione di "Ladri di saponette" (1989). Info www. napolifilmfestival. com. MODERNISSIMO Giovedì dalle 18.30 al multicinema Modernissimo, via Cisterna dell'Olio 49/59, per "Reciproche Visioni", rassegna cinematografica organizzata dal Goethe-Institut, il film "Italienreise. Liebe Inbegriffen" (Viaggio in Italia. Amore concluso), di Wolfgang Becker (1957). Ingresso 3,50 euro, libero con la Goethe-Card. Info 081 580 0254. CASERTA Giovedì dalle 21 al Duel Village di Caserta, per "Venezia sbarca a Caserta", rassegna che propone alcuni dei titoli della 68esima edizione della Mostra del Cinema di Venezia, il film "Radici" di Carlo Luglio, docufilm su Enzo Gragnaniello. Danza DANZA Dalle 19 il gruppo di ricerca "Pulsanda Tellus" presenta in vico Pallonetto a Santa Chiara 2, un corso di danze tradizionali del sud Italia, tra pizzichi, tamburiate e tarantelle. Info 347 080 8020. Agenda PONTIFICIA FACOLTÀ TEOLOGICA Iscrizioni aperte fino al 30 ottobre alla Scuola di Alta Formazione di Arte e Teologia della Pontificia Facoltà Teologica, via Petrarca 115. Le lezioni spaziano dalle arti visive al cinema, alla musica, al teatro, alla danza, alla letteratura, al fumetto. Info 388 152 7842 oppure ww. scuolaarteteologia. it. EXPERIMENTA Aperte le iscrizioni al laboratorio di recitazione Experimenta, diretto da Riccardo De Luca, al teatro Arci di Cavalleggeri d'Aosta, via Luigi Rizzo 11. Info 331 325 2593. STUDI FILOSOFICI Dalle 17 all'Istituto italiano di studi filosofici, via Monte di Dio 14, presentazione dell'anno editoriale 2012, (Mariano Baino, Peppe Lanzetta, Davide Morganti, Gianni Solla...) della casa editrice "Ad est dell'equatore", che oggi comprende una collana di narrativa, "I virus", dedicata alla letteratura che ferisce, e una di saggistica, "I Barbari". In programma anche l'editoria dal basso "Le Bestie", dedicato agli esordienti. FELTRINELLI STORE Dalle 18 al Feltrinelli megastore, via Santa Caterina a Chiaia 23, presentazione del libro "Le sette vite dell'amore" (Mondadori), dove Carla D' Alessio mette in scena una Napoli lontana dai cliché. Con l'autrice interviene Renata Di Martino. Domani dalle 18 Enrico Varriale presenta Napoli "8 1/2" (Minerva, libro + dvd), il film degli 85 anni d'amore tra la città e la sua squadra. Interviene Walter Mazzarri. Info 081 240 5411. POMIGLIANO D'ARCO Dalle 18 nell'Auditorium del Liceo Classico e Scientifico "V. Imbriani" di Pomigliano d'Arco, incontro con la scrittrice Dacia Maraini. A cura dell'associazione "For Children", il Centro di lettura "Leggimi forte". MINTURNO Dalle 16 nell'aula Magna del Liceo Scientifico "Leon Battista Alberti" di Minturno, per il convegno "Linguaggiio e democrazia", si discute su "Il linguaggio del confronto". Apertura dei lavori del Dirigente Scolastico Amato Polidoro. Coordina il preside Nicola Terracciano. Relazione della prof. ssa Fiorinda Li Vigni dell'Istituto Italiano per gli Studi Filosofici. Info 0771 680 620. PELLEZZANO Mercoledì dalle 17.30 all'antico convento dello Spirito Santo di Pellezzano (Salerno), "Anima", ne parleranno Alberto Granese, professore di Letteratura Italiana Università di Salerno, Luigi Lombardi Vallauri, dell'Università di Firenze, Rino Mele della Fondazione di poesia e storia Ex machina. 
MILANO - La parabola discendente di Amantino Mancini, ex di Roma e Inter, tornato a gennaio in Brasile, all'Atletico Mineiro, ha toccato oggi il punto più basso. La Procura di Milano ha infatti chiesto una condanna a 3 anni e 8 mesi di reclusione per il tornante brasiliano, accusato di aver violentato una giovane brasiliana, nota nel mondo della musica e della tv del suo Paese, conosciuta a Milano durante una festa organizzata da Ronaldinho. SENTENZA ATTESA IL 28 NOVEMBRE - Oltre a Mancini, il pm Elio Ramondini, ha chiesto anche una condanna a 10 mesi per il 'factotum' del giocatore, Geraldo Eugenio Do Nascimento, 56 anni, che risponde di favoreggiamento per aver cercato di depistare le indagini. La sentenza, nel processo con rito abbreviato davanti al gup di Milano Laura Marchiondelli, è attesa per il prossimo 28 novembre. I FATTI - Stando alle indagini della Procura, la notte tra l'8 e il 9 dicembre 2010 Mancini, approfittando dello stato di semi-incoscienza della ragazza, ubriaca, l'avrebbe costretta a subire rapporti sessuali ripetuti, provocandole anche escoriazioni. Il calciatore è accusato quindi di lesioni e violenza sessuale. La giovane, la mattina del 9 dicembre, si era recata al Servizio Violenza Sessuale della Mangiagalli per una visita e poi aveva sporto denuncia nei confronti del centrocampista ed erano scattate le indagini. LA DONNA ERA UBRIACA - Stando a quanto ricostruito dall'accusa, i due si erano conosciuti durante un party organizzato da Ronaldinho in un locale milanese. La donna aveva bevuto, non si era sentita bene e aveva chiesto di essere accompagnata a casa. L'ex calciatore nerazzurro si era offerto di darle un passaggio, ma poi l'aveva portata nel suo appartamento. Là, mentre la donna non era più in sè, l'avrebbe violentata. QUERELA RITIRATA INVANO - Pochi giorni fa, però, da quanto si è saputo la brasiliana ha ritirato la querela. Il processo tuttavia può andare avanti lo stesso. Dal canto suo, Mancini ha sempre respinto le accuse dicendo che la donna era consenziente e le indagini difensive hanno 'puntato' sul fatto che la giovane era cosciente quella sera. Leggi i commenti I commenti dei lettori 
TORINO - La Juve riprenderà a lavorare martedì, con una doppia seduta a ranghi ancora ridotti. Gli unici dei quattordici nazionali sparpagliati per il mondo Fifa che si presenteranno a Vinovo sono Vucinic e Sorensen, già liberati da Montenegro e Danimarca Under 21 rispettivamente per squalifica e infortunio. Il giovane difensore danese stamani si è sottoposto a un intervento chirurgico per ridurre la frattura delle ossa del setto nasale, a seguito del trauma subìto giocando nella sua Nazionale venerdì scorso. Il ragazzo potrà riprendere gli allenamenti in modo differenziato, con una protezione al naso, da mercoledì, quando i bianconeri saranno alle prese con un'altra doppia seduta. MARCHISIO: "LA CAVIGLIA E' OK" - Intanto dalla pagina Facebook di Marchisio arrivano buone notizie per Conte: "La caviglia va benissimo  -  scrive il centrocampista -, per fortuna non ho subito una grave contusione". Buone notizie anche da De Ceglie che ha smaltito i problemi muscolari ed è pronto a rientrare in un gruppo che da mercoledì dovrebbe recuperare pure Giaccherini. Tutti o quasi abili e arruolabili, tranne il solito Iaquinta, in vista del ciclo terribile che si prospetta all'orizzonte: sette partite in un mese e mezzo. Il Chievo ammazzagrandi al Bentegodi, poi Genoa e Fiorentina allo Stadium, la partitissima contro l'Inter al Meazza del 29 ottobre, quindi il Napoli al San Paolo, il Palermo in casa e la Lazio all'Olimpico. Sette esami da non fallire per continuare a guardare tutti dall'alto. Leggi i commenti I commenti dei lettori 
PARIGI - La tradizionale suspence che ogni anno accompagna l'attesa per il percorso del Tour de France rischia seriamente di venire compromessa. Gli organizzatori della Aso, società che organizza l'evento hanno pubblicato per sbaglio la tappe dell'edizione 2012 sul sito ufficiale della corsa. Quasi immediata la rimozione, ma pochi minuti sono bastati a molti siti per 'catturare' ogni dettaglio della corsa, che sarà presentata ufficialmente solo il 18 ottobre. La Amaury Sports Organisation non ha confermato nè smentito l'autenticità delle informazioni: "L'unica persona che potrebbe commentare è Christian Prudhomme", si è limitato a dire Claude Rasch della Aso al magazine 'Cyclingnews'. Il Tour scatterà come previsto il 30 giugno con un prologo di 6,1 km a Liegi. Il percorso dell'edizione 2012, stando alle involontarie anticipazioni degli organizzatori, si baserà su 20 tappe, fra cui 4 di montagna (11, 12, 16 e 17 luglio) e due crono individuali (9 e 21 luglio). Due i giorni di riposo (10 e 17 luglio) prima della tradizionale passerella finale ai Campi Elisi di Parigi del 22 luglio. Questo, stando alle anticipazioni, il possibile percorso del Tour de France 2012: 30 giugno - prologo - Liegi (km 6,1); 1 luglio - 1/a tappa - Liegi-Seraing (km 198); 2 luglio - 2/a tappa - Visè-Tournai (km 207); 3 luglio - 3/a tappa - Orchies-Boulogne sur Mer (km 197); 4 luglio - 4/a tappa - Abbeville-Rouen (km 214); 5 luglio - 5/a tappa - Rouen-Saint Quentin (km 197); 6 luglio - 6/a tappa - Epernay-Metz (km 210); 7 luglio - 7/a tappa - Tomblaine-La Planche des Belles Filles (km 199); 8 luglio - 8/a tappa - Belfort-Porrentruy (km 154); 9 luglio - 9/a tappa - Arc et Senans-Besancon - (km 38 - crono); 11 luglio - 10/a tappa - Macon-Bellegarde sur Valserine (km 194); 12 luglio - 11/a tappa - Albertville-La Toussuire Les Sybelles (km 140 - montagna); 13 luglio - 12/a tappa -Saint Jean de Maurienne-Annonay Davezieux (km 220 - montagna); 14 luglio - 13/a tappa - Saint Paul Trois Chateaux-Le Cap d'Agde (km 215); 15 luglio - 14/a tappa - Limoux-Foix (km 192); 16 luglio - 15/a tappa - Samatan-Pau (km 160); 18 luglio - 16/a tappa - Pau-Bafìgneres de Luchon (km 197 - montagna); 19 luglio - 17/a tappa -Bagneres de Luchon-Peyragudes (km 144 - montagna); 20 luglio - 18/a tappa - Blagnac-Brive la Gaillarde (km 215); 21 luglio - 19/a tappa - Bonneval-Chartres (km 52 - crono); 22 luglio - 20/a tappa - Rambouillet-Paris Champs Elysèes (0km 130). Leggi i commenti I commenti dei lettori 
MILANO - Le pratiche scorrette sulle carriere in Bpm non sono materia dei giorni nostri. Risalgono indietro nel tempo. Prova ne è un'ispezione della Banca d'Italia del 2001 che già allora contestava i "significativi incrementi retributivi" presi a monte tra il presidente Paolo Bassi "in carenza di poteri" a favore di 34 dirigenti della banca per complessivi 2,35 miliardi lire annui, oltre a favorevoli trattamenti di liquidazione a favore di 23 dirigenti. Uno di questi fu particolarmente contestato, quello a favore di Giovanni Bianchini , alle dipendenze della Bpm dal 1963 fino al 7 novembre 2000 con diversi ruoli, da vice direttore del personale a direttore commerciale. Bassi l'8 novembre 2000 viene incaricato dal cda di trattare l'uscita di Bianchini poi nel comitato esecutivo del 10 aprile 2001 si ricorda di aver già firmato un accordo in tal senso il 7 novembre precedente. Accordo che prevedeva un Tfr il cui costo complessivo per la banca ammontava a 2,63 miliardi di cui 1,57 miliardi a "titolo transattivo generale" non meglio precisato. L'unico consigliere che ebbe il coraggio di contestare quell'accordo fu Marco Vitale che nella riunione del comitato esecutivo del 29 maggio 2001 ha fatto mettere  a verbale: "Giudico la transazione in parola immotivata e ingiustificata". L'episodio assume un significato anche oggi, a dieci anni di distanza, poichè Giovanni Bianchini figura nella lista che gli Amici hanno depositato per la nomina del futuro Consiglio di sorveglianza della Bpm che uscirà dall'assemblea del 22 ottobre. 
Più 30% di presenze, 220mila visitatori in dieci giorni. La XXVII Biennale Internazionale dell’Antiquariato di  Firenze, che si è tenuta a Palazzo Corsini dal primo al nove ottobre, ha chiuso  con numeri molto buoni per gli organizzatori. "Sono stati molto seguiti anche gli eventi collaterali legati alla  mostra: la consegna del  premio Lorenzo d’Oro a Piero Angela, per la sua  straordinaria attività divulgativa e culturale, il premio per la miglior  pittura, sostenuto dalla Banca di Cambiano, assegnato alla Galleria  Napolinobilissima per l’olio su tavola Predica di San Domenico di Dirk Hendricksz, il premio per la miglior scultura, sostenuto da  Etro, conferito a Lisa de Carlo per la formella in marmo raffigurante la Madonna col bambino in trono e santi e il donatore Pier Mario Brancadori da Fermo podestà di Firenze di Luca Della Robbia", spiegano dall'organizzazione. La novità di questa edizione è stata  il premio per il migliore stand, sostenuto dalla Biennale, conferito a Maurizio  Canesso della Galerie Canesso  di Parigi. Giovanni Pratesi, segretario generale della Biennale dal  2001, è molto soddisfatto: "Mai come quest'anno la mostra è stata  internazionale, con vendite effettuate a metà agli stranieri e per l'altra metà  a collezionisti italiani. Questo grazie alle attività di recupero di opere  d'arte italiane all'estero da parte degli antiquari italiani e anche soprattutto  grazie agli attestati di libera circolazione rilasciati in soli due giorni dagli  uffici Esportazione a Firenze e dalla Commissione Ministeriale venuta da  Roma". Pratesi ringrazia gli espositori, tutto il personale e le hostess, e soprattutto la segreteria della  Biennale, che collabora con lui da molti anni, con in testa Giuseppe Vito, Katia  Mannini, Laura e Agostino Barlacchi. 
ROMA - È cauto ma già critico l'approccio di Maurizio Beretta nei confronti della normativa per gli stadi che ha ricevuto il via libera dalla Commissione Cultura della Camera. La legge - dice in buona sostanza il presidente della Lega - , sta per vedere la luce ma le società devono essere messe nelle condizioni di realizzare e gestire gli impianti che saranno di proprietà senza perdite. Ci vogliono tempi brevi per concessioni e permessi e nessuna richiesta di ulteriori contributi. "NIENTE  SOLDI" - "Non è pensabile di utilizzare una legge per chiedere soldi a vario titolo alle società per destinazioni 'esoteriche'  -  dice il presidente della 'Confindustria del calcio  -  va detto, però, che non abbiamo un testo sul quale esprimere un giudizio compiuto, quindi non c'è una posizione della Lega". BERETTA: "ASPETTIAMO IL TESTO" - "I punti fermi su cui la Lega chiede una legge credibile sono fondamentalmente 3-4  -  spiega Beretta - serve un meccanismo che assicuri la sostenibilità dell'investimento, quindi servono compensazioni correlate visto che non verrà speso denaro pubblico. C'è bisogno di procedure certe, con un confronto senza divieti pre-esistenti. Vogliamo una legge che non costi nulla al contribuente, si può pensare di fare una legge senza sostegno diretto di denaro pubblico, senza per questo chiedere soldi alle società. Qualche elemento ci induce ad essere cauti. Il testo licenziato dal Senato con un lavoro di altissima qualità era considerato da noi e da tutti equilibrato e molto positivo. Ora, vediamo nel merito quanto ci si discosta da quell'impianto". ABETE: "ORA SI FACCIA IN FRETTA" - Senza esprimersi sui contenuti ma forzando sui tempi, il presidente della Federcalcio, Giancarlo Abete, invita il parlamento a varare presto il provvedimento sugli stadi, senza attendere che si trovi un accordo sulla normativa riguardante i diritti televisivi: "Il disegno di legge sugli stadi va avanti senza la questione legata alla distribuzione dei diritti televisivi  -  dice Abete - speriamo che ora l'iter acceleri, visto che la legge è stata depotenziata dalla questione dei diritti che aveva creato diversi problemi. Crimi ci ha trasferito il passaggio in commissione della legge sugli stadi mentre rimane sul tappeto la questione legata ai diritti tv. Adesso, oltre ad accelerare l'iter della legge, bisognerà fare lo stesso con la costituzione della Fondazione che dovrà finalmente provvedere alla distribuzione di quel famoso 6% legato ai diritti televisivi. Bisogna fare in fretta, con la crisi che c'è è urgente redistribuire alle Leghe i pregressi maturati". Leggi i commenti I commenti dei lettori 
