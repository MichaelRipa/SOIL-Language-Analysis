MODENA - Una spettacolare Modena supera l'Itas Diatec Trentino 3-1 (25-21, 25-19, 22-25, 25-23) in gara quattro delle semifinali playoff. Gli emiliani costringono la capolista della regular season a contendersi l'accesso alla finale scudetto di Roma nell'ultima sfida in programma domenica alle ore 18 nel palazzetto di Trento. Modena vince un match da brividi e ad alta tensione agonistica trascinata dagli oltre cinquemila tifosi che hanno riempito il Palazzo dello sport e con un buona partita da parte di tutta la squadra. Nel complesso spicca qualche individualità con il solito monumentale Dennis autore di 33 punti, sostenuto da Kooy 14 punti e dai due centrali Larry Creus (12 punti) e Kooistra (11 punti). Ma a turno è il gruppo a costruire il successo grazie alle intuizioni del palleggiatore Bruno e a un servizio efficace. Trento, invece, gioca due partite. La prima che lascia due set agli avversari con una serata storta in difesa e poca aggressività al servizio. Poi a metà del secondo set comincia un'altra sfida e si rivedono i campioni trentini, soprattutto Juantorena (15 punti) e Kaziyski (21 punti). Nella parte finale in evidenza Sala con un paio di muri e primi tempi che gli fruttano 12 punti personali. Purtroppo per il sestetto guidato da Stoytchev c'è troppa discontinuità, i padroni di casa non perdono del tutto la bussola e trovano la forza di reagire e chiudere la gara in fretta. Modena è subito concreta, gioca un gran primo set trascinata dallo schiacciatore Kooy fondamentale sia in attacco che difesa. Per dare fiducia a tutto il gruppo il regista Bruno comincia subito a fornire palloni preziosi al centro per giocare i primi tempi. Il brasiliano si affida pure a Dennis e Kooy. Dall'altra parte Kaziyski tiene a galla Trento. La fuga decisiva per Modena arriva da un paio di servizi ben piazzati del mancino italo-cubano e dall'olandese. In attacco buone percentuali per entrambe le squadre con il 61 per cento degli emiliani e 56 di Trento. Addirittura la ricezione è quasi in parità con 67 per cento dei padroni di casa e 68 dell'Itas Diatec. Ma la vera differenza è nel servizio con tre battute vincenti per Modena e nessuna per gli specialisti trentini. Il finale è 25-21. Anche il secondo set comincia con una serie importante al servizio di Dennis. Ma tutta Modena è incontenibile alla battuta, a turno Kooistra e Larry Creus scavano il solco. Nel palazzetto di casa la formazione emiliana si trasforma, ogni soluzione offensiva viene capitalizzata e Trento va in difficoltà complice una serata storta in difesa. Il punteggio conclusivo della frazione è tutto a favore di Modena 25-19. Il terzo parziale mette in mostra due fasi. La prima lancia Modena avanti galvanizzata dal vantaggio e aiutata dal solito servizio. Ma Trento reagisce da grande squadra e grazie al duo Juantorena-Kazyiski riparte. La vera rinascita degli ospiti parte, però, dalla difesa: più attenta ed equilibrata. Il secondo passaggio decisivo è la costruzione delle azioni con maggiore pazienza e senza forzare. A spaccare il parziale, poi, ci pensa un turno al servizio di Juantorena. Nonostante la replica di Larry Creus, i campioni del mondo e d'Europa rientrano in partita vincendo 25-22. In attacco entrambe i sestetti viaggiano al 51 per cento. Il quarto set si apre con un testa a testa tra le due squadre e con Modena che non vuole pensare al vantaggio sprecato nella terza fase. E come succede spesso in questa gara quattro Casoli e compagni tentano la fuga. Trento rientra in partita e si vedono azioni da manuale di pallavolo. Entrambe le squadre tengono bene il campo e la differenza è davvero minima. Trento passa avanti con Kaziyski al servizio, Modena rimonta e chiude la partita 25-23. Intanto sono state diramate le convocazioni azzurre per la World league che inizia a fine mese. Il neo ct Berruto ha scelto Cester, Kovar, Colaci, Bari, De Togni, Barone, Lasko, Maruotti, Zaytsev, Falaschi, Savani, Buti, Travica, Patriarca, Birarelli, Baranowicz, Della Lunga, Sabbi, De Pandis, Rosso. Il programma delle semifinali gara cinque Domenica ore 18 Bre Banca Cuneo-Lube Macerata (2-2, diretta RaiSport 2), Itas Diatec Trentino-Casa Modena (2-2). CASA MODENA - ITAS DIATEC TRENTINO 3-1 (25-21, 25-19, 22-25, 25-23) Casa Modena: Manià (L), Ciabattini, Kooistra 11, Mossa De Rezende 3, Dennis 33, Kooy 14, Creus Larry 12, Casoli 5, Piscopo. Non entrati Fabroni, Casadei, Diaz, Bigarelli. All. Bagnoli. Itas Diatec Trentino: Kaziyski 21, Leonardi, Birarelli 8, Della Lunga, Juantorena 15, Zygadlo, Vieira De Oliveira 2, Sala 12, Sokolov 3, Colaci (L), Stokr 11, Bari (L). Non entrati Garcia Pires Ribeiro. All. Stoytchev. Arbitri: Santi, Saltalippi. Note - Spettatori 5500, incasso 51000, durata set: 28', 29', 31', 33'; tot: 121'. (A breve il servizio completo) Leggi i commenti I commenti dei lettori 
DA sei giorni nessuno aveva più sue notizie. Era letteralmente scomparsa. Inghiottita nel nulla. L'ultima volta era stata avvistata all'aeroporto di Damasco dove era giunta per coprire la rivolta esplosa in Siria e drammaticamente repressa con oltre 300 morti. Solo questo pomeriggio, dopo una martellante campagna portata avanti dal suo giornale, le autorità siriane hanno ammesso di averla arrestata e di tenerla sotto custodia. Un vero abuso. FOTO Il regime spara sui manifestanti VIDEO Il massacro del "venerdì della collera" Dorothy Parvaz, 39 anni, inviata del canale satellitare al Jazeera, edizione inglese, munita di cittadinanza americana, canadese e iraniana, è una brillante collega che abbiamo incontrato più volte sui servizi. L'ultima, in occasione del terremoto e dello tsunami che hanno sconvolto il Giappone due mesi fa. Era giunta all'aeroporto di Damasco venerdì 29 aprile ma da quel momento si erano perse le sue tracce. Nessuno era stato in grado di capire dove fosse finita. La redazione della tv l'aveva ripetutamente cercata, anche attraverso diverse ambasciate presenti in Siria. Ma le autorità siriane si erano rifiutate di fornire una riposta, negando che fosse nelle loro mani. Solo ieri, dopo una incessante campagna in tutto il mondo portata avanti dagli amici e dai colleghi di al Jazeera, Damasco è stata costretta ad ammettere che è stata arrestata. I funzionari del ministero dell'Interno siriano non spiegano di cosa sia accusata Dorothy Parvaz. Il pesantissimo clima che si respira in questi giorni nel Paese mediorientale non induce all'ottimismo. Tutti i giornalisti stranieri sono stati invitati a lasciare il Paese e vengono rifiutate le richieste per un visto d'ingresso. "Siamo preoccupati - spiegano alla sede della tv in Qatar - per la sua sicurezza e le sue condizioni. Deve essere immediatamente rilasciata". Migliaia di mail e di twit da giorni invadono la Rete e il sito dell'edizione inglese di al Jazeera. Un appello per la sua liberazione è stato lanciato sul web dal suo fidanzato preoccupato per le sorti della giornalista. Scrivono da ogni angolo del Pianeta. Parole e frasi di condanna per una detenzione illegale e illegittima. Approdata alla tv qatariota nel 2010, Dorothy ha lavorato come editorialista al Seattle Post-Intelligencer . Esperta di questioni mediorientali, era andata a Damasco per raggiungere l'epicentro delle protesta che da due settimane sta mettendo a dura prova il regime. Ma non ha fratto in tempo a uscire dall'aeroporto, è stata presa in consegna dagli uomini dei servizi e portata in qualche luogo segreto di detenzione. Da quel momento è scomparsa e nessuno ha potuto incontrarla. 
Ma quanto vale l’affidamento del voucher del “bonus bebè” di Roberto Cota? Meno di ventimila euro, come sostiene la Regione che ha deciso un affidamento diretto senza bandire una gara, oppure molto di più, come sostiene l’azienda concorrente che ha ripetutamente chiesto chiarimenti al direttore regionale della sanità Paolo Monferino? La prova che l’appalto supera in realtà i 400 mila euro si troverebbe in una mail inviata a gennaio dalla Edenred all’Associazione Farmacie piemontesi: "Non sarà richiesta alcuna partecipazione economica alla rete, ma il contratto che verrà inviato ai titolari di farmacia che aderiranno, presenterà la commissione standard del 5%»". La Edenred srl è l’azienda che ha avuto dalla Regione l’affidamento diretto per il bonus, ex Accor Services, vicina alla Compagnia delle Opere, sempre più presente sul mercato lombardo e da alcuni mesi affidataria anche dei buoni pasti della Regione Piemonte. «Il valore dell’appalto non può essere quindi considerato inferiore al tetto di 20mila euro sotto il quale un ente pubblico può decidere di non bandire una gara regolare, ma varrebbe in realtà una cifra assai più alta, attorno ai 400 mila euro se si calcola che la somma complessiva stanziata dalla Regione è di 7 milioni e mezzo di euro», spiega il consigliere dell’Italia dei Valori Andrea Buquicchio. Dopo le prime denunce dei mesi scorsi, Buquicchio torna ad insistere che l’affidamento sia annullato e si proceda ad un bando di gara: "Mi auguro che sia la Regione adesso ad autotutelarsi presentando un esposto alla Corte dei Conti o alla Procura". Il 18 aprile, era stata la “Qui!Group” di Genova, azienda concorrente di Edenred, ad inviare una raccomandata al direttore regionale della sanità Paolo Monferino, inviata per conoscenza anche all’Autorità per la vigilanza sui contratti pubblici, alla Commissione europea, all’Autorità garante della concorrenza e del mercato e alla Corte dei Conti. La mail in cui la Edenred ammette la richiesta di una commissione è inserita come allegato all’interno della documentazione che la Regione (il 10 marzo) ha chiesto ad Edenred di produrre in risposta alla segnalazione della Qui! Group. "Dai documenti presentati  scrivono gli avvocati dell’azienda genovese  risulta che Edenred ha prospettato una non corretta rappresentazione dei fatti relativi all’affidamento, così da indurre in errore i funzionari della Regione. I quali hanno provveduto ad un affidamento diretto che non sarebbe stato ammissibile ove fossero state esposte le reali condizioni della fornitura". E tali circostanze, chiude la lettera "possono assumere rilevanza penale in danno della Regione". 
LONDRA - Se vi capitasse di incontrare per strada Angus Young avreste qualche difficoltà a riconoscerlo. Non perché sia particolarmente cambiato (certo gli anni sono passati anche per lui, i capelli sono diventati più radi, qualche ruga che prima non c'era gli solca il viso, ma gli occhi azzurri brillano ancora di giovanile entusiasmo), ma perché fuori dalla scena il leggendario chitarrista degli Ac/Dc non è così selvaggio e fuori controllo, anzi, la cortesia e il garbo con cui ci accoglie sono distantissime dallo "school boy" elettrico che mette in scena con la sua band. Prendete, ad esempio, il nuovo dvd della band, Live at River Plate , che esce martedi prossimo: tutto quello che ci troverete è rigorosamente hard rock, quelli che vedrete in scena sono cinque signori che hanno votato la loro vita alla causa e non l'hanno mai tradita e davanti a tutti c'è lui, Angus Young, con la sua chitarra elettrica a tracolla, i pantaloni corti, la divisa scolastica e l'aria di uno che nonostante abbia superato da qualche tempo la cinquantina non ha alcuna voglia di calmarsi, di smettere di suonare a tutto volume, di staccare la spina e piantarla con il rock'n'roll. "E perché mai dovrei farlo?", dice ridendo, "tante, troppe volte hanno detto che il rock era morto. Mi ricordo un importante discografico che negli anni Settanta ci disse che potevamo anche piantarla di andare in giro, che il suono delle chitarre era finito e che da quel momento in poi il suono era solo quello delle tastiere e del progressive. Beh, le tastiere e il progressive sono passati, noi siamo ancora qui". Brian Johnson, il cantante della band, seduto accanto a Young nel lussuoso albergo di Mayfair a Londra dove li incontriamo, annuisce. E aggiunge: "Ci sono poche band che possono dire di aver ottenuto quello che abbiamo ottenuto noi. E non parlo di successo, anche se importante. Parlo del rapporto con la gente, con un pubblico che ci segue e ci ama, che viene ai nostri concerti e ne esce soddisfatto e felice. E parlo dell'amicizia che ci lega. Noi siamo davvero una band, suoniamo insieme, pensiamo insieme, sentiamo insieme tutto quello che facciamo. E questo ci rende diversi dagli altri". Diversi gli Ac/Dc lo sono davvero. Non foss'altro che per la potenza, inaudita, della loro musica. No, non stiamo parlando di volume, di elettricità, quella è roba da metallari o da chi cerca di coprire con i watt il vuoto delle emozioni. No, parliamo di forza, di passione, di energia, quella che li ha spinti a iniziare negli anni Settanta e che li tiene vivi ancora oggi, quella che li ha portati a realizzare decine di dischi di successo e a creare un suono inconfondibile. "E' hard rock e basta", dice Young, "musica diretta, immediata, potente, figlia del rock'n'roll. Quando abbiamo cominciato noi, alla metà degli anni Settanta, il mainstream pop era fatto di canzoni dolci, di chitarre acustiche, di ballate. Noi sentivamo che mancava qualche cosa, che i ragazzi volevano qualcos'altro, che non c'era solo la voglia di ballare al lume di candela ma anche si saltare per aria, di avere attorno dell'energia. C'era bisogno di un po' di buon hard rock. E lo abbiamo fatto. Del resto non pensa che ce ne sia bisogno ancora oggi?". Difficile dargli torto. "E' vero che molte cose sono cambiate", dice ancora Young, "le tecnologie sono diverse, il mondo è diverso, le nuove generazioni sono diverse. Ma i sentimenti, i desideri, sono gli stessi. E l'hard rock non è un genere, ma un feeling". A tessere le fila del "feeling" degli Ac/Dc, dalle origini a oggi sono i due fratelli Malcolm e Angus Young, che dall'Australia si sono mossi alla conquista del mondo con le loro chitarre, affiancati oggi da Cliff William e Phil Rudd, e soprattutto dalla voce di Brian Johnson, alta, stridente, fortissima, "l'unica in grado di tenere testa al nostro suono", dice Young. "Io so strillare molto bene, per questo sono negli Ac/Dc", dice con ironia Johnson, con il suo immancabile cappello in testa, "no, non sto scherzando. Altri cantanti hanno grandi capacità tecniche, io non ho tempo per essere tecnico, io devo stare dentro al suono della band e devo tirare fuori tutta l'energia e la passione che ho. E questo mi fa essere in sintonia con loro. Il mio timbro vocale è particolare, ma è parte integrante del suono degli Ac/Dc, non potrei cantare in un altro modo, non andrebbe bene". Johnson è inglese ma anche italiano (la madre Ester De Luca è di Frascati, in provincia di Roma) e lui ama molto venire in Italia e ritrovare i parenti: "Vengo spesso, a giugno tornerò di nuovo con la mia famiglia. Mi piace molto l'Italia e ho un legame con le mie radici che mi piace coltivare". "Il pubblico italiano ci ha sempre accolto con grande entusiasmo", aggiunge Young, "e non c'è dubbio che torneremo anche con il prossimo tour a esibirci nel vostro paese". I fan li attendono con ansia, così come hanno fatto per il tour testimoniato dal nuovo dvd. Era il tour che seguiva la pubblicazione di Black Ice, un disco realizzato dopo otto lunghissimi anni di silenzio discografico. E quando sono tornati tutto è ricominciato come prima. "Noi viviamo per fare musica", dice Young,"certo è ovviamente anche un lavoro, ma non è questa la motivazione principale. Non facciamo dischi perché 'dobbiamò farli ma quand abbiamo canzoni che ci convincono, quando sentiamo che siamo in grado di emozionare la gente che vuole ascoltarci. E poi se provassimo a fare finta, a non essere noi stessi, non ci riusciremmo nemmeno". Young è senza dubbio uno dei chitarristi più amati della storia del rock. E da rocker continua a vivere. Ma non è una star, non ha mai avuto atteggiamenti da divo, non ne ha nemmeno il fisico. "Non mi interessa, a me piace suonare. Non ho nemmeno l'immagine di un chitarrista rock. Se chiedono a qualcuno com'è un chitarrista rock è difficile che rispondano che è uno che suona una Gibson vestito con la divisa della scuola come me. Alle volte prima dei concerti faccio un giro tra il pubblico, è difficilissimo che mi riconoscano quando non ho gli abiti da scolaretto". Già, la divisa scolastica è il suo marchio di fabbrica, il suo modo di rappresentare l'eterna giovinezza, la sua e quella del rock, che non vuole crescere e uscire dall'adolescenza. "L'idea della divisa non è stata mia, però", racconta, "ma di mia sorella. Mi vedeva sempre arrivare a casa da scuola e correre a prendere la chitarra, non mi cambiavo e uscivo subito. O michiudevo nella mia stanza e iniziavo a suonare. E' lei che mi ha suggerito di andare in scena vestito cosi, e io ho sempre pensato che fosse una grande idea". La divisa da scolaro la indossa solo quando è in scena, chissà se potrebbe vivere senza la sua chitarra."No", risponde sicuro. "Ho molte chitarre ma ne suono solo una, sempre la stessa, non l'ho mai cambiata, ho con lei un rapporto strettissimo, davvero. La controllo, so sempre dov'è, la curo. E per essere sicuro di non perderla l'ho sempre messa sotto il mio letto nella mia cameretta. Quando mi sono sposato mia moglie mi ha chiesto, "la chitarra dove va?" e io le ho risposto, "sotto il nostro letto, ovviamente". Ed è ancora li". 
ROMA - "Quando gli Stati uniti dicono che non dimenticheranno, non lo dicono per dire". Barack Obama depone i fiori e scandisce bene la parole durante la sua visita a "Ground zero" e alla caserma dei pompieri di Manhattan che intervennero per primi dopo gli attacchi dell'11 settembre del 2001, perdendo nelle operazioni 15 uomini. Una visita fortemente simbolica che arriva dopo l'uccisione in Pakistan di Osama bin Laden . Poi tocca ai familiari delle quasi tremila vittime dell'11 settembre. Il presidente li incontra e rivendica la scelte fatte: "Aver rispettato l'impegno a fare giustizia è qualcosa che trascende la politica e i partiti: non importa quale amministrazione sia in carica, non importa chi governi". E domani il presidente incontrerà l'unità "six" dei Navy Seals. Proprio quella che ha eliminato bin Laden in Pakistan . OBAMA A GROUND ZERO Foto / Video L'Onu chiede spiegazioni. Le Nazioni Unite, intanto vogliono vederci chiaro sul blitz del primo maggio. Navi Pillay, alto commissario Onu per i diritti umani, chiede la "completa diffusione dei fatti precisi" sull'operazione con cui gli Stati Uniti hanno ucciso il leader di Al Qaeda: "Credo che non solo il mio ufficio ma tutto il mondo abbia il diritto di sapere cosa è successo. Le Nazioni Unite condannano il terrorismo, ma ci sono delle regole elementari che devono essere rispettate anche nella conduzione di operazioni di antiterrorismo. Queste devono avvenire nel rispetto delle leggi internazionali, che non autorizzano la tortura nè le esecuzioni extragiudiziali". La replica Usa . Il ministro della Giustizia Usa, Eric Holder, però, è netto. Dopo aver definito il blitz dei Navy Seals "legale, legittimo e adeguato", ribadisce che "nulla indicava che Bin Laden intendesse arrendersi", per cui "la sua uccisione è stato un atto nazionale di legittima difesa". "Se si fosse arreso, o avesse tentato di arrendersi - aggiunge Holder - penso che lo avremmo ovviamente accettato, ma non c'era nessuna indicazione in base alla quale intendesse farlo. Per tali ragioni, la sua uccisione è stata appropriata". Stesso concetto ribadito da Hillary Clinton, oggi a Roma, che ha definito l'azione americana che ha portato all'uccisione dello sceicco del terrore, "professionale, senza alcun errore". Il blitz. Quando i Navy Seals hanno fatto irruzione al terzo piano della casa-rifugio di Abbottabad, Bin Laden aveva un fucile AK-47 e una pistola Makarov accanto a sé. Lo riporta il New York Times , confermando le dichiarazioni della commissione del Senato e citando fonti del Pentagono. Il figlio di Bin Laden, Khalid Hamzan, è stato ucciso sulle scale, i Navy Seals hanno aperto il fuoco quando ha cercato di lanciarsi contro di loro. Il commando è quindi entrato nella stanza in cui si trovavano Bin Laden e una donna (che si ritiene sia sua moglie, anche se le fonti non lo hanno confermato). I Navy Seals hanno aperto il fuoco: due colpi devastanti. Poi i soldati portato via 100 "chiavette" usb, centinaia di dvd e dischi di computer, 10 hard drives per computer e 5 computer, oltre a una quantità di materiale cartaceo. LE IMMAGINI DELLE VITTIME DEL BLITZ La pista della faida interna. Una faida di potere interna ad Al Qaeda tra Bin Laden e il suo vice, Ayman al-Zawahiri, avrebbe guidato le truppe americane al covo di Abbottabad. Almeno a quanto scrive il quotidiano saudita, Al Watan , citando "una fonte regionale interna". Secondo il giornale, tra lo sceicco del terrore e il medico egiziano c'erano delle divergenze e il corriere che ha guidato gli americani da Bin Laden era al servizio di Zawahiri. Secondo questa ricostruzione, il corriere era di nazionalità pakistana e non kuwaitiana, come era trapelato, e sapeva di essere pedinato dagli americani, ma lo avrebbe tenuto nascosto. Secondo il quotidiano, è stata proprio la fazione di Zawahiri a persuadere Bin Laden a lasciare le aree tribali lungo il confine afghano e a rifugiarsi ad Abbottabad. Tensione Usa-Pakistan. Intanto, restano tesi i rapporti tra Washinton e Islamabad. L'esercito del Pakistan ha minacciato, in un comunicato, di rivedere il livello della sua cooperazione con gli Stati Uniti sia in campo militare che nell'ambito dei servizi di informazione in caso di nuovi raid americani. 
Circa 14,7 milioni di euro di utili e 51 mln di investimenti: questi i numeri 2010 di Publiacqua, il cui bilancio è stato presentato oggi a Firenze dal presidente Erasmo D'Angelis. "Il 2010 per Publiacqua è stato un anno record", ha affermato, ricordando anche le centinaia di cantieri aperti nei quali hanno lavorato i 666 dipendenti dell'azienda e i cinquemila lavoratori dell'indotto. La bolletta 2010 della famiglia media è stata di 240 euro più Iva. Un terzo degli utili sarà destinato a nuovi investimenti: sia per il rinnovo della rete idrica, perchè "a Firenze - ha spiegato D'Angelis - i tubi da cambiare risalgono prevalentemente agli anni '50 e '60, ma alcuni sono stati posati ai tempi di Firenze Capitale e della Belle Epoque", sia per la depurazione, che "negli anni a venire sarà la nostra grande emergenza, investiremo centinaia di milioni, dobbiamo correre per evitare il rischio che l'Unione europea dal 1 gennaio 2016 faccia multe anche ai nostri Comuni". Oggi il 25% dell'utenza, nelle province di Firenze, Prato, Pistoia e Arezzo, non è collegata alla depurazione: entro il 2012, afferma l'azienda, saranno collegati molti nuclei urbani sopra i duemila abitanti. Il 90% dei restanti utili sarà spalmato sui bilanci dei 49 Comuni azionisti diretti (Firenze riceverà 2 mln) e del Comune di Roma che è azionista di Acea a sua volta socia di Publiacqua. Le bollette non pagate, ha detto il presidente dell'azienda, "si sono molto ridotte: siamo all'1,5% circa, un risultato in media con gli altri servizi pubblici locali". La depurazione dell'Arno, ha aggiunto D'Angelis, "prosegue nei tempi previsti" con la posa dei primi metri di tubazione per collegare Firenze e Bagno a Ripoli al depuratore di San Colombano, mentre nei prossimi9 due mesi saranno installati 12 nuovi fontanelli, che andranno ad affiancarsi ai 30 esistenti. 
MILANO - Giornata al ribasso sui mercati internazionali, con una ridda di notizie non positive sul fronte macro economico, dalla produzione industriale in Germania nel mese di aprile, scesa a sorpresa del 4%, mentre gli operatori si aspettavano un rialzo dello 0,4%; alle richieste di sussidi di disoccupazione negli Usa, salite di 43mila unità a quota 474mila, livello più alto dall'estate scorsa, anche in questo caso peggiore delle attese degli analisti (che si aspettavano una flessione di 19mila). A fine giornata a Wall Street, il Dow Jones perderà l'1,1%, il Nasdaq lo 0,48%. Così, in Europa, Parigi ha perso lo 0,95%, Londra l'1,04%, mentre Francoforte ha chiuso praticamente in parità (+0,04%) e a Milano l'indice dei titoli a maggior capitalizzazione ha perso lo 0,8%. Anche le parole del presidente della Bce sui tassi di interesse - ragionevolmente fermi anche a giugno - sono state lette in maniera negativa per quanto riguarda le implicazioni sui titoli bancari. E infatti a Piazza Affari gli istituti di credito sono scesi nettamente: il Banco popolare ha perso l'1,44%, Bpm l'1,6%, Intesa Sanpaolo l'1,75%, Ubi l'1,42% e Unicredit l'1,79%. Non è andata bene nemmeno Mediaset (-2,3%) a causa del trimestre negativo della controllata Telecinco, che ha anche formulato previsioni negative per la raccolta pubblicitaria 2011. Tra i titoli industriali ha ceduto terreno Enel green Power, che ha perso il 2,15% insieme a Saipem (-2,22%) e all'Eni (-0,63%) nel giorno della nomina del nuovo presidente Giuseppe Recchi. Il titolo del cane a sei zampe ha risentito del taglio del rating da parte di Fitch, che lo ha abbassato da 'Aa-' ad 'A+'. In netto calo pure Autogrill, che ha lasciato sul terreno l'1,14%; ancora ben impostata invece Pirelli (+1,55%). Tra i pochi titoli positivi anche la galassia Fiat, con Exor che è cresciuta dello 0,54% e il titolo del Lingotto in rialzo dello 0,35% all'indomani della presentazione del piano di rifinanziamento del debito di Chrysler alle banche da parte dell'amministratore delegato Sergio Marchionne. 
Tragedia in contrada Rodi ad Altavilla Irpina. Angelina Cennerazzo, contadina   di 58 anni, è morta, azzannata dal suo cane. Secondo una prima ricostruzione  al vaglio dei carabinieri della Compagnia di Mirabella Eclano, la donna,  sposata e con un figlio, si stava recando in giardino per dare da mangiare  al cane, un meticcio di grossa taglia. A quel punto Angelina Cannerazzo  sarebbe stata azzannata e sbranata dall'animale. Sulla dinamica, però, al  momento ci sono molti dubbi. Solo l'autopsia potrà chiarire se la donna è  morta per dissanguamento, aggredita dall'animale - che da anni viveva con  loro - oppure se la  vittima si sia sentita male ed è scivolata, perdendo  poi i sensi: solo successivamente sarebbe stata sbranata dal cane. A  rinvenire la 58enne esanime è stato il marito al rientro a casa. Ma i   soccorsi sono stati inutili, la donna è morta poco dopo l'arrivo del  118. 
