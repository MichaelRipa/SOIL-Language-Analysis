TRENTO - L'Itas Diatec Trentino supera senza problemi 3-0 (25-15, 25-14, 25-18) Casa Modena nella prima partita di semifinale dei playoff. A Trento è bastata un'ora e dieci minuti di gioco per regolare le velleità degli emiliani. In campo si vedono solo i campioni del Mondo e d'Europa che sin dalle prime battute impongono il loro gioco: una miscela di grande servizio, muro granitico e attacco potente. Per Casa Modena è difficile fermare la macchina quasi perfetta costruita dall'allenatore Stoytchev, anche se all'esperto coach Bagnoli va dato il merito di averle provate davvero tutte. Per quanto visto sotto rete a imporre la legge sono Juantorena (10 punti), Kaziyski (12 punti), l'opposto Stokr, mvp con 15 punti con una percentuale del 74 per cento, e il centrale Birarelli (9 punti) guidati dalla sapiente regia di Raphael. Dall'altra parte qualche problema in più per l'altro palleggiatore brasiliano Bruno che prova ad azionare le sue bocche da fuoco ma riceve in cambio poco: Dennis gioca male, solo tre punti per l'opposto, e l'unico a provarci con continuità è Dick Kooy migliore dei suoi con otto palle schiacciate per terra. Per il futuro a Modena serve una maggiore qualità dal suo muro-difesa e più incisività nella battuta. PRIMO SET - Nel primo set Trento mostra subito i muscoli, oltre a un tasso tecnico di grande qualità. Gli uomini allenati da Stoytchev fanno tutto bene e costruiscono un primo vantaggio che costringe Modena a inseguire. Juantorena, Kaziyski e Stokr battono e schiacciano senza problemi, il muro degli emiliani vacilla. La perfetta regia di Raphael chiama in causa a turno l'enorme potenziale offensivo di Trento e lancia i campioni d'Europa alla conquista del parziale. Gli ospiti provano a reagire, ma la difesa rende la rimonta improbabile. Poi coach Bagnoli rischia pure Berezkho, infortunato e che non si è allenato. Il giocatore russo rimane in campo davvero poco e lascia la sfida perché sente dolore al ginocchio infortunato. Il set si chiude con un ace del "fenomeno" Juantorena 25-15. SECONDO SET - La qualità di Trento fa la differenza pure nel secondo set. L'Itas Diatec è una montagna troppo alta da scalare per i volenterosi emiliani. I numeri del successo dei padroni di casa sono il segnale della resa di Modena: Trento attacca al 60 per cento contro il 37 di Casa Modena. Nella ricezione la situazione non migliora con i canarini fermi al 40 per cento contro il 50 dei campioni del Mondo. E che dire della battuta: su quindici servizi sette finiscono fuori e otto nella mani dei padroni di casa. Il pesante passivo è inevitabile 25-14. TERZO SET - Nel terzo set Trento non rallenta e accelera subito grazie a un turno di battuta di Kaziyski. Durante questa frazione si vede una partita più equilibrata, nonostante la squadra di casa mantenga sempre un break di vantaggio. Nella seconda parte Modena non regge il confronto e i gialloblù di casa spezzano l'equilibrio e volano alla conquista di gara uno della semifinale con il punteggio 25-18. Infine per quanto riguarda  l'altra semifinale e la vicenda del palazzetto di Macerata inadatto, secondo la Lega, a ospitare gare di questo livello attesa per domani la decisione finale. La società presenterà agli organi competenti una documentazione che potrebbe consentire di giocare le gare contro Cuneo al PalaFontescodella. Il programma delle semifinali (gara due) . Mercoledì 27 ore 20.30 Lube Macerata-Bre Banca Cuneo (0-1). Giovedì 28 ore 20.30 Casa Modena-Itas Diatec Trentino (0-1, diretta RaiSport 1). ITAS DIATEC TRENTINO-CASA MODENA 3-0 25-15, 25-14, 25-18 ITAS DIATEC TRENTINO: Kaziyski 12, Leonardi, Birarelli 9, Della Lunga 1, Juantorena 10, Zygadlo, Vieira De Oliveira 2, Sala 4, Sokolov, Colaci (L), Stokr 15, Bari ((L)), Garcia Pires Ribeiro ne. Allenatore: Stoytchev. CASA MODENA: Manià (L), Fabroni, Kooistra 6, Mossa De Rezende 2, Dennis 3, Berezhko, Kooy 8, Casadei 1, Creus Larry 5, Casoli 5, Diaz 3, Piscopo 1, Ciabattini ne. Allenatore: Bagnoli. ARBITRI: Rapisarda, Puecher. NOTE: spettatori 3300, incasso 44000 euro. Durata set: 24', 21', 25' per un totale di un'ora e 10 minuti. Leggi i commenti I commenti dei lettori 
Nel mezzo delle feste di primavera, giovedì alla Camera, si inizia a votare il Documento di economia e Finanza del 2011. Lì dentro c'è lo spianamento della scuola pubblica italiana. Quattro miliardi e 561 milioni di tagli previsti ogni anno dal 2012 al 2014 (tabellone a pagina 37 del documento del Programma nazionale di riforme già approvato in Consiglio dei ministri). Tredici miliardi e 683 milioni succhiati via a un organismo in grave crisi di ossigeno a cui dal 2009 al 2011 ne sono stati portati via già otto miliardi e 13 milioni (con 87 mila cattedre annesse e 42 mila posti di personale amministrativo, tecnico, ausiliario). Tredici miliardi e 683 milioni più otto miliardi e 13: sono ventidue miliardi sottratti alla scuola pubblica italiana in una stagione di governo di centro-destra. Con numeri di questa entità si renderà così fragile e dissestata la nostra scuola pubblica da trasformarla in un istituto sostituibile. Con che cosa? Con la scuola privata italiana. Il Def di Giulio Tremonti, diventato cosa nota a "Ballarò" grazie a un colpo di teatro di Enrico Letta (il ministro Gelmini necessitava di un suggeritore alle spalle per riuscire a dire che quei tagli, meglio, "minori spese", erano già previsti dal 2008), attinge ancora una volta alla scuola perché sa che lì ci sono numeri grossi: se si taglia sulla scuola, è il ragionamento, vi è certezza di ritorno economico. Su 60 miliardi per il risanamento generale nei prossimi tre anni, tredici e sette vengono da lì. Tutti gli stati occidentali avanzati hanno affrontato la crisi economica mondiale non toccando tre strutture: la scuola, l'università, la ricerca. Barak Obama ha sottratto risorse, per dire, al ministero degli Interni americano, ma ha fatto crescere gli investimenti pubblici nei tre campi dei giovani e del futuro: scuola, università, ricerca. Da noi, si spiana. Altri documenti di governo che sottendono il Def tremontiano hanno detto qualcosa sul nostro futuro, qualcosa di angosciante: "Nei prossimi trent'anni ci sarà una riduzione strutturale della popolazione scolastica". Perché? Perché strutturale? Dobbiamo arrenderci al fatto che facciamo (e quindi faremo) meno figli? Ma non è forse che la gioventù strutturalmente precaria fa meno figli perché non ha idea di come potrebbe precariamente mantenerli? O forse la riduzione scolastica immaginata da Tremonti è figlia dell'idea che la gioventù precaria tornerà a fare lavori manuali, ben pagati peraltro, abbandonando un'utopia sessantottesca di accrescimento culturale e potenziamento della cittadinanza attraverso la scuola? Ancora, i migranti, che comunque hanno riportato la soglia della popolazione italiana intorno ai sessanta milioni, secondo questo governo non andranno nei prossimi trent'anni al liceo e all'università in Italia? Queste stime non tengono conto che negli ultimi anni la popolazione della scuola in verità è sempre cresciuta. Riassumendo. La quota del Pil oggi impegnata nell'istruzione, il 4,2 per cento, secondo il nuovo Def calerà al 3,7 per cento nel 2015 e al 3,4 nel 2060. Ovviamente, per consentire questo non ci sarà contratto per i maestri e i prof fino al 2013 e il blocco degli scatti d'anzianità resterà tale: 320 milioni in meno a bilancio del Miur per i "prof"  nel 2011, 640 in meno nel 2012 e 960 nel 2013. Prof più poveri per una scuola con meno alunni. Ci scrive Enrico Letta, in un sms: "La cosa più pesante è che dalle tabelle del documento governativo emerge come la riduzione da 246 milioni a 26 della quota riservata per il diritto allo studio sia confermata anche per i prossimi tre anni". Le dichiarazioni a raffica del ministro Gelmini  -  al termine del primo triennio di sacrifici  reinvestiremo in una scuola più snella e migliore con i risparmi realizzati  -  si sono rivelate bugie. Arrivano nuovi tagli, i più duri, perché portati su un organismo boccheggiante. Scrive la Rete 29 aprile, i ricercatori universitari precari che alla precarietà non si arrendono: "Quattordici miliardi di euro, a valori correnti, è quanto il Piano Marshall diede all'Italia dal 1948 al 1952". Il Piano Tremonti, all'Italia e al suo futuro, li toglie. 
Un centauro morto ad Empoli, tre bambini feriti nell'Aretino, un uomo morto affogato nella sua auto finita in acqua nell'area imbarchi del porto di Piombino (ma in questo caso si pensa ad un suicido). E' stato un lunedì di Pasqua di gran traffico, soprattutto sul finire della giornata, funestato dagli incidenti. Il motociclista è morto nel pomeriggio a Martignana, frazione di Montespertoli. A perdere la vita è stato Giovanni Nardoni, 53 anni, di Vinci: fatale per lui l'impatto frontale contro un'auto, avvenuto intorno alle 15.45. Sul posto l'automedica del 118 assieme a due ambulanze delle Pubbliche Assistenze di Castelfiorentino e della Misericordia di Empoli. I carabinieri della stazione di Montespertoli hanno rilevato il sinistro. Tre bambini sono invece rimasti coinvolti in un tamponamento ad Arezzo. I piccoli hanno riportato ferite lievi. Nell'incidente è rimasto più seriamente ferito un uomo di 61 anni. I tre piccoli erano a bordo di una delle vetture coinvolte: portati al pronto soccorso con 'codice giallo' sono stati medicati per alcune escoriazioni e dimessi. L'uomo, che era invece al volante dell'altra vettura, è stato portato con l'elicottero dell'elisoccorso all'ospedale di Siena. Infine un uomo è morto dopo essere precipitato in mare con la sua auto nel porto di Piombino. L'ipotesi più accreditata tra i soccorritori è che si sia trattato di un gesto volontario.L'incidente poco prima delle 20, quando la vettura ha superato le protezioni del molo al "dente nord' del porto, da dove avvengono gli imbarchi dei traghetti, ed è finita in mare. Inutili i soccorsi degli uomini della capitaneria di porto, dei vigili del fuoco, polizia e carabinieri, che hanno potuto solo recuperare il cadavere. 
Linea dura contro chi non porta il cane al guinzaglio. Il pugno di ferro della polizia municipale fa infuriare i proprietari, colpiti da una sanzione di 300 euro. L'ultimo intervento degli agenti, a parco Perotti nel giorno di Pasqua, non è andato giù a chi si era recato nell'area verde proprio per lasciare libero di scorrazzare il proprio cane. "Dove sono finite le campagne di sensibilizzazione contro l'abbandono degli animali?  -  si chiede A. T., un frequentatore abituale di parco Perotti  -  Noi proprietari di cani ci siamo "appropriati" di un angolino dove liberiamo i nostri amici per farli correre liberamente. Ciascuno di noi è controllore di tutto e di tutti, nel senso che siamo pronti a intervenire se il solito sporcaccione non raccoglie i bisogni del proprio cane, così come facciamo attenzione a non recare disturbo agli altri. Peccato, però, che il nostro sindaco abbia capito che è una fonte enorme di guadagno. Così, puntualmente arriva la polizia municipale, che inizia a elevare multe a raffica". A giudizio di A. T., sanzionato dagli agenti, questo avviene perché a Bari non c'è un'area attrezzata per i cani. Quindi, lasciarli scorrazzare liberamente diventa punibile in qualsiasi parte della città. Il colonnello Stefano Donati, comandante della polizia municipale, fa spallucce. Nega qualsiasi forma di accanimento contro chi frequenta parco Perotti, ma ammette che è in atto una vera e propria guerra. Non soltanto contro chi non porta al guinzaglio il proprio cane, ma anche contro chi non ne raccoglie le deiezioni. "Noi dobbiamo far rispettare la legge  -  dice Donati  -  I cani vanno tenuti sempre al guinzaglio perché un cane libero può sempre costituire un pericolo per la sicurezza stradale e per l'incolumità pubblica. Senza contare, che se si lascia scorrazzare un cane in un parco è difficile controllarne le deiezioni". Donati ammette che il numero delle contravvenzioni è cresciuto. La sanzione è fissa per tutti: 300 euro. Chi ne viene colpito può però presentare ricorso al Comune per cercare di essere ammesso al pagamento in misura ridotta. "I ricorsi  -  spiega il comandante della polizia municipale  -  vengono valutati in base alla gravità del fatto, alla pericolosità del soggetto, nel senso se sia o meno recidivo, e soprattutto alle condizioni economiche. È chiaro, infatti, che chi è più povero può aspirare legittimamente a vedersi ridotta la sanzione. Chi si lamenta per la multa, può legittimamente fare ricorso, ma anziché lamentarsi farebbe bene a tenere al guinzaglio il proprio cane, evitando di creare pericoli sia per chi circola in macchina sia per chi va a piedi". Rimane il problema dell'assenza in città di un'area attrezzata per i cani. "Non tocca alla polizia municipale affrontarlo e risolverlo  -  ribatte Donati  -  Serve un regolamento. A noi spetta tutelare l'igiene, il decoro urbano, oltre che la sicurezza dei cittadini, che è al primo posto". 
PARIGI - Cinque persone sono rimaste ferite - una in modo grave - in un incidente avvenuto oggi sulle montagne russe di Eurodisney, il parco di attrazioni alle porte di Parigi, ha riferito la radio France Bleu. "Un pezzo di fibra di vetro e di legno è caduta verso le 14:50 su un vagone nel quale avevano preso posto 25 persone", ferendo alla testa in modo grave un uomo di 38 anni, subito ricoverato in un ospedale parigino, ha riferito un portavoce del parco divertimenti parigino. Altre quattro persone sono rimaste ferite in modo lieve e sono state curate sul posto, indica la prefettura. L'incidente è avvenuto sul 'Train de la mine' (Treno della miniera), una delle attrazioni di Eurodisney. L'uomo ferito in modo grave non rischia la vita, ha aggiunto il portavoce di Eurodisney. E' stato trasferito all'ospedale parigino di Beaujon e. nell'incidente, ha riportato un "trauma cranico". I suoi familiari sono rimasti questa sera a Eurodisney, assistiti dal personale del parco, ha aggiunto il protavoce. Le altre persone rimaste ferite in modo lieve sono tornate poi a giocare nel parco. Per motivi di sicurezza il "train de la mine" è stato chiuso, secondo le normali procedure in caso di incidente. 
E' apparsa questa mattina nel quartiere Pigneto a Roma l'insegna 'Il lavoro rende liberi', uguale a quella situata all'ingresso del lager di Auschwitz che recita 'Arbeit macht frei'. Ma in questo caso la frase era in inglese: 'Work will make you free'. L'insegna, lunga quattro metri e con ciascuna lettera alta 30 centimetri, è stata realizzata nella stessa grafica e con lo stesso materiale di quella del campo di concentramento ed è stata posta sul ponticello pedonale che collega la Circonvallazione Casilina al quartiere Pigneto. Dopo l'intervento degli agenti della Digos, l'insegna è stata rimossa mentre sul ponticello è rimasto affisso uno striscione con la scritta "Basta morire uccisi dal lavoro e dall'indifferenza - Comitato no morti lavoro" con quattro stelle a cinque punte. La notizia dell'insegna si è diffusa rapidamente, soprattutto perché, fotografata da qualcuno - forse dagli stessi autori - è stata "postata" in internet e in pochi minuti è rimbalzata nel web. Sul ponte pedonale si sono radunate moltissime persone per commentare l'accaduto. Da molti l'iniziativa è stata giudicata una "geniale provocazione". Meno numerosi sono coloro che non hanno apprezzato. E' il caso di una attivista di Sel, che la ritiene una scritta di cattivo gusto. Un giovane artista del quartiere Pigneto sorridendo le dice che "sicuramente voleva essere uno scherzo. Hanno voluto paragonare le morti nei lager con quelle nei luoghi di lavoro". Ma nel quartiere Pigneto ci si chiede: è una provocazione razzista oppure si è davvero voluto porre l'accento sulle condizioni occupazionali e dei morti sui luoghi di lavoro? A dimostrare, secondo i presenti nella piazza principale del Pigneto, che l'insegna non era contro il 25 Aprile è il particolare che è stata composta in inglese, "la lingua delle multinazionali dove si lavora, si viene sfruttati, e si muore". Non è inoltre secondario il fatto che il quartiere sia da sempre una roccaforte di simpatizzanti e militanti di sinistra, oltre una delle aree della 'movida' della capitale. Nel quartiere nessuno appare visibilmente turbato e stamane in via Giovanni Brancaleone, tra un piatto di fave con il pecorino e uno di salumi assortiti, è stato festeggiato come ogni anno la ricorrenza del 25 Aprile. L'insegna ha provocato inevitabilmente una serie di dichiarazioni da destra e da sinistra di condanna contro il gesto. La governatrice Renata Polverini ha detto che è un "gesto odioso e gravissimo; mi auguro che i responsabili siano quanto prima individuati. Quell'insegna è un'offesa a quanti hanno vissuto l'orrore di Auschwitz". Per il sindaco di Roma, Gianni Alemanno, è "impressionante quello che è avvenuto. Che ci siano dei pazzi scellerati che mettono in atto questa provocazione così grave saldando una scritta che richiama quella del campo di Auschwitz, è una cosa infame". Uno dei leader del Pd, Dario Franceschini, parla, invece, di "una cosa disgustosa, uno sfregio ai deportati nei campi di sterminio". 
