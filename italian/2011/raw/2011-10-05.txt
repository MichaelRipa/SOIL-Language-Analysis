
I numeri sono questi: un investimento di 110 milioni di euro per una produzione di 60.000 vetture annue a regime nel 2017 con l'impegno di occupare 1.312 lavoratori entro il 2016. Questo il succo del piano della Dr Motor per la riconversione industriale dello stabilimento Fiat di Termini Imerese, che il Lingotto lascerà a fine anno. Un piano con "molti aspetti da approfondire", secondo i sindacati, che domani lo valuteranno assieme ai lavoratori. Intanto oggi, mentre il patron della Dr, Massimiliano Di Risio, illustrava il progetto ai sindacati, le tute blu della Fiat e dell'indotto di Termini Imerese hanno incrociato le braccia per il terzo giorno. E la Fiom si prepara a una mobilitazione di tutti i lavoratori del gruppo Fiat. "Non è più accettabile discutere stabilimento per stabilimento", afferma il segretario generale Maurizio Landini, che sollecita un tavolo complessivo sull'intero piano strategico di Fabbrica Italia. "Una discussione che Fiat continua a rifiutare per dividere i lavoratori", puntualizza il leader Fiom, annunciando la convocazione dell'assemblea nazionale dei delegati del gruppo Fiat per preparare tutte le iniziative possibili. Sulla vertenza Termini Imerese i nodi da sciogliere riguardano, principalmente, i lavoratori delle aziende dell'indotto, il capitolo ammortizzatori sociali e la quantificazione dei lavoratori pensionabili. Fim, Fiom, Uilm e Ugl, che domani riuniranno i lavoratori dello stabilimento siciliano per chiedere mandato a proseguire la trattativa, puntano ad avviare un ciclo di incontri: lunedì prossimo si tornerà al tavolo del ministero dello Sviluppo economico con Di Risio per condividere il punto di vista dei lavoratori e per avviare una no-stop di tavoli dedicati agli approfondimenti necessari sul piano dell'azienda molisana. I sindacati sollecitano anche un incontro con Fiat per chiarire in che condizioni lascia lo stabilimento, quanti sono i lavoratori che possono andare in pensione con i requisiti e cosa mette in campo il Lingotto per incentivare questa soluzione. Dal canto suo, Dr Motor venerdì incontrerà anche i lavoratori dell'indotto. 
BOLOGNA  - Valentino Rossi non trova pace, in questa sua prima, sfortunata, annata tinta di rosso. Il centauro di Tavullia ha riportato una frattura al mignolo della mano sinistra in occasione della caduta di domenica scorsa a Suzuka: a comunicarlo è la Ducati, che comunque rassicura i tifosi, annunciando che il 'Dottorè sarà regolarmente al via a Phillip Island, in Australia, tra due domeniche. "IN AUSTRALIA CI SARA'" - "La caduta nel Gp del Giappone di domenica scorsa non è stata priva di conseguenze per Valentino Rossi, al contrario di quello che un primo controllo aveva diagnosticato  -  si legge nel comunicato della casa di Borgo Panigale - visto l'intensificarsi del dolore e del gonfiore alla mano sinistra, infatti, il pilota italiano martedì scorso si è sottoposto ad una ulteriore radiografia, che ha evidenziato un'infrazione all'altezza dell'artrodesi della prima e della seconda falange (effettuata in conseguenza alla caduta di Assen nel 1995) del quinto dito della mano sinistra. Non è in dubbio la partecipazione di Valentino Rossi al Gran Premio d'Australia del prossimo 16 ottobre". HAYDEN CONTINUA I TEST - Prosegue, intanto, il lavoro di sviluppo sulla Desmosedici GP12, la moto che dovrà, negli intendimenti della Ducati, rimettere il nove volte iridato in condizione di competere con i migliori. Con Rossi ko, sarà Nicky Hayden ad usufruire dell'ultimo degli otto giorni di test a disposizione della Ducati per testare la moto per il 2012, sul tracciato spagnolo di Jerez de la Frontera. Leggi i commenti I commenti dei lettori 
Poveri ma belli. Il Bari senza stipendi vince a Crotone la terza gara di fila e sale al quinto posto e in piena zona play off. E se fosse l'inizio della favola della squadra che salva la società? Presto per dirlo, ma Torrente sta costruendo una squadra solida e piena di valori. Nessuno spicca, ma tutti fanno il proprio compito. I difensori anche qualcosa di più, visto che così come contro il Livorno Lamanna resta imbattuto e il gol partita lo segna Dos Santos, che emula il suo collega di reparto Borghese. Magari non è calcio champagne, ma di questi tempi c'è da brindare anche col vinello robusto offerto da Torrente. Il Bari è quello annunciato, con la conferma del modulo vincente con due mediani davanti alla difesa e con Ceppitelli e Polenta a rimpiazzare gli indisponibili Crescenzi e Garofalo. L'approccio alla gara è discreto, ma in fase offensiva l'unico a farsi notare è un Rivas in grande spolvero, che in assenza dei due terzini di fascia si incarica di portare il pallone dalla metà campo del Bari a quella del Crotone. L'argentino, ora che è tornato quello del primo Bari di Ventura, sembra essere quasi un intruso nella mediocrità della serie B. Peccato che da innamorato del pallone giochi più per se stesso che per la squadra. In ogni caso, il Bari dà nel complesso la sensazione di avere qualcosa in più rispetto ad un Crotone anche rimaneggiato, ma intorno al 20' rischia grosso quando su un rinvio Ceppitelli prima si fa scavalcare dal pallone, poi riesce a rimediare su Sansone. Lo stesso attaccante fa tremare Lamanna con un colpo di testa da distanza ravvicinata. La risposta del Bari è in un calcio di punizione di De Paula respinto da Belec, che poi si ripete su un sinistro di Bogliacino. Più nulla sino all'intervallo, ma alla ripresa del gioco Lamanna per poco non la combina grossa provando il dribbling su Djuric. Ma al 12' è il Bari a divorarsi un gol con De Paula che, splendidamente assistito da Marotta, non riesce a fare meglio che calciare sul portiere. La risposta del Crotone è in una punizione maligna di Cahill che fa trattenere il fiato a Lamanna. Il gol è nell'aria e al 17' scocca l'ora di Dos Santos: il difensore brasiliano, che da qualche minuto stava giocando in proiezione offensiva, approfitta di un assist involontario di Abruzzese e di testa beffa con una palombella morbida Belec. Dopo quello di Borghese, un'altra rete decisiva da un difensore centrale. Aspettando gli acuti degli attaccanti, i gol continuano ad arrivare da lontano. La reazione del Crotone, tra i fischi del pubblico calabrese, è impalpabile. Lamanna non rischia nulla e alla fine i biancorossi si stringono intorno a Torrente per festeggiare la terza di vittoria di fila e l'ingresso nella zona play off. Dopo la gara il Bari si è trasferito nella vicina Rende, dove resterà sino a domenica prossima quando affronterà sempre in Calabria la Reggina. Ieri, intanto, sono arrivati i primi effetti del mancato pagamento degli stipendi del secondo trimestre 2011: la Covisoc ha infatti deferito alla Commissione Disciplinare il Bari e l'amministratore unico Claudio Garzelli. 
ROMA -Sono serviti quattro scrutini, quando il quorum è sceso ai 3/5 dei componenti dell'Assemblea, ma alla fine Sergio Mattarella, pur se solo per un voto si scarto, ce l'ha fatta: alla terza votazione di seguito in una giornata (la quarta da ieri) l'ex ministro della Difesa è stato eletto giudice della Corte costituzionale dal Parlamento in seduta comune con 572 voti. L'elezione al 'fotofinish' di Mattarella è stata molto sofferta: il docente universitario palermitano non ha centrato l'obiettivo ieri, quando invece il Parlamento in seduta comune ha eletto il leghista Ettore Adalberto Albertoni membro laico del Csm.  L'elezione è stata raggiunta dopo tre votazioni di seguito che hanno tenuto inchiodati a Montecitorio per un'intera giornata deputati e senatori. Alle votazioni non hanno partecipato i parlamentari di Idv. ''I ruoli di garanzia di rango costituzionale sono strumenti essenziali per il funzionamento di una sana democrazia e non possono ridursi a semplici 'posti' da occupare'', hanno spiegato il leader Di Pietro ed i capigruppo alla Camera ed al Senato, Massimo Donadi e Felice Belisario descrivendo il loro atteggiamento come un ''no alla lottizzazione''. I radicali hanno votato, invece, un loro candidato alla Consulta. Dal Pdl in tanti puntano il dito sul Pd. ''È incredibile il boicottaggio che l'Idv sta facendo ai lavori parlamentari addirittura nei confronti di una personalità come il prof.Mattarella indicata dal Pd. È anche singolare il silenzio del Pd rispetto a questo grave comportamento'', dice Jole Santelli, del Pdl alla Camera. E il segretario dell'Udc Lorenzo Cesa parla di ''situazione di stallo grave e inspiegabile'', chiedendo ai democratici ''un sussulto di responsabilità. Ma loro non ci stanno. Il capogruppo Franceschini bolla come ''un'assoluta sciocchezza'' i 'rumor' che parlano di un ruolo di Luciano Violante, che pure raccoglie diversi voti. L'ex presidente della Camera vede salire i suoi consensi dagli 11 della prima votazione del mattino a 37 fino a 69 a quella finale, probabilmente raccogliendo voti anche nel Pdl. Ferma le polemiche sui ''franchi tiratori'' del Pd rispetto al candidato indicato dal partito il segretario Pierluigi Bersani. ''In queste vicende c'è sempre qualcuno che fa qualche giochino ...il candidato unanime del gruppo del Pd è e resta Mattarella, persona competente, autorevole e specchiata''. Il seggio alla Corte costituzionale era vacante dallo scorso 29 aprile, quando il giudice Ugo De Siervo ha completato il proprio mandato. Da allora si sono ripetute senza esito le votazioni del Parlamento in seduta comune. Una situazione che aveva destato non poca preoccupazione nel Quirinale, che ha esercitato la propria 'moral suasion' sulle forze politiche per superare l'impasse, evitando che i due organi restassero senza quorum troppo a lungo, come era successo in altre occasioni per la Corte costituzionale. Proprio lo scorso 9 settembre il presidente Napolitano aveva scritto ai presidenti di Camera e Senato dopo la quarta fumata nera, invitandoli, investendo i gruppi parlamentari, a trovare ''soluzioni concordate per l'elezione dei membri della Consulta e del Csm''. Le congratulazioni di Fini e Schifani. "Gentile Professore, in occasione della Sua elezione a Giudice della Corte Costituzionale, sono lieto di farLe pervenire le mie più vive congratulazioni, unitamente ad un sincero augurio di buon lavoro per l'alto e prestigioso incarico cui Ella è stata chiamata", si legge nel messaggio del presidente della Camera dei deputati, Gianfranco Fini. Appresa la notizia dell'elezione, anche il presidente del Senato Renato Schifani ha inviato a Sergio Mattarella le più sincere congratulazioni unitamente agli auguri di buon lavoro. Leggi i commenti I commenti dei lettori 
Lamanna 6 - Qualche cross telefonato, più qualche timido "sms": il Crotone fa davvero poco per rendergli la vita difficile. Ceppitelli 6,5 - Il ragazzo si farà, ma è già sulla buona strada. Nel primo tempo si fa superare su un lancio da destra, ma rimedia salvando in qualche modo su Sansone. Borghese 6,5 - Di testa, in spaccata, con eleganza. Stavolta non stupisce con effetti speciali (il gol), ma fa il suo dovere senza imbarazzi. Dos Santos 7 - Opportunista e intelligente in occasione del gol, un pallonetto di testa su una respinta incerta di Abruzzese. Solido in anticipo, tempista nelle chiusur. Polenta 6 - Positivo e propositivo in avvio, si limita alla distanza a chiudere la porta a chiunque voglia sfondare dalle sue parti. Donati 6,5 - Ancora una prestazione maiuscola per il capitano. Il centrocampo del Bari, criticato nelle prime gare per essere «tutto piedi e poca corsa», sta diventando partita dopo partita sempre più difficile da fronteggiare. E Donati ne è l’anima e il simbolo guerreggiante. De Falco 6,5 - Anche stavolta fa coppia con Donati, davanti alla difesa. Anche stavolta, la coppia non scoppia, ma fa deflagrare ogni idea avversaria prima che diventi occasione. De Paula 6 - E’ vivo e sta anche piuttosto bene. Dopo le due apparizioni da fantasma dell’opera (coincise però con altrettante vittorie del Bari), il brasiliano torna a far sentire il suo peso: una punizione insidiosa, un colpo di testa e una palla d’oro spedita in braccio a Belec. Bogliacino 5,5 - Cerca di tessere trame e combinare con i tre che lo circondano dalla tre quarti in su, ma stavolta gli fa difetto la precisione (29’ st Rivaldo sv). Rivas 5,5 - Una finta, un dribbling, una giocata. Non ci sarebbe nulla di male, se non fossero quasi sempre di troppo (20’ st Defendi sv - Non disdegna la bagarre e si fa valere anche nella sua metà campo). Marotta 6,5 - A destra, a sinistra, al centro. Si muove fra la tre quarti del Crotone e l’area di rigore, facendo a "sportellate" con i suoi opposti. Ne dà e ne prende, senza fermarsi (37’ st Caputo sv). All. Torrente 7 - Non fa giocare il Crotone e prova a sorprenderlo con la mobilità degli esterni e di Marotta. Privo di Crescenzi e Garofalo, ha risposte convincenti da Ceppitelli e Polenta. 
ROMA - Il Torino resta da solo in vetta alla classifica di serie B: piega con un pizzico di fortuna (1-0 con un'autorete di Iorio) il Grosseto e approfitta dell'inatteso ko (1-0) del Padova a Bergamo con l'AlbinoLeffe per andare in fuga. Una sconfitta di cui non approfittano né il Brescia né il Sassuolo, bloccati sul pareggio interno, rispettivamente da Gubbio (2-2) e Pescara (1-1). Al 5° posto sale, a sorpresa, il Bari che passa (0-1) col minimo sforzo a Crotone. Buon punto (1-1) per la Samp a Verona mentre il Livorno non riesce a far suo (0-0) il derby toscano con il neo Empoli targato Pillon. L'altro derby di giornata, quello campano tra Nocerina e Juve Stabia arride agli ospiti che passano per 2-3 e scavalcano i molossi in classifica. La Reggina si fa acciuffare al 95' (1-1) dall'Ascoli mentre il Cittadella incamera 3 preziosi punti salvezza a spese del Modena (2-0). Nell'anticipo il Varese ha espugnato Vicenza per 0-2, ko pagato dal tecnico Baldini con l'esonero: al suo posto Cagni. TORINO-GROSSETO 1-0 Un brutto Torino batte, con mezzo tiro in porta, il Grosseto e va in fuga. Partita brutta all'Olimpico. I granata sbattono a lungo contro l'ottima organizzazione difensiva della squadra di Ugolotti ed hanno bisogno di un episodio per centrare la preziosa vittoria. Succede tutto al 79'. L'arbitro Calvarese espelle per somma di ammonizioni Consonni dopo un fallo sulla trequarti e, dalla susseguente punizione, nasce il gol decisivo: Surraco mette in mezzo dove Iorio anticipa tutti e insacca maldestramente la propria porta con un colpo di testa in tuffo. ALBINOLEFFE-PADOVA 1-0 Il Padova scivola, a sorpresa, a Bergamo e incassa il 1° ko stagionale. Dopo un avvio equilibrato, con un'occasione per parte (Cocco e Bovo) passano i seriani che approfittano di un dubbio rigore accordatogli dall'arbitro Giancola per un presunto tocco di Legati su Girasole per sbloccare il risultato grazie al 7° gol stagionale di Cocco. Il Padova nella ripresa reagisce a testa bassa ma non è sfortunato: nella migliore delle occasioni, all'88', un colpo di testa di Cacia è respinto dalla parte inferiore della traversa a Tomasig battuto. VERONA-SAMPDORIA 1-1 La Samp strappa un punto a Verona che gli consente di mantenere un piede in zona play-off. I blucerchiati sbloccano il risultato al primo vero affondo grazie a Pozzi che trasforma (17') un rigore concesso dall'arbitro Velotto per un fallo di Maietta su Semioli. Lo stesso Pozzi fallisce di poco il raddoppio e allora il Verona ne approfitta per ristabilire la parità al 34' con Gomez che scavalca Da Costa con un bel colpo di nuca parabolico su cross dalla destra di Abbate. Sulle ali dell'entusiasmo gli scaligeri insistono ma non riescono, con Hallfredsson e Gomez, a trovare il gol del prestigioso successo. BRESCIA-GUBBIO 2-2 Il Brescia sottotono va per due volte sotto contro un bel Gubbio e solo nel finale evita una clamorosa sconfitta. Gli umbri partono forte e, al 38', passano a sorpresa con Cottafava che riprende una corta respinta della difesa e infila l'incrocio con un gran destro di controbalzo. Il Brescia si sveglia e, dopo appena 4', ristabilisce la parità con una pregevole punizione a giro dal limite di Scaglia. I lombadi insistono, sfiorano il 2-1 con El Kaddouri ma, in contropiede, si fanno di nuovo infilare dagli ospiti che tornano avanti (62') grazie a Bazzoffia che infila la porta con un colpo di testa parabolico riprendendo una disperata respinta in scivolata sulla linea di Zambelli su un destro a colpo sicuro di Giannetti. Il Brescia si getta disperatamente all'attacco e, all'88', trova almeno il 2-2 con Salamon che insacca di testa raccogliendo un cross dalla destra di El Kaddouri. SASSUOLO-PESCARA 1-1 Il Sassuolo si fa riprendere nel finale da un mai domo Pescara e sciupa una buona occasione per portarsi da solo al 2° posto. Neppure il tempo di uscire dagli spogliatoi (15") che gli uomini di Zeman vanno subito sotto, trafitti da un tap-in di Marchi su una mezza rovesciata sbilenca di Bianchi. Il Pescara reagisce con rabbia ma sciupa l'incredibile: almeno 8 palle-gol, incluso un salvataggio sulla linea di Boakye a portiere battuto. In avvio di ripresa gli emiliani mancano il colpo del ko con Sansone e Magnanelli e, nel finale (84'), vengono puniti dagli abruzzesi che raddrizzano il risultato con un pizzico di fortuna: su un cross dalla trequarti destra di Gessa, Masucci ci mette la testa e infila sfortunatamente il pallone proprio sotto l'incrocio alla destra di Pomini. CROTONE-BARI 0-1 Un Bari solido e concreto espugna Crotone e sale al 5° posto. Dopo un paio di buone occasioni sciupate da De Paula, i pugliesi trovano il gol vittoria al 62' con Dos Santos che riprende una corta respinta di Abbruzzese e scavalca Belec con un colpo di testa parabolico. LIVORNO-EMPOLI 0-0 L'avvento di Pillon fa bene all'Empoli che per la prima volta in stagione tiene chiusa la propria porta bloccando sullo 0-0 il Livorno. Dopo un brutto primo tempo, la gara s'accende nella ripresa. Le due squadre si costruiscono due limpide occasioni per parte per passare ma Genevier e Lambrughi da un lato e Tavano dall'altro non trovano lo spiraglio giusto per sbloccare il risultato. NOCERINA-JUVE STABIA 2-3 La Juve Stabia si prende la soddisfazione di vincere per il 2° anno di fila il derby al San Francesco con la Nocerina e scavalca i rossoneri in classifica. Dopo un primo tempo ricco di occasioni da rete (2 per Danilevicius per gli ospiti e 2 a testa per Castaldo e Farias per i molossi), sono gli ospiti a sbloccare il risultato (42') con lo stesso Danilevicius che irrompe con un bel sinistro al volo da due passi su un cross dalla destra di Erpen. La Nocerina si rimbocca le maniche e, in avvio di ripresa (52'), pareggia con un perfetto stacco di testa di Di Maio su angolo dalla destra. La Juve Stabia non s'abbatte e, al 61', torna avanti con Zito che raccoglie una corta respinta della difesa e infila il primo palo con un bell'esterno sinistro di controbalzo. I padroni di casa accusano il colpo e al 70' incassano l'1-3 da Mbakogu che supera Gori con un preciso tocco d'esterno destro su assist dalla sinistra di uno scatenato Zito. La Nocerina si riversa tutta in avanti ma non va oltre il gol del platonico 2-3 realizzato al 93' di testa da Catania su cross dalla destra di Petrilli. ASCOLI-REGGINA 1-1 Un rigore dubbio impedisce alla Reggina di tornare alla vittoria e rilanciarsi in classifica. Pronti via e gli amaranto vanno subito in vantaggio (3') grazie a una sciagurata autorete di Peccarisi su cross dalla destra di Campagnacci. Poco dopo sciupano il raddoppio con lo stesso Campagnacci e finiscono per sedersi, concedendo campo agli avversari. L'Ascoli va per tre volte vicino al pari con Papa Waigo (2) e Faisca ma deve attendere il 95' per raddrizzare il risultato. E lo fa in 10 contro 11 (espulso all'84' Boniperti) con la complicità dell'arbitro Gallione che vede un dubbio fallo di mano in area di Barillà (espulso anch'egli, nell'occasione, per somma d'ammonizioni). Sul dischetto va Papa Waigo che non sbaglia evitando ai bianconeri il 3° ko interno di fila. CITTADELLA-MODENA 2-0 Un Cittadella concreto piega un brutto Modena e rialza la testa dopo le 2 sconfitte di fila. Succede tutto nella ripresa al Tombolato dopo un 1° tempo anonimo. Apre le marcature al 56' Maah con un bel colpo di testa su angolo dalla destra di Bellazzini. La replica dei canarini è impalpabile e, allora, il Cittadella, dopo un palo colpito dallo scatenato Maah e un'occasione fallita da Di Roberto, chiude meritatamente i conti al 90' con un bel contropiede di Vitofrancesco concluso con un preciso destro a fil di palo. Leggi i commenti I commenti dei lettori 
