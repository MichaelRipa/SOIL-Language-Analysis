MILANO - La prima selezione fra pochi giorni a Roma, dal 15 al 17 novembre. Poi, a dicembre, sarà la volta di Palermo e a gennaio ancora nella capitale. Potrebbe anche non essere l'occasione della vita, ma tutto sommato la possibilità di vedere di persona come funziona la prima attrazione turistica d'Europa. La notizia è che Eurodisney, la società che gestisce i due parchi a tema alle porte di Parigi, sta mandando in giro per l'Europa i suoi reclutatori: per metà dell'anno prossimo deve assuumere qualcosa come 4mila stagionali. Lavoreranno alle iniziative speciali per celebrare i primi 20 anni di quella che - dopo le difficoltà economiche inziali - si è imposta come la prima meta del turismo nel Vecchio Continente. Proprio per questo motivo, per la sua vocazione internazionale, Eurodisney sta cercando in tutti i paesi. Tra i lavoratori di Eurodisney si parlano al momento venti lingue diverse e gli italiani sono al primo posto tra gli stranieri: con 700 dipendenti sul totale di 14.700, i nostri connazionali sono i più numerosi alle spalle della sola colonia francese. Nonostante chi verrà scelto finirà per lavorare in un mondo da favola, il lieto fine non è certo. Dei 4mila che verranno scritturati, solo 200 sono le figure che troveranno subito un lavoro a tempo indeterminato; ma si tratta di colletti bianchi, di figure che andranno a coprire posizioni in campo finanziario-amministrativo e giuridico. ma Eurodisney ha fatto saper che una finestra per nuove assuznioni rimane aperta, almeno per 400 persone alla fine delle celebrazioni. Con i tempi che corrono, potrebbe tutto sommato essere un'esperienza. Per chi fosse interessato, questo è il sito di riferimento. www.disneylandparis-casting.com 
BRESCIA  -  Con tanta lotta e non molta qualità la Sampdoria porta via un punto da Brescia. Essendo anche rimasta in dieci, il pareggio può servire per il morale e puntella la traballante panchina di Atzori. Se non altro il collettivo si è mostrato unito. La gara si disputa sotto una pioggia battente. Al grido "mai più sangue e lacrime" Brescia, la squadra, ma anche i tifosi sugli spalti, si schiera a fianco di Genova, non c'è solo il momento toccante del minuto di silenzio prima del fischio d'inizio, ci sono pure le note di "Dolcenera" di De André, la canzone scritta in ricordo dell'alluvione del 1970, ad omaggiare (anche durante l'intervallo) una città avversaria solo sul campo. Nel rettangolo di gioco, complice anche il fango, infuria la battaglia, con la giovane Sampdoria mandata in campo da Atzori che prova a mettere sotto l'altrettanto baby Brescia. Non ci sono molti tatticismi, Bertani cerca subito di spaventare Leali (parata in due tempi), il problema dei blucerchiati è che davanti pungono poco (Fornaroli si batte, ma non si libera mai per il tiro) e questo fatalmente finisce per farli arretrare. Ben presto il presidio della propria area diventa l'unico scopo doriano, con Da Costa che si erge a protagonista in un paio di occasioni, deviando per esempio in corner al 15' una conclusione di Salamon, diventata assassina per aver rimpallato sulla mischia di uomini in area, o al 29' mettendo in corner un diagonale di Zambelli, o ancora al 33', quando respinge un tiro di Salamon e poi s'immola (prendendo un calcio in faccia) per impedire a El Kaddouri o a Feczesin di ribadire in rete. La Sampdoria, nella seconda parte del primo tempo, fatica a ripartire: Bertani e Fornaroli non riescono a far salire la squadra, mentre le cose vanno meglio ad inizio ripresa. Vengono i brividi al Brescia di fronte ad un bolide (deviato in corner) dal limite dell'area di Obiang o per un colpo di testa di Gastaldello, gli uomini di Atzori sembrano più baldanzosi, le loro velleità però vengono frenate al 18' dall'espulsione di Soriano, che commette fallo e rimedia la seconda ammonizione. Va anche detto però, a parziale discolpa, che l'arbitro appare troppo fiscale, e che comunque Atzori avrebbe potuto eventualmente tutelarsi (aveva Palombo in panchina), sapendo che anche l'altro centrocampista centrale, Obiang, era già ammonito e che il terreno infido avrebbe potuto indurre a qualche intervento oltre il regolamento. Per fortuna il Brescia non sa cogliere l'attimo, sbaglia qualche opportunità e smarrisce le ultime energie, al punto da permettere alla Samp nei minuti finali di sfiorare l'impresa: su angolo la palla viene colpita di testa da Volta e solo una deviazione casuale sulla linea la rimanda in corner, tra l'incredulità dei blucerchiati. 
Le speranza per evitare il blocco della pompe di benzina è tutta appesa a una proposta che il governo - se ancora ci sarà - presenterà ai sindacati nella giornata di martedì 8. Ma se dovesse essere fumata nera - coma tutto lascia pensare - niente benzina per tre giorni. La serrata inizierà dalle 19 dell’8 fino alle 7 del mattino dell’ 11 novembre. In autostrada blocco dalle 22 dell’8 alle 8 del mattino del prossimo venerdì. Insomma si resterà all’asciutto. Tanto che già da oggi, ma il peggio i gestori lo attendono proprio martedì, i distributori sono presi d’assalto dagli automobilisti. “Domani ci sarà la fila, sarà una giornata complicata” dice Marco Godi che gestisce una pompa di benzina in viale Fratti. All’origine della protesta la cancellazione con l’ultima finanziaria del bonus fiscale, misura che invece sarebbe dovuta diventare definitiva, così come da anni chiedono i sindacati e i gestori. “E una misura - spiega Marco - che evitata di essere soffocati dalle tasse. Senza equivale a raddoppiarle. Così si rischia la chiusura di almeno il 50% degli impianti”. Una storia lunga quello del bonus che già l’ultimo governo Prodi avrebbe voluto rendere definitivo. Un impegno assunto anche dall’attuale governo Berlusconi, ma mai concretizzato, anzi ora si è arrivati alla sua cancellazione per il 2012. Così i benzinai hanno deciso il blocco. Se siete a secco, meglio fare un salto al distributore (raffaele castagno) 
Ci sono anche i consigli di uno scienziato russo dietro i consistenti progressi iraniani sull'uso militare del programma di arricchimento atomico. Lo svela il Washington Post , che riporta la sintesi di una presentazione tenuta la scorsa settimana da David Albright, ex ispettore Onu sugli armamenti, dopo aver esaminato il dossier trimestrale sul nucleare iraniano che sarà reso noto domani all'ora di pranzo. L'uomo si chiama Vyacheslav Danilenko. È un esperto di esplosivi nucleari dell'ex Unione sovietica. Secondo l'ex ispettore, è stato assunto a metà degli Anni 90 dal Centro iraniano di ricerca fisica, una struttura legata al programma nucleare di Teheran. Nei documenti consegnati all'Aiea si sostiene che lo scienziato avrebbe offerto assistenza agli iraniani per almeno cinque anni tenendo lezioni teoriche e fornendo dossier scientifici su una carica esplosiva che gli iraniani avrebbero incorporato nella testata di un missile. Gli ispettori dell'Agenzia per l'energia atomica di Vienna non si sono accontentati delle dritte ricevute dagli 007 e si sono messi sulle tracce dell'esperto. L'esperienza irachena, con le armi di distruzione di massa mai trovate e risultate inesistenti, ancora brucia. Il nuovo direttore generale dell'organismo Onu, il giapponese Yukia Amano, ha esortato i suoi uomini a trovare prove indipendenti. L'uomo ha ammesso il suo ruolo, ma ha precisato che pensava che il suo contributo servire a sviluppare progetti di ingegneria civile. Secondo David Albright, l'Iran avrebbe poi ottenuto formule matematiche e codici di progettazione  -  molti arrivati dalla Corea del Nord  -  da altri scienziati stranieri. Un contributo importante è stato fornito anche da Abdul Qadeer Khan, considerato il padre del nucleare pachistano. Ma sarebbe stato Vyacheslav Danilenko a dare l'impulso decisivo ai test per la futura bomba. Ha contribuito alla nascita del generatore R265: un guscio in acciaio che può accogliere quella massa di esplosivo compressa nel modo giusto e in grado di esplodere contemporaneamente in una frazione di secondo. Sarebbe il famoso container immortalato dai satelliti a Parchin, 75 chilometri a Sud-Est di Teheran. La nuova, inedita prova che inchioderebbe il regime degli ayatollah. 
PARIGI - Andreas Seppi stacca il biglietto per il secondo turno nel "BNP Paribas Masters" (2.750.000 euro di montepremi), ultimo "Masters 1000" stagionale di scena sul veloce indoor di Parigi-Bercy. L'altoatesino, dopo aver superato le qualificazioni, ha battuto al primo turno il russo Nikolay Davydenko in due set con il punteggio di 7-6 (2), 7-5 in un'ora e 47' di gioco. Altri risultati del primo turno: Philipp Kohlschreiber (Ger) - Mikhail Youzhny (Rus) 6-4, 6-2; Guillermo Garcia-Lopez (Spa) - Santiago Giraldo (Col) 6-4, 1-6, 6-4; Fernando Verdasco (Spa) - Marin Cilic (Cro) 3-6, 6-2, 6-3; Kevin Anderson (Saf) - Gilles Muller (Lux) 6-3, 4-6, 6-4; Florian Mayer (Ger) - Radek Stepanek (Cec) 7-5, 6-3; Julien Benneteau (Fra) - Milos Raonic (Can) 6-7 (5-7), 7-6 (7-5), 6-4. Leggi i commenti I commenti dei lettori 
ROMA - Il Verona passa nel finale (0-1) a Bari e approfitta del contemporaneo 0-0 della Samp a Brescia per agganciare la zona play-off. Il successo degli scaligeri porta la firma di Abbate, a segno a 8’ dalla fine. I blucerchiati hanno a lungo sofferto al Rigamonti ma, alla fine, hanno comunque portato a casa un buon pari, anche in considerazione del fatto che hanno chiuso in 10 contro 11 per l’espulsione al 63’ di Soriano. BRESCIA-SAMPDORIA 0-0 La Samp non va oltre lo 0-0 a Brescia e viene agganciata al 6° posto dal Verona. Pur allungando a 592’ il digiuno, i lombardi possono comunque parzialmente consolarsi per aver interrotto la striscia di 5 sconfitte consecutive. Dopo averci provato con una conclusione da lontano di Bertani, la Samp subisce la determinazione dei lombardi che creano ben 10 palle-gol con El Kaddouri (4), Salamon (2), Budel, De Maio, Zambelli e Feczesin ma devono fare i conti con un superlativo Da Costa che impedisce loro di chiudere in vantaggio il 1° tempo. Passata la paura, dagli spogliatoi esce fuori una Samp più incisiva che per due volte in 6’ sfiora il bersaglio con Obiang e Gastaldello. A rovinare, però, i piani ad Atzori arriva il 2° cartellino giallo a Soriano che, al 63’, lascia i compagni in 10. Il Brescia prova ad approfittarne ma non va oltre una ghiotta occasione sciupata da pochi passi da Feczesin. Anzi, al 90’, per poco le rondinelle non vengono beffate da Volta che, su un angolo, si vede respingere da Martina Rini, a Leali battuto, un colpo di testa a botta sicura da due passi. BARI-VERONA 0-1 Un bel Verona espugna nel finale il San Nicola e scavalca il Bari nella corsa al 6° posto. Un successo meritato da parte degli scaligeri che a lungo hanno dominato gli avversari. Il Bari illude i propri tifosi sfiorando il vantaggio dopo appena 2’ con un destro a giro di Caputo ma poi si fa mettere alle corde dagli ospiti che a più riprese spaventano La Manna. Prima con Hallfredsson, poi con Mareco, che prende un clamoroso palo interno di testa al 13’, quindi con Maietta, Ferrari, Russo e Gomez. Il Bari riesce ad uscire dall’assedio solo con un paio di conclusioni da fuori di Scavone e Defendi ma nulla può all’accelerazione nel finale dei gialloblu. Che dopo aver mancato il gol con Jorginho, lanciato solo davanti alla porta, siglano il gol vittoria all’82’ con Abbate che, sugli sviluppi di un angolo dalla sinistra di Hallfredsson prolungato di testa da Pichlmann, si fa trovare pronto al tap-in in spaccata sul secondo palo. Il Bari si riversa tutto in avanti ma non va oltre un paio di conclusioni di poco alte di De Falco e Rivaldo. Da segnalare che i tifosi del Bari durante la gara hanno esposto uno striscione pro-Cassano con su scritto: "Forza Antonio la Nord è con te". Leggi i commenti I commenti dei lettori 
Duemila e ottocento arresti in meno di due anni. Oltre settecentoventi milioni di euro di immobili e conti correnti sequestrati. Dieci boss mafiosi sottoposti al regime del 41 bis, il carcere duro. Parla con dati alla mano il procuratore capo di Bari Antonio Laudati. I numeri, raccolti dagli uffici giudiziari baresi dal 9 settembre 2009 al 30 giugno 2011 che saranno oggi sul tavolo del comitato per l'ordine e la sicurezza convocato in Prefettura, sono la risposta che la procura di Bari dà all'allarme sicurezza in città. E sono la replica in cifre alle affermazioni del sindaco Michele Emiliano che aveva parlato di una procura "distratta" da Berlusconi nella lotta alla mafia. L'analisi, spiega il procuratore Laudati, evidenzia "l'instancabile lavoro della Procura mai "distratta" da altro quando si tratta di combattere la criminalità e ripristinare l'ordine e la legalità, nonostante una atavica carenza di organico che è solo minimamente alleviata dall'arrivo di nuovi magistrati". L'elenco delle attività svolte da carabinieri, polizia e guardia di finanza è lungo. Oggi Laudati lo presenterà al comitato provinciale che dovrà discutere dell'emergenza sicurezza a Bari dopo l'omicidio del 21enne Alessandro Marzio. Gli arresti in quasi due anni ammontano ad un totale di 2.753 di cui 1726 su iniziativa delle forze di polizia e 1.027 su ordinanze di custodia cautelare emesse dal Tribunale di Bari su richiesta della procura. Negli ultimi quattro mesi del 2009 sono stati 231, 1460 in tutto il 2010, nel primo semestre del 2011 già 962. Ingente il valore dei sequestri effettuati: appartamenti, automobili, imbarcazioni, società, merce contraffatta, sigarette di contrabbando e droga. Nel 2011 gli inquirenti hanno disposto il sequestro di 186 tra ville, abitazioni, palazzine: nel solo 2010 invece erano state sequestrate solo 86 case. Un valore catastale di circa 247 milioni di euro. Ferrari, Audi, Porsche e Lamborghini oltre a yacht e panfili di lusso costituiscono il patrimonio mafioso finito sotto sequestro: 553 tra auto e barche nel 2010, 444 da gennaio a giugno 2011. Raddoppiati anche i conti e i soldi sottratti alla criminalità: oltre 152 milioni di euro nel 2010, più di 321 milioni nei primi sei mesi del 2011. Da gennaio a oggi la procura ha messo i sigilli a 69 imprese gestite dai clan. Sono 440mila i prodotti contraffatti trovati e sequestrati, 13mila e 803 i chili di sigarette contraffatte bloccate al porto di Bari, una tonnellata e mezzo la droga - cocaina, eroina, hashish e marijuana - finita nelle mani di poliziotti, finanzieri e carabinieri. Diciassette infine i sequestri di armi nel 2011. "Complessivamente - va avanti il procuratore Laudati - si sta registrando un trend di crescita annuale degli arresti di oltre il 30 per cento". Ma non ci sono solo le indagini. Ci sono anche e soprattutto le sentenze. "Numerose operazioni antimafia che hanno riguardato esponenti dei clan Parisi, Striscuglio, Di Cosola - scrive il procuratore - hanno già trovato conferma in sentenze di condanna di primo grado. Così come alcuni omicidi, che hanno lasciato una traccia indelebile nei baresi per l'efferatezza con i quali sono stati eseguiti, come quello della truccatrice del Teatro Petruzzelli, Anna Costanzo, o dell'operaia di Carbonara, Chiara Brandonisio o del fotografo Mario Scanni hanno in brevissimo tempo portato non solo all'arresto dei presunti autori, ma per la Costanzo e la Brandonisio c'è già stata la sentenza di condanna di primo grado, per Scanni il processo è in corso. Anche molte delle inchieste sulla sanità sono arrivate a sentenza, altre sono in corso di dibattimento, altre arriveranno a breve". A chiudere il bilancio dei due anni ci sono i provvedimenti di trasferimento dei boss più pericolosi e influenti della città in carceri di massima sicurezza. 

