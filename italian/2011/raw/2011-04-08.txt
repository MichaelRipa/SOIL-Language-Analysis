EMPOLI - Termina senza reti il primo anticipo della 35/a giornata di Serie B tra Empoli e Novara. L'undici di Aglietti di fatto non sfrutta così una delle ultimissime chance per centrare i playoff (difatti contestazione del pubblico deluso alla fine), mentre per i piemontesi la corsa alla promozione diretta resta un traguardo raggiungibile. I toscani mandano in campo il giovane Laurito e sono costretti a fare a meno del bomber Coralli. Il Novara, rilanciato nella corsa promozione dopo il successo contro l'Ascoli, si presenta al Castellani con la collaudata coppia d'attacco Gonzalez-Bertani. Poche emozioni nella prima frazione di gioco: gli unici pericoli arrivano da Forestieri che però nonostante i tentativi non crea problemi all'estremo difensore avversario. Nel secondo tempo i padroni di casa mancano di convinzone e sono gli ospiti ad andare vicinissimi al vantaggio a dieci minuti dal termine con Bertani, che da buona posizione centra in pieno Vinci. Per il Novara un solo punto che permette comunque di restare al terzo posto con quattro punti di vantaggio sul Varese. EMPOLI-NOVARA 0-0 Empoli (4-3-2-1): Pelagotti 6.5; Vinci 6.5, Tonelli 6.5, Stovini 6.5, Gorzegno 6 (32' st Gotti sv); Moro 5.5 (24' st Musacci 5.5), Valdifiori 6, Soriano 6; Saponara 6, Forestieri 5.5; Laurito 5.5 (14' st Mchedlidze 5.5). In panchina: Handanovic, Nardini, Mori, Fabbrini. Allenatore: Aglietti 6 Novara (4-3-1-2): Ujkani 6; Coubronne 6, Ludi 6.5, Lisuzzo 7, Gemiti 6; Rigoni 6.5, Drascek 6, Marianini 6; Pinardi 5.5 (20' st Scavone 6); Gonzalez 6, Bertani 5.5 (40' st Motta sv). In panchina: Fontana, Gheller, Rubino, Vicentini, Centurioni. Allenatore: Tesser 6 Arbitro: Tommasi di Bassano del Grappa 5.5. Note: spettatori 1.099, per un incasso di 3.449,00 euro. Abbonati 1472. Ammoniti Pinardi, Laurito, Stovini, Valdifiori, Moro, Valdifiori, Musacci e Gonzalez. Angoli 5-4 per il Novara. Recupero: 1', 3'. Leggi i commenti I commenti dei lettori 
ROMA - A rischio la partecipazione di Alessandro Ballan alla Parigi-Roubaix di domenica prossima. Il corridore attualmente in forza alla BMC avrebbe ricevuto l'avviso di chiusura di indagine dell'inchiesta della Procura di Mantova condotta dal pm Antonino Condorelli e sarebbe tra le 32 persone coinvolte a vario titolo nell'indagine che riguarda il commercio e l'uso di prodotti dopanti come l'epo (un ormone), l'efedrina (stimolante), testosterone (anabolizzante), cortisonici. Ci sarebbe anche di mezzo l'emotrasfusione. L'elenco comprende lo staff della Lampre, pressoché completo (dirigenti e corridori) dal team manager Saronni, ai tecnici Bontempi e Piovani, al massaggiatore Della Torre, ai corridori Alessandro Ballan, appunto, Marco Bandiera, Emanuele Bindi, Marzio Bruseghin, Damiano Cunego, Mauro Da Dalto, Francesco Gavazzi, Mirko Lorenzetto, Manuele Mori, Simone Ponzi, Mauro Santambrogio, Francesco Tomei e Daniele Pietropolli. L'indagine era partita da un farmacista di Mariana Mantovana, Guido Nigrelli e riguarda fatti che vanno dalla fine del 2008 a luglio del 2009. Nell'inchiesta ci sarebbero prove schiaccianti: intercettazioni e filmati, oltre a testimonianze inequivocabili. E vi figurerebbero anche altri personaggi: Francesco e Geo Bonazzi, il corridore danese Michael Rasmussen, Sergio Gelati, collaboratore di Nigrelli, Roberto Messina; alcuni ciclisti ex professionisti come Paolo Bossoni, Pietro Caucchioli (già squalificato dal Tna per valori anomali del passaporto biologico), Massimiliano Mori. E ancora: Sebastian Gilmozzi, Paolo Pezzi; un calciatore, Matteo Zambroni, Nicola Castrini e un medico spagnolo Josè Ibarguren. Fra gli "avvisati" ci sarebbe anche Mariano Piccoli ex prof degli anni '90 già al centro ad inizio d'anno di un blitz con una serie di perquisizioni a tappeto ordinate dal pm di Padova Roberti che indagava sul doping in una società giovanile Under 23. Un'operazione che aveva fruttato il sequestro di numerosi farmaci e che aveva rivelato un doping pesantissimo già ai primi livelli giovanili. Per Nigrelli, Gelati, Gilmozzi, e Messina l'accusa è di commercio di sostanze dopanti. Per Pezzini, Castrini e Zambroni (con Messina) ricettazione. Nigrelli avrebbe fornito i suoi "prodotti", a Mariano Piccoli quando era responsabile del team Under 23 Supercenigo. Come risulta anche dall'inchiesta parallela del pm di Padova Roberti che ha raccolto a suo carico prove importanti attraverso le testimonianze di alcuni atleti che avrebbero ammesso di essere stati dopati proprio da lui. I corridori prof della Lampre sarebbero i destinatari delle "cure", effettuate. Per Ballan ci sarebbe anche l'accusa di auto emotrasfusione, una pratica vietata cui si sarebbe sottoposto presso uno studio medico privato di Montichiari gestito da un amico del Nigrelli poco dopo la conclusione della Tirreno-Adriatico del 2009. Nigrelli, secondo le accuse, "serviva" anche il danese Rasmussen, finito già una volta nelle maglie della giustizia sportiva per aver mancato per ben due volte l'obbligo della reperibilità nei controlli a sorpresa. E aveva, sempre secondo gli inquirenti, anche contatti con il "mercato" spagnolo, cui forniva i prodotti dopanti. Un anno fa  -  giorno più, giorno meno  -  le anticipazioni di questa inchiesta erano  costate la partecipazione alla Parigi-Roubaix per Ballan. Il corridore fu sospeso dal manager del team in cui milita ancora oggi, Jim Ochowitz "In linea con la politica della BMC Racig Team e con il codice di comportamento dell'Uci". Ora che c'è un avviso di chiusura di indagini con relativi addebiti è ipotizzabile che l'atleta venga nuovamente fermato.  Damiano Cunego si era ritirato proprio stamane dal Giro dei Paesi Baschi dopo aver accusato un pesante ritardo nella tappa con l'arrivo in salita al santuario di Arrate ed era ritornato subito in Italia. La Lampre, in una nota, precisa di non aver ancora ricevuto alcuna comunicazione ufficiale per cui "allo stato attuale, non si é materialmente in grado anche solo di commentare questa notizia". Ma: "Ove naturalmente questa fosse confermata, sarà scrupolo del Team  attivarsi senza indugio con il magistrato inquirente per chiarire serenamente la propria posizione ed estraneità ai fatti eventualmente attribuiti". Leggi i commenti I commenti dei lettori 
San Gennaro mette in scena la sua preziosa collezione d’arte. Più di 150 opere del tesoro del santo patrono di Napoli vengono esposte nella grande mostra “Le Meraviglie del Tesoro di San Gennaro. Le pietre della Devozione” in sei diverse sedi museali del centro storico. Un itinerario tra importanti dipinti del sei e settecento, preziosi manufatti in oro e argento, alcuni poco noti perché custoditi nei caveau del Banco di Napoli, per documentare oltre sette secoli di donazioni di papi, imperatori, re, uomini illustri e persone comuni, al santo che conta più venticinque milioni di devoti nel mondo. GUARDA LE FOTO | VIDEO L’evento che apre oggi 9 aprile al pubblico, è organizzato dal Museo del Tesoro di San Gennaro con la Sovrintendenza del Polo Museale di Napoli, l’alto Patronato del Capo dello Stato e della Presidenza del Senato (fino al 12 giugno, info 081 24 49 80, il biglietto integrato Arte» card consentirà l’accesso alla mostra). Il Museo del Tesoro di San Gennaro, la Real Cappella di San Gennaro, il Duomo, il Complesso dei Girolamini, l’Archivio storico del Banco di Napoli e il Museo diocesano sono i luoghi scelti per ospitare i capolavori di San Gennaro. Per lo spostamento delle opere sono state adottate straordinarie misure di sicurezza con mezzi blindati e guardie armate. I sistemi di controllo delle opere all’interno degli spazi espositivi sono sofisticatissimi. L’area mostra del centro verrà vigilata 24 ore su 24 dagli elicotteri dei carabinieri. Il patrimonio di San Gennaro ammonta a quasi 22.000 pezzi e vanta un primato su tutti: è più prezioso di quello dei reali d’Inghilterra. Inoltre, per merito dell’antica istituzione della Deputazione della Real Cappella di San Gennaro, nata per un voto della città nel 1527, è l’unico tesoro al mondo rimasto intatto, non avendo mai subito spoliazioni, né finanziato guerre, né subito furti. Lo stesso Napoleone, noto più per le sue razzie d’arte, fece dono a San Gennaro, tramite il cognato, Gioacchino Murat nel 1808, di un ostensorio di superba bellezza. Questo pezzo insieme ad altri nove rappresenta le “10 meraviglie” di proprietà di San Gennaro, tutte esposte al Museo del Tesoro insieme al busto del santo, dono di Carlo d’Angiò. Tra i cosiddetti 10 “Top Lots”, spicca una collana del 1679, tra le più preziose al mondo, con 13 maglie di oro massiccio, 700 diamanti, 276 rubini e 92 smeraldi e una mitra in oro e argento con circa 3000 diamanti, 190 smeraldi e 170 rubini, entrambe commissionate dalla Deputazione. Nella Real Cappella verrà esposto senza il cristallo di protezione il paliotto d’argento dell’argentiere Vinaccia, che narra la storia del recupero delle reliquie di San Gennaro da Montevergine, mentre i 54 busti d’argento che nei secoli le congregazioni hanno regalato al santo protettore si vedranno al Museo diocesano. E come se non bastasse, dopo oltre cento anni, l’antica porta del Duomo verrà riaperta. 
QUANTI processi torinesi rischiano di finire rottamati per la prescrizione “scontata”, il taglio di tempi massimi che si vorrebbe introdurre per gli imputati non recidivi? Applicando il criterio seguito dal Csm per abbozzare una stima nazionale — 15.000 procedimenti destinati al macero, secondo il Consiglio superiore della magistratura — la riposta si ricava ipotizzando una cifra pari al 9-10 per cento delle cause che ogni anno vanno “normalmente” in prescrizione. Nel 2010 a Torino sono “defunte” 5.858 cause penali, che diventano 7.555 aggiungendo i fascicoli arretrati rimasti in carico alla procura. E allora si ragiona su 500-750 possibili “salvacondotti”, stima che andrebbe corretta al rialzo con una variabile sabauda: la priorità data ai processi nuovi rispetto a quelli per reati “coperti” da indulto, decisa dalla contestata circolare Maddalena, e l’incidenza di posizioni “vecchie”, pre condono. «Prima di sbilanciarci sui numeri e sui casi singoli — è il solo commento che si strappa al procuratore generale — bisogna aspettare che esca il testo definitivo della norma». E poi, visto che lo “sconto” sulla prescrizione andrebbe a beneficio dei non recidivi, sarebbero da verificare le singole posizioni una ad una. I più preoccupati, per l’impatto negativo e l’effetto colpo di spugna, sembrano i sostituti procuratori che si occupano di reati economici, colpe mediche, truffe, corruzione. «I processi per reati di bancarotta ed evasione fiscale sono lunghi e particolarmente complicati. Le persone che li commettono sono in genere incensurate. E con la prescrizione breve rischiano di rimanerlo. In eterno. Nel caso di nuovi reati simili, avendola scampata la prima volta, sarebbero di fatto incensurati». Anche all’interno del pool che tratta casi di malasanità serpeggia preoccupazione. Il pm Raffaele Guariniello, «sereno» per i processi Thyssen ed Eternit, aspetta di poter leggere il testo definitivo del provvedimento. «Negli ultimi anni c’è stata una grande sensibilità verso alcuni reati, per la tutela di beni collettivi, come ad esempio il tema della sicurezza sul lavoro. Per questo auspico che vengano esclusi gli infortuni o i procedimenti che riguardano la tutela della salute del consumatore». Del resto sono «inchieste e dibattimenti che richiedono spesso lunghi tempi per arrivare a una definizione». «Un conto è un processo per furto in cui c’è meno da discutere — ha spiegato il magistrato — un altro è un infortunio di cui devono essere chiarite le dinamiche e le responsabilità. Si tratta di procedimenti che hanno un’intrinseca laboriosità, anche per i tempi lunghi delle necessarie perizie, e per questo necessitano, a mio avviso, di un trattamento differente». 
Un abbraccio largo tredicimila spettatori. Si prospetta decisamente calorosa l'accoglienza che i fan riserveranno ai Subsonica per l'attesa data torinese in programma dopodomani sera in un PalaOlimpico già tutto esaurito da tempo, come lo sono state finora anche le prime tappe in Italia del nuovo tour legato all'ultimo album "Eden". Oltre quattromila persone hanno assistito al concerto della band di Samuel, Boosta, Max Casacci, Vicio e Ninja, una settimana fa a Genova, mentre il Palalottomatica di Roma, l'altra sera, era pieno all'inverosimile con più di ottomila paganti per uno show che sta stupendo un po' tutti per il forte ed ondeggiante impatto visivo e sonoro. All'alba elettrica dell'ennesimo trionfale ritorno a casa live per i Subsonica, il front-man del gruppo, che abbiamo raggiunto al telefono durante uno dei tanti spostamenti in furgone con gli altri musicisti, ci ha svelato meccanismi organizzativi, emozioni e aspettative da un tour che sta girando a mille. Samuel Romano, la nuova tournée di "Eden" contempla undici date in poco più di quindici giorni, e sono tutte esaurite.  Che effetto vi fa questa risposta in massa del pubblico? "E' una grande iniezione di adrenalina, un'emozione pura. La gente ai concerti nei giorni scorsi è stata caldissima, più di quanto ci saremmo aspettati, e questo ci ha aiutati molto a tenere le fila di tutto sul palco. Temevamo di finire intrappolati in qualche lacuna, in fondo siamo legati al filo sempre più sottile della memoria, ma invece il pubblico finora ci ha sostenuto in ogni momento del live, con una partecipazione e uno slancio senza precedenti. A Roma l'altra sera abbiamo cantato questa nuova canzone, "Il Diluvio", che  sembra la più amata in questo momento, ed è stata un'esplosione di gioia sotto  il palco. Il testo è diventato un po' il simbolo e il racconto della generazione  di ragazzi e ragazze che scenderanno in piazza in tutta Italia domani (oggi per  chi legge, ndr) per la mobilitazione "Il nostro tempo è adesso " contro  la precarietà e per i diritti di chi è invisibile". Come mai una sola data a Torino, quando invece la richiesta supera addirittura lo spazio disponibile di un intero PalaOlimpico? "Stavolta abbiamo preso male le misure, ma francamente noi per primi non ci aspettavamo questi numeri. E' tutto esploso velocemente, di colpo, come un vortice. Tredicimila persone dentro il PalaOlimpico non si sono mai viste, sarà completamente imballato, ed è evidente solo adesso che forse ci voleva almeno una seconda data". Anche questa volta, come accade ormai di rito per ogni vostro tour, la data zero l'avete fatta a fine marzo ai Murazzi da Giancarlo. Come si fa a saltare di botto dal palco di un micro-club ai grandi palazzetti senza procurarsi almeno un trauma? "Lo facciamo da sempre, per noi è soprattutto una piacevole abitudine fare un'anteprima per poca gente, e in realtà non c'è nessuna discontinuità fra una dimensione raccolta come quella di Giancarlo ai Murazzi e i grandi palchi. Testiamo il tour in questo modo un po' inconsueto, ma l'energia del live per noi è sempre la stessa dappertutto". Sembrate nati per suonare, prima ancora che per registrare degli album. Il live è davvero nel vostro dna? "Sì, è parte di noi a un livello profondissimo, ed è proprio vero che quando siamo nati come band, a metà anni Novanta, la tendenza nella musica era soprattutto quella di suonare tanto dal vivo, e poi solo dopo venivano i dischi. Sì, non potremmo mai stare senza i concerti". Per la data di Torino e per tutte le altre che state facendo in Italia, avete imposto un prezzo unico al biglietto di 20 euro. Come ci siete riusciti? "Abbiamo costruito attorno a noi un piccolo eden di buone energie, circondandoci di tecnici, fonici, e promoter che vogliono fare bene il loro lavoro senza sprecare soldi. Il nuovo show è potentissimo, anche dal punto di vista degli allestimenti, uno fra i più belli che ci siano in questo momento in Italia, ma costa poco, e molto meno di altri. Questo ci permette di ridurre i prezzi dei biglietti. Perché tutti devono potersi permettere il nostro concerto". 
L'inverno è andato male e anche l'estate non promette nulla di buono. Tutta colpa della lunga coda della crisi: a causa delle incertezze economiche, della ripresa che tarda ad arrivare e della minore disponibilità di risorse in particolare dei più giovani, gli italiani pare non riescano più ad andare in vacanza. Una tendenza negativa testimoniata dai dati di Federalberghi che raccontano quanto accaduto nella stagione invernale appena trascorsa. E che sarebbero confermati anche dalle prime indicazioni per la stagione estiva. Partiamo dalla stagione sugli sci. Il turismo invernale ha registrato nel periodo gennaio-marzo un calo delle presenze del 6%: se nei primi tre mesi del 2010 erano stati 10,86 milioni gli italiani che avevano deciso di trascorrere almeno un periodo di vacanza sulle nevi, quest'anno il totale è calato a quota 10,25 milioni. A dimostrazione di come il fattore economico sia decisivo, basti dire che gli italiani che non hanno voluto rinunciare alla "classica" settimana bianca sono stati il 5,3%, registrando un calo ancora più marcato pari all'8,3%. Il che si traduce ovviamente in una perdita economica per gli operatori. Il giro d'affari delle settimane bianche (comprensivo di coloro che hanno effettuato anche un solo week end sulla neve) è stato di 4,32 miliardi di euro (rispetto ai 4,9 miliardi del 2010) per un calo complessivo del 12%. Il giro d'affari generato da coloro che hanno invece esclusivamente effettuato solo dei week end sulla neve è stato di circa 3,43 miliardi con un calo del 4,2% rispetto al 2010. La flessione complessiva del giro d'affari prodotto da tutti coloro che hanno fatto vacanze sulla neve, ha fatto registrare una diminuzione dell'8,8%. Risultati che hanno portato il presidente di Federalberghi Bernabò Bocca a sollecitare il governo a un intervento a favore del sistema: "Non possiamo che ribadire il varo da un lato di politiche mirate al rilancio dell'immagine turistica dell'Italia e dall'altro a considerare seriamente il ricorso a misure di sgravio fiscale per le imprese sempre più stremate da oltre due anni di cali di fatturato". Invece, in questi giorni si sta discutendo del regolamento che dovrebbe dare il via libera ai Comuni per l'introduzione della nuova tassa di soggiorno. Il che non è un buon viatico per la stagione estiva ormai alle porte: secondo le prime stime in base alle prenotazioni, a salvarsi da un nuovo crollo saranno le località dove è più forte la concentrazione di turisti stranieri, come le città d'arte. A essere penalizzate saranno, invece, le località che si basano prevalentemente sulle presenze degli italiani. In questo caso, ci si aspetta un nuovo crollo di giorni medi di vacanza, di presenze e di fatturato complessivo. 

Il record di  caldo era nell’aria, non solo in senso figurato, e puntualmente ieri è arrivato  andando anche ben oltre le attese. Verso le 14 un po’ tutte le stazioni  meteorologiche sparse in città hanno superato i 29.6 °C toccati il 9 aprile 1961  e così, come previsto da giorni, ieri è diventata la giornata più calda della  prima decade di aprile a Torino dal lontano 1753, quando il medico Ignazio Somis  diede inizio alla misura sistematica della temperatura nella nostra città. Ma  sotto il solleone i termometri hanno continuato a salire ancora per alcune ore e  così, un po’ più a sorpresa, le massime finali hanno sfiorato i 31 gradi,  battendo nettamente il record assoluto di tutto aprile, 30.1 °C; un valore che  nel 1947 era stato però raggiunto a fine mese quando temperature di questo  genere sono decisamente meno anomale. Il dato di ieri, come d’abitudine, non è  stato omogeneo in tutte le zone della città. La temperatura rilevata è infatti  molto sensibile al luogo in cui vengono posizionati i termometri; negli anni  dopo la guerra le misure venivano prese dentro una capannina ancorata ad una  finestra dell’Istituto di Fisica, mentre oggi la rilevazione viene effettuata  sul tetto dell’edificio e le altre stazioni in città sono sparse su terrazzi,  parchi, giardini e cortili. Le differenze possono così anche essere notevoli:  ieri le stazioni più sensibili all’isola di calore urbana perché posizionate in  luoghi più chiusi tra gli edifici - per esempio “Torino-nord” - hanno  addirittura superato i 32 °C, mentre altre si sono fermate intorno ai 30. Si  tratta in ogni caso di una ondata di calore decisamente inusuale per i primi  dieci giorni di aprile, con circa 15-16 °C in più rispetto alle temperature  attese normalmente in questo periodo. Ma se a inizio primavera l’effetto è anche  gradevole, visto che ci consente di godere delle prime belle giornate di sole  estivo, pensiamo a cosa potrebbe succedere se un evento di tale portata  capitasse a luglio, quando un’anomalia di questo genere significherebbe avere  temperature massime intorno ai 43 °C… L’ondata di calore che non  ha risparmiato il resto del Piemonte, con punte fino a 33 °C sull’Alessandrino e  anche più di 20 °C intorno a 1500 metri nelle vallate alpine, culminerà oggi; da  domani torneranno correnti più fresche orientali che favoriranno un calo delle  temperature che rimarranno comunque miti. Almeno per una decina di giorni, poi,  il tempo si manterrà nel complesso soleggiato e così ad aprile mancheranno  verosimilmente le grandi piogge che hanno caratterizzato il mese di marzo e che  normalmente sono tipiche della primavera piemontese. 
Impianti di sci aperti anche per le vacanze di Pasqua? E’ rimasto un sogno,  un miraggio,a causa di questo caldo estivo. Ieri al Colle del Sestriere, 2000  metri d’altezza, c’erano 25 gradi al sole. Alcuni turisti inglesi sciavano a  torso nudo, quasi come fossero in spiaggia, anziché sulle montagne olimpiche.  A Bardonecchia, un paio di settimane fa, la società degli impianti aveva  provato a fare il colpaccio, annunciando che avrebbe prolungato l’apertura  delle piste di sci fino al 25 aprile. Ma proprio ieri, dopo aver visto che i  raggi solari, forti e intensi, scioglievano gran parte della neve rimasta, la  Colomion ha dovuto gettare la spugna, e rinunciare all’apertura pasquale.  D’altronde, qui il costo della produzione di neve artificiale ricade tutta  esclusivamente sulle società degli impianti, a differenza della vicina  Monginevro.  Detto questo, a Bardonecchia gli impianti rimangono ancora  comunque aperti tutti i giorni, fino a domenica 17 aprile. Diverso il caso  della Vialattea, dove la stagione si concluderà già domani. Le piste del  Colle riapriranno poi ancora per un solo weekend, il 16 e 17 aprile. A  Sestriere si scierà sulle piste servite dalle seggiovie Cit Roc, Trebials,  Banchetta, Garnel, dalla sciovia Baby e dalla Telecabina Sestriere-Fraiteve.  A Sauze d’Oulx saranno operative le seggiovie Sportinia, Rocce Nere,  Chamonier e Colò. Anche perché, nonostante il caldo, c’è ancora un po’ di  neve in quota. E il gran caldo non fermerà neanche i 1300 giovani  partecipanti alla trentesima edizione dell’Uovo d’Oro, che domani a Sestriere  affronteranno l’ultimo appuntamento agonistico della stagione sciistica.  Anche al Monterosa ski, le temperature altissime hanno imposto dei  cambiamenti:  le zone di Frachey e di Punta Jolanda terminano la stagione  domani,  la zona Crest con rientro sul Belvedere (“giro del dahu”) proroga  l’apertura fino a domenica 17, compatibilmente con la situazione  dell’innevamento. Da lunedì chiuderanno anche gli impianti di Alagna, che  riapriranno solo per il 16 e 17 aprile. Resiste imperterrita solo Gressoney,  che fino ad oggi conferma la chiusura al 1° maggio per gli impianti che da  Stafal portano al Colle Bettaforca e al Ghiacciaio di Indren via Passo dei  Salati (Castore incluso). Comunque sia, da lunedì 11 al Monterosa l’orario di  apertura impianti sarà ridotto, dalle ore 8 alle ore 14. 
