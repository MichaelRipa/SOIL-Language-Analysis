Ancora cinque mesi fa sembrava impossibile. Quando a marzo la gara per il sottopasso dell'Ara Pacis fu pubblicata sulla Gazzetta europea, furono in tanti a pensare: chissà se si farà mai. Troppi gli anni trascorsi dal primo annuncio, troppe polemiche, ripensamenti, progetti varati e presto abortiti. E invece... Mercoledì l'appalto in project financing se l'è aggiudicato il raggruppamento di imprese guidato dalla Todini Costruzioni con Zeis e Cogeim, che ha presentato la migliore offerta tecnica con 87,629 punti. Secondo è arrivato Claudio Salini, autore della migliore offerta economica. Niente da fare per Condotte (terzo) e AstaldiVianini (quarti). I lavori, che inizieranno entro Natale (dopo l'aggiudicazione definitiva e la progettazione esecutiva), dureranno in totale 340 giorni. "Sarà una delle opere che il sindaco Alemanno potrà inaugurare alla vigilia della campagna elettorale del 2013", gongola l'assessore all'Urbanistica Marco Corsini. È stato proprio il tempo di esecuzione dell'opera, meno di un anno, uno degli elementi determinati per la vittoria di Todini & Co. Insieme all'impatto ridotto del cantiere sul traffico, che non verrà deviato sull'altra sponda del Tevere  -  come molti temevano  -  ma continuerà a correre sull'attuale carreggiata, sebbene dimezzata in relazione alla progressione dei lavori. Il tunnel, da Ponte Cavour a Ponte Matteotti, lungo 600 metri, verrà interrato prima della teca di Meier, su lungotevere in Augusta, e sbucherà all'altezza del ministero della Marina, collegandosi con l'esistente sottovia. Farà spazio al giardino con terrazza sul fiume, dal quale sparirà (per abbattimento) una porzione del controverso muretto della teca. Come pure le auto in sosta da via di Ripetta. Che potranno trovare ricovero nel parcheggio da 320 posti che sorgerà alle spalle del liceo artistico (ingresso su via Brunetti): 90 a rotazione, 90 ad abbonamento mensile, più 140 box privati. Questi ultimi saranno venduti a 125mila euro l'uno (il prezzo base d'asta era circa 150mila euro, ma l'impresa vincitrice ha offerto uno sconto del 18%), mentre la rotazione costerà all'incirca 1,90 euro l'ora (meno 25% rispetto ai 2,50 previsti dalla gara). Soddisfatto l'assessore Corsini. Intanto per "i tempi eccezionali: dal bando all'aggiudicazione sono passati solo 5 mesi, assai meno rispetto alla media nazionale". E poi per il progetto, "che è molto bello e va incontro alle richieste dei residenti: a settembre mi impegno a incontrarli personalmente per spiegare che non esistono rischi né per gli alberi né per la staticità degli edifici". Ma non finisce qui. Sempre a settembre "pubblicheremo il bando per la riqualificazione di piazza Augusto Imperatore", conclude Corsini: "Due progetti, insieme al sottopasso, con i quali la città potrà fare finalmente pace con la teca di Meier". 
ROMA - Soddisfatto, ma guardingo. Così Edy Reja s'approccia al sorteggio di Nyon. La Lazio può certo essere felice di aver pescato i macedoni del Rabotnicki, ma il tecnico goriziano non fa voli pindarici: "Le formazioni più ostiche da evitare erano i portoghesi del Nacional e gli svizzeri del Sion, ma nonostante questo dobbiamo avere il massimo della concentrazione nelle due gare che verranno ( 18 e 25 agosto)". "SFRUTTIAMO L'ANDATA IN CASA" - E poi, ancora: "I macedoni sono avanti rispetto a noi nella preparazione, non dobbiamo quindi prendere questa sfida sotto gamba. Anche perché qeste squadre, quando affrontano club blasonati come la Lazio, sono incentivati. L'importante sarà mettere qualità e corsa e sfruttare al massimo la prima partita in casa. Per le grandi squadre è sempre meglio giocare la prima fuori e poi eventualmente agire in rimonta in casa, ma dobbiamo comunque dare il massimo senza distrazioni o alibi". "SONO FRESCHI E PIMPANTI" - Il Rabotnicki è una compagine fresca e pimpante: "Leggevo la scheda  -  prosegue Reja - e so che ci sono molti giocatori giovani abituati a vincere. Propongono gioco senza timore e quando vinci un campionato, in qualsiasi nazione sia, non è mai per caso". Leggi i commenti I commenti dei lettori 
C'È un spettro che aleggia sulla zona Nord di Napoli. Un spettro che evoca tetri scenari. Tre morti in poco più di quindici ore riportano la mente a qualche anno indietro. Alla fine del 2004: quando iniziò il bagno di sangue tra Scampia, Secondigliano, Miano e Casavatore passato alla storia come la guerra tra i Di Lauro e gli Scissionisti. Lo spettro appare in un caldo pomeriggio di agosto in una anonima sala scommesse di periferia: la "Betting 2000" di via Miano. Qui entrano in azione non ectoplasmi, ma due spietati killer: in carne, ossa e armati di calibro "9x19". Fanno fuoco contro due persone che sono all'interno. Sparano in faccia a Salvatore Scognamiglio, 46 anni, curriculum criminale di tutto rispetto, uccidendolo sul colpo. Salvatore Paolillo, di 34 anni, noto alle forze dell'ordine per una serie di accuse minori, dalla ricettazione alla truffa, invece tenta la fuga: le pallottole lo raggiungono prima all'inguine e poi alla schiena. Muore durante il trasporto in ospedale, mentre i killer fanno perdere le proprie tracce. Nella sala giochi intervengono per primi gli uomini del commissariato di Scampia, seguiti a stretto giro dalla squadra mobile guidata da Andrea Curtale. A indagare Pietro Morelli, il numero uno della Omicidi. Mentre una folla di parenti si accalca fuori al locale, i poliziotti iniziano a visionare i filmati degli impianti di videosorveglianza, interni ed esterni, che potrebbero aver ripreso i killer. Le due vittime vivevano nella stessa strada, in via Cupa Capodichino. Scognamiglio risultava esponente di peso del clan Lo Russo: la cosca un tempo guidata da Salvatore Lo Russo, oggi collaboratore di giustizia e grande accusatore dell'ex capo della Mobile, Vittorio Pisani. La prima ipotesi è che il duplice omicidio nell'agenzia di scommesse sia la risposta all'agguato avvenuto giovedì sera a Casavatore. Vittima Emilio Forino, 29 anni, già noto alle forze dell'ordine, ritenuto vicino al gruppo Amato-Pagano: massacrato con ben dodici colpi di arma da fuoco. In pratica potrebbe essere iniziato uno scontro tra chi vuole impossessarsi dello spazio lasciato libero dagli scissionisti decimati, a cominciare dai capi, dagli arresti. Si indaga anche su una possibile azione contro i Lo Russo, e in questo caso bisognerà capire se è stata una vendetta o l'inizio di un attacco per eliminare definitivamente una cosca indebolitasi dopo il pentimento del boss. In ballo c'è sempre lo stesso business che scatenò la guerra tra i Di Lauro e gli Amato-Pagano: il mercato della droga più grande d'Europa. 
Parte con una vittoria il lungo mese di agosto ricco di partite della nazionale italiana di volley femminile. Le azzurre, nel match di apertura del World grand prix a Bydgoszcz in Polonia, superano le ragazze della Repubblica Dominicana con il punteggio di 3-1 (25-18, 22-25, 25-18, 25-17). Tra poco, già sabato, seconda sfida del weekend alle ore 18 (diretta La7D) contro l'Argentina (battuta 3-0 dalla Polonia). A chiudere il trittico di gare domenica alle 15.30 la sfida con le padrone di casa della Polonia. GIA' SEGNALI CONFORTANTI - Nel match disputato contro la Repubblica Dominicana, squadra potente e aggressiva fastidiosa da affrontare, il ct Massimo Barbolini trova subito spunti positivi. Segnali confortanti soprattutto da muro e difesa, due fondamentali che permettono alle ragazze azzurre di tenere a bada le avversarie caraibiche. Qualcosa da rivedere nella prestazione in attacco, troppo spesso si spegne la luce, ma Rondon e compagne sono puntuali nei momenti decisivi dei set. E ancora altre buone notizie arrivano dal debutto di Costagrande autrice di tredici punti (di cui uno a muro) e da Martina Guiggi, gradito rientro, capace di realizzare undici punti (cinque a muro). PRIMO SET - La stagione ufficiale comincia con la conferma di una buona Serena Ortolani, top scorer della serata con 19 punti messi a segno facendo vedere al pubblico polacco tutto il suo repertorio: 15 in attacco,  tre muri e un servizio vincente. Nel primo set subito una partenza storta. Poi l'Italia comincia a giocare meglio accumula un vantaggio che tranquillizza il gruppo. Si chiude sul 25-18. SECONDO SET - Discorso diverso per la seconda frazione. La macchina messa in moto dal ct Barbolini si inceppa e sale di tono la difesa delle dominicane. Inevitabile il pareggio con il punteggio di 25-22. TERZO SET E QUARTO SET - La svolta nel terzo set con i due sestetti che camminano uno di fianco all'altro fino al break decisivo di Lucia Bosetti. Azzurre avanti grazie al 25-18. Poco da dire nel quarto set quando la squadra italiana prende in mano le redini del gioco ed evita errori di deconcentrazione. Il set si chiude sul 25-17 con un punto di Martina Guiggi. BARBOLINI CONTENTO - Alla fine soddisfatto Barbolini che ammette: "C'è ancora da lavorare, ma abbiamo messo in campo grande volontà e fatto vedere cose discrete". Nel gruppo azzurro c'è voglia di migliorare il risultato maturato nelle ultime apparizioni al torneo (i migliori piazzamenti risalgono ai secondi posto del 2004 e 2005) e formare un gruppo capace di difendere, nel prossimo mese di settembre, il titolo europeo portato a casa due anni fa. Il cammino nel World grand prix è ancora lungo e con sedici formazioni mondiali si preannuncia ricco di colpi di scena e di sfide equilibrate. La finale eight è in programma dal 24 al 28 a Macau. ITALIA-REP.DOMINICANA 3-1 (25-18 22-25 25-18 25-17) Italia: Rondon, Bosetti 11, Arrighetti 13, Ortolani 19, Costagrande 13, Guiggi 13. Libero Cardullo. Crisanti. Non entrate: Barcellini, Garzaro, Leonardi, Ferretti. All. Barbolini. Rep. Dominicana: Eve 10, Nunez 2, Rivera 17, Vargas 7, Marte 2, Cabral 10. Libero Caso. Echenique, Binet, De La Cruz 10. Non entrate: Burgos, Arias e Rondon. All. Kwiek. Arbitri: Wang (Chn) e Batyuk (Ukr). Durata set: 23', 28', 27', 25'. Italia: Bv 5, Bs 5, Mv 14, e 15. Rep. Dominicana: Bv 2, bs 11, mv 10, e 17. Leggi i commenti I commenti dei lettori 
Musica BACOLI Dalle 22 al Cycas Caffè di Bacoli, via Miliscola 13, note e ritmi carioca per una serata a base di capirinha, piña colada e della solare musica tradizionale brasiliana proposta dal Vadhino Trio. Ingresso libero. Info 081 523 1660. TORREGAVETA Dalle 22.30 al Sohal Beach di Torregaveta, via Spiaggia Romana 15, party con un dress-code che prevede capi in cotone, lino, denim, seta, chiffon, pizzo... purché candidi e in abbinamento con i lettoni a baldacchino del club. Alla consolle i dj resident Red&Night. Info 081 868 9355. LICOLA Dalle 14 al Magic World di Licola, sul palco di Radio Marte arriva una delle voci house più conosciute, Steve Edwards. GROTTAMINARDA "Festival del gusto" a Grottaminarda (Avellino), nei Giardini De Curtis: dalle 19.30 gli "Angoli del gusto" e la "Tarantella Montemaranese". Dalle 21.30 esibizione scuola di ballo. Dalle 22.30 il concerto "I Compagni di Berta", tribute band a Rino Gaetano, De Andrè e Battiato in versione ska, folk, rock. RAVELLO Dalle 21.45 al Belvedere di Villa Rufolo, per il "Ravello Festival", il concerto del Grupo Compay Segundo, da "Buena Vista Social Club". Ingresso 35 euro. Info 089 858 422. CAPACCIO Dalle 22 presso allo stadio Mario Vecchio di Capaccio Scalo (Salerno), per la manifestazione "Sapori di vita" contro l'emergenza droga, degustazioni e la partecipazione straordinaria di Amedeo Minghi, preceduto dal cantautore rock Zorama, il quale si esibirà in versione unplugged. PAESTUM Dalle 21.30 nell'area archeologica dei Templi di Paestum, Eugenio Bennato in concerto". Il fondatore della Nuova Compagnia di Canto Popolare, di Musicanova e del movimento "Taranta Power", proporrà un percorso musicale che affonda le radici nella tradizione popolare, inclusi brani storici "Brigante se more" (1979). Ingresso 15 euro. Info 0828 722 374. ALBANELLA Dalle 21 nel centro storico di Albanella (Salerno), per il "Festival Botteghe d'Autore", si esibiranno i 10 finalisti, tra cantautori e band. Dopo la premiazione del vincitore si esibirà Simone Avincola, vincitore della scorsa edizione e, a seguire, Alberto Fortis in concerto. Info 320 263 0128. VIGGIANO A Viggiano (Potenza), per il "Festival dell'Arpa Viggianese", a ingresso libero: dalle 17 animazione con Jaipur Maharaja Brass band. Al Mandorleto: dalle 21.15 Phamie Gow band. Dalle 22 consegna premio Harpo Marx a Mamadou Diabate. Dalle 22.15 concerto della Jaipur Maharaja Brass band. Dalle 23.30 Harpclub con Dj Darius Darek. Sito ww. arpaviggianese. it. Classica ERCOLANO Dalle 21 Palazzo Valle a Portici, per il "Festival delle Ville Vesuviane", concerto dell'Orchestra Collegium Philarmonium, diretta dal maestro Gennaro Cappabianca. Musiche di Mozart, Piazzolla, Morricone. Info 081 732 2134. POMPEI Dalle 21 a Pompei, tra via Lepanto, via Roma e Piazza Anfiteatro, per la rassegna "Le porte della musica", concerto di un originalissimo duo formato da violino e violoncello, un concerto di arpa e flauto e un trio jazz (pianoforte, sax e voce). FORIO D'ISCHIA Dalle 21.30 a Villa La Colombaia (Forio d'Ischia), "Gran Ballo del Gattopardo", una ricostruzione d'epoca con la regia di Bruno Garofalo e la direzione di Luca Iacono. Con venti coppie di ballerini in costume, accompagnati da un'orchestra classica di 14 elementi, con decine di servitori in livrea e comparse in divisa, per rievocare le atmosfere del film di Luchino Visconti. Info 081 987 115. Teatro MASCHIO ANGIOINO Dalle 21 al Maschio Angioino, lo spettacolo "La peste", monologo teatrale di e con Nello Mascia tratto dall'omonimo libro-inchiesta di Tommaso Sodano e Nello Trocchia. Accompagnamento musicale dal vivo a cura del percussionista Ciccio Merolla. SESSA AURUNCA Dalle 20.30 al teatro Romano di Sessa Aurunca, per la rassegna "Teatri di pietra", lo spettacolo "Truculentus", da Plauto. Un omaggio alla commedia Plautina, con un lavoro che introduce la formula dell'en travestì, ampiamente utilizzata nella commedia dal '500 ai primi dell'Ottocento. Info 800 024 060. CASTELVENERE Dalle 22 a Castelvenere (Benevento), teatro all'aperto con il cabarettista Paolo Caiazzo. Lo spettacolo sarà preceduto (alle 21) dal concerto di Vincenzo Iovino che, insieme a Gianluca Palummo, si esibirà in un omaggio ai grandi della musica classica. SALERNO BARBUTI Dalle 21.30 in Largo Barbuti, nel centro storico di Salerno, per il "Barbuti Festival", la Compagnia del Giullare in "Filumena Marturano" di Eduardo De Filippo. Ingresso 12 euro. Info 089 231 330. GIFFONI VALLE PIANA Dalle 21.30 nel Giardino degli Aranci di Giffoni Valle Piana, per la rassegna estiva di "Giffoni Teatro", di scena Vito Cesaro e Antonino Miele impegnati nel dramma satiresco di Euripide "Il Ciclope". Partecipa Luciana Turina. Info 089 866 760. PAESTUM Ritorna nel sito archeologico di Paestum, l'evento "L'alba dei tempi" con lo spettacolo "Il Mito di Chronos". Sulla scena si esibiranno 22 ballerini, l'attrice Silvia Bilotti, nel ruolo di Calliope, e l'attore Daniele Cantalupo, nel ruolo di Esiodo. Il pubblico potrà accedere all'area dello spettacolo, ai piedi del Tempio di Nettuno, tra la notte del 6 e l'alba del 7 agosto, dalle 3.30 alle 4.15 del mattino. L'inizio dello spettacolo è previsto alle ore 4.30 ed ha la durata di un'ora, fino alle prime luci dell'alba. Ingresso gratuito ma con prenotazione al numero 0828 811 016 o all'email albadeitempi@infopaestum. it. CAMPAGNA Dalle 21.30 in piazza Palatucci a Campagna (Salerno) lo spettacolo "Dal Lido Pola... Trasmette Napoli", con Massimo Masiello, Carla Schiavone, Maurizio Murano. Info 081 714 1801. Cinema MADRE Dalle 21.30 al museo Madre, via Settembrini 79, per la rassegna "Un'estate al Madre", il film "Camera con vista", di James Ivory. Ingresso libero. Info 081 193 130 16. PARCO DEL POGGIO Dalle 21.10 al Parco del Poggio, viale del Poggio di Capodimonte (in prossimità di Oviesse - Standa), per la rassegna di cinema all'aperto "Accordi e disaccordi", il film "The Next Three Days" con Russell Crowe, Elizabeth Banks, Liam Neeson. Ingresso 4 euro. Info 081 549 1838. PORTICI/ERCOLANO Per la rassegna "FreskoFilm": dalle 21 al secondo circolo didattico di Portici, viale Leonardo Da Vinci, il film "Maschi contro femmine" di Fausto Brizzi, con Paola Cortellesi, Carla Signoris, Giorgia Wurth, Chiara Francini. Ingresso 3 euro. Info 081 777 7851. SAN SEBASTIANO AL VESUVIO Dalle 21.15 al Parco Urbano di San Sebastiano al Vesuvio, via Panoramica, il film "Che bella giornata", di Gennaro Nunziante, con Checco Zalone e Nabiha Akkari. Ingresso 3,50 euro, 1 euro per gli over 65. Info 081 596 7493. MARATEA Dalle 19 a Maratea, piazzetta del Gesù, Fiumicello, per il "Maratea Film Festival": dalle 18 incontro sul cinema. Dalle 19 incontro con Giandomenico Celata, "Blowin' in the Web - L'Industria della Musica alla prova del Web". Dalle 20 "Basilicata: donne, politica, occupazione e welfare - Cinematografiche di qualità". Dalle 21 incontro con Paola Cortellesi, Riccardo Milani e Piera Detassis. Dalle 22 i film "Into Paradiso", di Paola Randi, e "Passione", di John Turturro. Agenda VICO EQUENSE Dalle 21 sulla terrazza del Resort Le Axidie di Marina d'Equa, Vico Equense, per la rassegna "Libri sotto le stelle", Alessandro Cecchi Paone presenta il libro "Scienza e pace" (edito da Passigli) che raccoglie una lunga conversazione con Umberto Veronesi. Durante la serata, condotta da Marina Ciaravolo, si discuterà di come si possa applicare il metodo scientifico per rifondare la base teorica del pacifismo. Info 081 532 3480. CAPRI Proseguono le "Passeggiate d'autore" organizzate a Capri dalla cooperativa Nesea e l'associazione Antemussa: dalle 18 visita al centro storico. Info 081 838 6315. CUSANO MUTRI Dalle 20 in piazza Roma, Cusano Mutri (Benevento), per il "Cusano Talk Festival", dibattito "Tra Oriente ed Occidente. Il Meridione: porta d'Europa". Interverranno, tra gli altri, il rappresentante Ambasciata dell'Iraq a Roma. La serata prosegue presso la Villa Comunale con live music. SERRAMEZZANA Dalle 21 a Serramezzana (Salerno), per il festival "Segreti d'autore", festival dell'ambiente, delle scienze e delle arti, Giovanni Russo e Guido Villani dell'università Parthenope di Napoli e del CNR racconteranno "I segreti del mare" con lettura-concerto di Claudio Di Palma e Paolo Vivaldi su testi di Ruggiero Cappuccio. Info 334 159 3454. OASI ALENTO All'Oasi dell'Alleato, uscita svincolo sulla variante alla Statale 18, lungo il tratto Agropoli - Vallo della Lucania, apertura no stop fino al 31 agosto con eventi e laboratori per i ragazzi tutti i giorni dalle 9.30 alle 19.30. Relax e divertimento assicurato, per grandi e piccini, tra natura e cultura, ma anche musica e spettacoli. Si inizia con una giornata dedicata a giochi, balli e ballon art. In programma anche lo spettacolo teatrale per ragazzi "Palla di lardo" (ingresso 5 euro). Info 0974 837 003. 
ROMA - L'uno accanto all'altro. Dopo i contrasti e i battibecchi pubblici. Silvio Berlusconi e Giulio Tremonti tornano davanti alle telecamere nel pieno della crisi economica che sta colpendo l'Italia. E, pressati dalla Bce , annunciano quello che solo pochi giorni fa in Parlamento il Cavaliere si era guardato bene dal dire. Ovvero l'anticipo del pareggio al 2013, gli interventi per introdurre il pareggio di bilancio in Costituzione, la riforma del mercato del lavoro e la "madre di tutte le liberalizzazioni", ovvero "tutto è libero tranne ciò che è vietato". VIDEO La conferenza stampa La conferenza stampa è iniziata con 30 minuti di ritardo. Uno slittamento  che, secondo l'agenzia Dow Jones, sarebbe dovuto agli ultimi negoziati   tra l'Italia e la Bce che avrebbe raggiunto un accordo per cui si  impegnerebbe a introdurre  il pareggio di bilancio nella Costituzione,  in cambio dell'acquisto da parte della Banca centrale dei Btp italiani. "C'è una attenzione particolarissima della speculazione internazionale su di noi a cui bisogna cercare di mettere un argine" è l'esordio di Berlusconi. Che, però, continua a non assumersi responsabilità: "Nulla di quello che succede si può ascrivere a uno dei governi di qualunque paese, ma riguarda globalmente sistema finanziario". Perché, taglia corto Tremonti, "in una settimana è come se fosse cambiato il mondo". Crisi europea, dunque. Anzi, mondiale. "Ho passato - dice il Cavaliere -  tutto il pomeriggio al telefono con i colleghi europei, con Angela Merkel, Sarkozy, Von Rampuy per concordare tra di noi misure. Tra poco parlerò con Obama. Il mondo è entrato in una crisi finanziaria che investe tutti i paesi, una crisi globale che si aggiunge alle precedenti e non rispecchia nè la realtà nè i fondamentali economici. La situazione sui mercati è molto difficile e richiede interventi coordinati tra gli stati, soprattutto quelli dell'area euro". Proprio per questo, nei prossimi giorni, sarà organizzato un G7 con i ministri delle finanze. Un appuntamento che potrebbe preparare un nuovo G8. Arriva il momento dell'Italia. E delle mosse del governo. "Anticipo brevemente che lavoreremo da subito in Parlamento per introdurre nella nostra Costituzione il principio di equilibrio di bilancio ed anche un altro principio, cioè la libertà in base alla quale tutto è consentito per i soggetti economici e per le imprese eccetto quello che è vietato dalla legge" afferma il Cavaliere. Un'innovazione che Tremonti definisce "un passaggio storico". La scelta fatta dall'esecutivo è il cambio della tempistica della manovra.  "Un'accelerazione", come la definisce il Cavaliere. Che ci tiene a sottolineare come quello che cambierà non saranno i contenuti della manovra ma i tempi. "A partire dalle delega assistenziale, che sarà sviluppata sul biennio 2012-2013" spiega Tremonti. Che nega "nuove addizionali" e spiega come tra le misure anti-crisi che il governo "sottoporrà immediatamente al parlamento", ci saranno anche delle norme su "assistenzialismo e sistema fiscale".  Perché, ragiona il ministro, "la riforma assistenziale è propedeutica per quella fiscale", specificando che la prima permette di fare la seconda a  saldi invariati, salvaguardando quindi le agevolazioni fiscali. Si deve fare in fretta, per questo la riunione delle commissioni di Camera e Senato è prevista per giovedì 11 agosto, alle ore 11. Poi il premier manda un messaggio all'opposizione: "Noi siamo sempre stati  disponibili a discutere un miglioramento delle nostre proposte con chi  fosse portatore di idee di miglioramento e lo siamo anche questa volta". Non manca un nuovo siparietto tra il premier e il ministro. Mentre Tremonti sta raccontando che ieri "le parti sociali hanno formulato una ipotesi di anticipo" della manovra "che non è stata dettagliata e il riferimento all'effetto depressivo riguardava la manovra sulla parte finanziaria", Berlusconi aggiungeva che "questa discussione si è svolta mentre ero assente dal tavolo chiamato da un collega al telefono". "Ovviamente", aggiunge il premier sorridendo, "questa è una polemica con Tremonti" e infatti "abbiamo deciso di sfidarci a duello domani mattina e adesso sceglieremo l'arma". B ossi: "Più interessante discorso oggi". "Sì, interessante, ma mi ha più interessato quello di oggi, perché se non si riesce a far comprare i titoli di stato dalla Bce, diventa un casino: invece così ci siamo garantiti che comprano i titoli e noi facciamo il pareggio di bilancio un anno prima". Così il segretario della Lega Nord Umberto Bossi ha risposto a chi gli chiedeva un commento sull'intervento in parlamento sulla crisi economica del presidente del Consiglio Silvio Berlusconi, arrivando a una festa del partito. "Tutti hanno paura che i titoli di stato si trasformino in carta straccia, ma facendo il pareggio di bilancio un anno prima, la Bce ci ha garantito che da lunedì ci comprerà i titoli di stato: quindi per noi è una soluzione, una garanzia". Le reazioni: no da opposizioni. "Berlusconi non poteva dire mercoledì scorso le cose dette questa sera? C'è stata una pericolosa sottovalutazione che è costata cara in questi due giorni all'Italia" afferma il vicesegretario del Pd Enrico Letta. E dal Pd tagliano corto: "E' da irresponsabili anticipare la manovra senza correzioni". "Al di là delle fumisterie costituzionali  - dice il segretario Bersani -  andiamo alla sostanza. Anticipare la manovra senza cambiarla sarebbe un colpo gravissimo al paese dal punto di vista economico e sociale". "Noi - afferma Bersani - come abbiamo ripetuto siamo pronti a discutere anche in agosto e a prenderci le nostre responsabilità per trovare soluzioni urgenti ma non a fare discussioni inutili come quella di tre giorni fa né ad accodarci a scatola chiusa alle decisioni di un governo che è stato fin qui fallimentare". Italo Bocchino di Fli spera che non si sia in presenza "dell'ennesimo proclama". Duro l'Idv: "E' meglio che Berlusconi e Tremonti vadano in vacanza se le proposte per uscire dalla crisi sono quelle che hanno esposto stasera. Auspico che la prossima conferenza stampa sia quella in cui si annunceranno le dimissioni proprie e dell'intero governo". Nessun commento, per ora, dall'Udc. "Non possiamo che confermare che questo governo fa male al paese" così il segretario generale della Cgil, Susanna Camusso. "Stiamo correndo velocemente verso il baratro e il governo Berlusconi ci intrattiene con una sorta di Talk show con nefaste divagazioni su modifiche alla Costituzione" afferma Nichi Vendola, presidente di Sinistra Ecologia Liberta' Leggi i commenti I commenti dei lettori 
Quando una scoperta allunga la vita. Accade per la via Aurelia, considerata fino ad oggi caduta in disuso nel I secolo d. C., dopo un'attività da strada consolare lunga tre secoli per collegare Roma a Cerveteri e Genova. E invece la sua storia viene riscritta, grazie al ritrovamento, presso la tenuta di Castel di Guido, al X miglio, di una vasta struttura romana di grande suggestione per la complessità architettonica e gli apparati decorativi, che attesta un'insospettabile frequentazione dell'Aurelia fino al VI secolo. Il rinvenimento è avvenuto tre settimane fa, durante la messa in sicurezza di uno scavo aperto dall'Acea per installare una condotta. "Sono riemerse strutture mai immaginate", spiega Daniela Rossi, funzionaria della Soprintendenza ai beni archeologici di Roma che dirige i lavori condotti dagli archeologi della cooperativa Parsifal. Si tratta di un ampio sistema con almeno nove stanze, dove spicca una vasca profonda oltre un metro, con scalini e una banchina laterale. "Probabilmente è la parte termale di una grande villa  -  dice Rossi  -  che si caratterizza per la ricchezza degli arredi e la sontuosità delle suppellettili, poco documentate per l'Aurelia". Basti pensare che l'ambiente termale ha restituito una statua di fanciulla a grandezza naturale, reclinata su un fianco, priva della testa, che però è stata ritrovata pochi giorni fa. Non solo: sono tornati alla luce una statua di Venere in frammenti, splegrazioso pesce di pietra chiara con l'occhio decorato da una stella, e 11 monete dell'età di Valentiniano trovate in un muro, forse un nascondiglio segreto del proprietario. TESORI DELL'AURELIA e la villa ritrovata a Castel di Guido La "domus" testimonia varie fasi di vita. Un primo intervento è del II secolo, probabilmente legato alla presenza al XII miglio del Lorium, la rndidi vasi di vetro integri, recipienti per unguenti e cibi, il piede fanciullesco di una scultura, un esidenza suburbana di Antonino Pio e Marc'Aurelio. A un momento di abbandono è seguito il recupero a scopo residenziale di lusso tra il IV e il V secolo, con tracce di interventi nel VI secolo, riconducibili alla spoliazione dei marmi. "L'importanza del sito  -  sottolinea Rossi  -  riguarda anche la particolarità del ritrovamento. La conservazione è il risultato dell'esondazione del rio Galeria, che proprio nel VI secolo, con le sue frequenti piene, ha sigillato la villa lasciandola intatta. Da archeologa, sono quasi grata ai fiumi". Come tante storie dell'archeologia romana, il finale non è dei più felici. "I soldi per la prima campagna di indagine, circa 10mila euro, sono esauriti". Perciò lo scavo si è concluso ieri. "Per completarlo, consolidare le murature e la messa in sicurezza servirebbero almeno 50mila euro". Il tesoro dell'Aurelia ha fatto appena in tempo a riemergere che viene già riconsegnato alla terra. 
LONDRA - L'attesa era tutta per vedere Asafa Powell, il giamaicano costretto a far sempre da cortigiano al suo connazionale Usain Bolt stavolta assente, come avrebbe approfittato della ghiotta occasione nella dodicesima e terz'ultima tappa della Samsung Diamond League in programma a Londra stasera, venerdì, e domani, sabato. E anche Powell, che era stato "invitato" dagli organizzatori a non dire che neppure lui sarebbe stato in gara (motivi commerciali, ovvio...) per un malanno all'inguine, ha lasciato il posto di vedette del meeting (che non è stato granché, alla fine) ad altri, alla Spencer e al suo giovanissimo sprinter (connazionale) Blake soprattutto. PER LA SALADUKHA GRAN TRIPLO - La Saladukha, ucraina, ha cominciato il meeting vincendo il salto triplo femminile. L'ucraina si è imposta con la notevole misura di 14,80 metri, ottenuta al secondo tentativo; seconda piazza per la kazaka Olga Rypakova (14,49), terza la slovacca Dana Veldakova (14,48). MONDIALE STAGIONALE DELLA SPENCER - Altri risultati: nel giavellotto femminile, la tedesca Christina Obergfoll sbaraglia la concorrenza scagliando l'attrezzo a 66,74 metri, nuovo record del meeting. Poi il cubano Dayron Robles vince i 110 ostacoli in 13"16, tre centesimi in meno dello statunitense Jason Richardson, secondo in 13"19 e, nei 400 ostacoli femminili, miglior prestazione mondiale stagionale per la giamaicana Kaliese Spencer (52"79). 100 COMUNQUE GIAMAICANI - Poi, nei 100 senza stelle a vincere è stato Yohan Blake (22 anni). Il giamaicano (sempre loro, incredibile) ha approfittato dell'assenza di Asafa Powell e ha fermato il cronometro a 9"95 precedendo il connazionale Nesta Carter che ha chiuso a 10"01. Terzo l'americano Michael Rodgers in 10"04. LA SPIEGAZIONE DI POWELL - "Speravo fin all'ultimo di recuperare, ma l'infortunio persiste", ha poi detto Powell mentendo. "E' una semplice precauzione", ha specificato il manager dell'atleta, Paul Doyle. "Powell migliora ogni giorno, ma rischiare oggi sarebbe potuto significare una ricaduta. Se avessimo avuto un altro paio di giorni, avrebbe gareggiato sicuramente". Con l'abbandono di Powell il favorito per l'appuntamento di Londra sui 100 metri diventa Yohan Blake. POWELL: "VOGLIO L'ORO MONDIALE IN COREA" - "Nel Mondiale di Daegu (in Corea del Sud dal 27 agosto al 4 settembre prossimi, ndr ) voglio ottenere quello che mi merito: la medaglia d'oro", ha poi concluso Powell, che nei mondiali del 2007 e del 2009 ha ottenuto solo il bronzo. Negli ultimi tre anni, Bolt ha vinto tutti i titoli principali nei 100 e 200 metri, distanza su cui detiene anche il record del mondo. In questa stagione, però, è Powell ad avere il miglior tempo dell'anno sui 100 metri (9.78 sec). Leggi i commenti I commenti dei lettori 
Indagati i tre direttori della banca Carispaq di Roma che, hanno consentito a Gianfranco Lande, il Madoff dei Parioli, e ai suoi soci, negli anni, di portare avanti la truffa che ha coinvolto vip, politici e personaggi della nobiltà romana. L'accusa nei confronti di Maria Gabriella Valentini (direttore della filiale di corso Vittorio Emanuele dal marzo 2000 al 2 febbraio 2006), Roberto D'Alessandro (responsabile dell'agenzia dal 3 febbraio 2006 al 31 maggio 2009) e Marco Maddalena (a capo della Carispaq capitolina dal primo giugno 2006 a oggi) è abusivismo. Secondo il pubblico ministero Luca Tescaroli, titolare del fascicolo sulla colossale truffa, i tre direttori avrebbero chiuso un occhio e consentito al boss della gang Gianfranco Lande e al suo braccio destro, il broker Roberto Torregiani, operazioni bancarie eseguite attraverso la loro società abusiva, la Eim Inc. Non solo non hanno fatto nessun accertamento, come avrebbero dovuto, per identificare le società intestate al Madoff capitolino, ma non hanno neanche mai verificato la clientela. I tre direttori hanno poi omesso, cosa ancor più grave, di segnalare le operazioni sospette, in barba alle norme antiriciclaggio: movimentazioni di milioni e milioni di euro in entrata e in uscita. Tutto questo ha consentito, secondo il pm Tescaroli "di agevolare la raccolta del risparmio e l'abusivismo finanziario posti in essere da Gianfranco Lande, Roberto Torregiani, Gian Piero Castellacci de Villanova, Raffaella Raspi, Stefano Salvini e altri, svolta attraverso le società Eim". Nello specifico Gabriella Valentini ha permesso, sempre secondo l'accusa, l'effettuazione di "movimentazioni finanziarie di ingentissimo valore, non inferiore a 16 milioni e 800 mila euro in entrata e in uscita, per il periodo che va dal dicembre 2004 al febbraio 2006, in assenza di plausibile giustificazione economica, omettendo le consequenziali segnalazioni di operazioni sospette imposte dalla citata normativa antiriciclaggio". Roberto D'Alessandro ha consentito operazioni, nella sua reggenza, da 64 milioni e 200 mila euro e il successore Marco Maddalena movimenti non inferiori a 6 milioni e duecentomila euro. L'aggravante, per tutti e tre e di aver dato in questo modo "il loro contributo a un gruppo criminale organizzato impegnato in attività di abusivismo in più di uno stato: Regno Unito, Bahamas, Lussemburgo, Svizzera, Francia e altri". 
