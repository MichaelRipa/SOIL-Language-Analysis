
Quattro vittorie consecutive il Toro, altrettante la Juve Stabia. Domani alle 15 le due squadre più in forma della serie B si sfidano al Comunale: in palio la rampa di lancio del record di cinque successi in fila. Intanto Ventura può sorridere sul fronte infermeria: Stevanovic è recuperato, Sgrigna dovrebbe andare in panchina, Vives tornerà in gruppo la prossima settimana e Suciu sta riprendendosi in fretta. Angelo Ogbonna, lei i torna in pianta stabile in squadra. Com’è andata l’esperienza azzurra? “L’azzurro è una esperienza bellissima. Se poi debutterò sarò felicissimo”. Meglio la serie A col Toro o la Nazionale? “Beh, prima pensiamo alla promozione, poi vediamo…” Conservare l’azzurro in serie B è un ostacolo in più? “Direi di no, io do il massimo, il resto non conta. E poi per me conta il Toro dove sono cresciuto”. Ha visto la vittoria del Toro a Verona? “E’ stata una dimostrazione di forza che non mi ha sorpreso. Conosco le potenzialità del gruppo, e non mi ha sbalordito”. A Verona non son mancati i buu a Ebagua. Cosa ne pensa ? “Secondo me quello non è razzismo, è solo stupidità”. Lei è un figlio della Maratona. Sente il peso di portare la fascia da capitano? “Portare la fascia è un simbolo, ma in mezzo al campo i capitani sono tantissimi. Però per me è un grande orgoglio: io qui ho trascorso tutta la mia adolescenza”. Qual è il suo rapporto con Ventura? “Mi tratta da professionista, ricambio con tanta stima. Sapevo che con lui sarei migliorato, è il mio punto di riferimento”. Le voci di mercato le hanno dato fastidio? “Non mi hanno intaccato perché di concreto non c’è mai stato nulla. Il calcio lo vivo in campo, al resto pensa il mio agente”. L’impressione è che lei sia molto maturato? “Son cresciuto e crescerò ancora, spero. Calcisticamente e umanamente. Però mi sento ancora un ragazzo”. In due mesi sembra cambiato tutto. Quale segreto del Toro? “Nessun segreto. Tanti meriti li ha Ventura, e l’ambiente è cambiato completamente: lo si percepisce a pelle”. Parliamo del rinnovo del suo contratto. A che punto siamo? “Non lo so, lascio fare al mio agente”. Ma con un buon ingaggio lei sarebbe appagato a stare qui ? “Io sono appagato anche senza ingaggio, se no sarei andato via”. E se ci fosse la possibilità di legarsi al Toro per anni? “Mi piacerebbe restare al Toro a vita, eccome. Però nel calcio non si sa e io non me la sento di illudere nessuno”. Arriva la Juve Stabia. Che partita sarà? “Una partita dura, come tutte le partite di B dove si corre molto. Ma il Toro è un grande gruppo che vuole la A”. 
Da Caravaggio ad Aldo Moro, passando per Cavour, la storia autentica e "autografa" esce dai depositi e si svela per salvare gli archivi. Contro i tagli sempre più pesanti, contro il blocco ventennale delle assunzioni, contro il rischio implacabile di chiusura, l'Archivio di Stato di Roma si mobilita. E lo fa a modo suo, con una protesta pacifica ma impegnata, degna del patrimonio che custodisce nelle antiche sale del borrominiano Sant'Ivo alla Sapienza. Oggi, dalle ore 11, andrà in scena nella Sala Alessandrina una maratona di "Letture civili" aperte al pubblico, di alcuni documenti originali, conservati dall'istituzione e da altri archivi di Roma, recitati da funzionari, ricercatori precari, allievi della scuola di archivistica. L'evento chiude la quattro giorni di mobilitazione nazionale "E poi non rimase più nessuno", promossa dall'Anai, l'Associazione nazionale archivistica italiana. "È un modo per ricordare un patrimonio preziosissimo su cui si è scritta la storia  -  dichiara il vicedirettore dell'Archivio Orietta Verdi  -  Negarlo e perderlo significa distruggere la memoria collettiva, e non si costruisce futuro senza una riflessione sul passato". La lectio magistralis parte con un documento emblematico, il famoso brano della deposizione del Caravaggio sul "valent'huomo": "È il testo che rivoluzionerà la storia dell'arte  -  racconta Verdi  -  Trascinato davanti al magistrato in tribunale, nel processo intentato da Giovanni Baglione, Caravaggio dichiara che valent'huomini sono coloro che dipingono imitando la natura con un modello vero e non quelli che copiano i disegni". Un picco di emozione le offriranno due lettere autografe di Aldo Moro, selezionate tra le undici scritte durante la prigionia. Una è indirizzata a Zaccagnini, l'ultima scritta in ordine di tempo. Si apre con: "Caro Zaccagnini mi rivolgo a te, è un'ora drammatica", e si chiude con le tragiche e commoventi parole: "Il mio sangue ricadrebbe su voi, sul partito e sul paese". L'altra è rivolta all'allora presidente del Consiglio dei Ministri Giulio Andreotti, in cui scrive: "Caro presidente so bene che il problema è nelle tue mani e tu ne porti altissima responsabilità; per chiudersi con l'appello: "Che Iddio ti illumini". "Il corpus delle lettere di Moro è a rischio  -  avverte il vicedirettore dell'Archivio di Stato  -  e per questo motivo le abbiamo consegnate all'Icpal per sottoporle alle prime analisi diagnostiche e avviare il restauro". Tra i documenti più curiosi, spicca quello relativo a una magi¬stratura genovese per la libera¬zione degli schiavi nel 1597, pre¬stato dall'Archivio dell'Inps: "Un atto sancito incredibilmente dal¬la Repubblica marinara di Geno¬va cento anni prima che fosse messa per iscritto l'abolizione della schiavitù dalle altre potenze internazionali", sottolinea Verdi. Ancora, il primo verbale del Con¬siglio dei Ministri dell'Italia Unita presieduto da Cavour, e la lettera del matematico Vito Volterra al rettore De Francisci per il rifiuto di giuramento di fedeltà al regime nel 1931, entrambe dall'Archivio centrale dello Stato. Grazie all'Ar¬chivio Storico Luce sarà proietta¬to anche un documento filmico dal titolo "Roma al mare" del 1924. 
BRASILIA - E'  un visto "illegale" quello concesso dal governo brasiliano a Cesare  Battisti: è quanto sostiene il procuratore di Brasilia, Helio Heringer,  che ha aperto un procedimento per la revoca del permesso di residenza  all'ex terrorista dei Pac. Il giudice, nella causa che sarà esaminata  nei prossimi giorni, non chiede l'estradizione di Battisti in Italia ma  la sua espulsione verso uno dei due paesi nei quali l'ex terrorista ha  risieduto in passato, Francia o Messico. Secondo Heringer, il visto di permanenza in Brasile concesso a Battisti è illegale perché nella legge sugli stranieri c'è scritto chiaramente che non può goderne chi ha commesso in un altro paese crimini per i quali è prevista l'estradizione. Il caso è complicato, proviamo a riassumere: Cesare Battisti è stato arrestato a Rio de Janeiro dopo tre anni di latitanza (era fuggito dalla Francia nel 2004) nel marzo del 2007. L'Italia chiese l'estradizione sulla base della condanna all'ergastolo per gli omicidi commessi alla fine degli anni Settanta quando militava nei Proletari armati per il comunismo e del caso si doveva occupare la Corte Suprema del Brasile, massima istanza giudiziaria del paese che delibera anche su tutti i casi di estradizione. Gli avvocati di Battisti (tutti lautamente finanziati con i diritti dei libri della giallista francese Fred Vargas) chiesero per il loro assistito la concessione del rifugio come perseguitato politico.  E con un colpo a sorpresa nel gennaio del 2009 l'allora ministro della Giustizia, Tarso Genro, decise di concedere, nonostante il parere negativo della commissione che esamina le richieste di rifugio, l'asilo politico a Battisti. Decisione che di fatto avrebbe dovuto annullare il processo per l'estradizione di fronte al Tribunale Supremo ma che invece aprì lo scontro tra giudici e potere politico. Mesi dopo infatti i magistrati della massima Corte annullarono l'asilo politico concesso da Genro sostenendo che i reati di Battisti non erano "politici" ma comuni e come tali andavano esaminati. Nel corso della stessa seduta, a maggioranza semplice, la Corte approvò la richiesta di estradizione presentata dall'Italia con un solo limite: l'ultima parola spettava al presidente della nazione, in quel momento Lula, che avrebbe dovuto esprimere il suo parere sulla base del Trattato di estradizione vigente tra Italia e Brasile. Nell'ultimo giorno del suo mandato, 31 dicembre 2010, Lula negò l'estradizione in Italia. Nel frattempo la maggioranza all'interno della Corte, grazie a due nuove nomine fatte da Lula, era cambiata e qualche mese fa Battisti è stato liberato. Ora lo scontro fra giudici e potere politico si riapre. Heringer sostiene che quella di Lula nel non concedere l'estradizione è una decisione "politica" che non annulla la sentenza della Corte Suprema nella quale si ritenevano gli omicidi di Battisti delitti comuni e non "politici". Infatti l'ex terrorista non ha "l'asilo" come rifugiato ma un visto di residenza ad personam. E, ricorda Heringer, questo visto non si può concedere ad uno straniero processato o condannato in un altro paese per reati  -  come l'omicidio  -  che prevedono l'estradizione. Dunque anche se non estradato va espulso dal Brasile. Caso riaperto. Cesare Battisti vive da qualche mese in una cittadina sul mare nello Stato di San Paolo e Flammarion sta per lanciare in Francia il suo ultimo libro. 
ROMA - "Augusto Minzolini si deve dimettere subito per l'intollerabile faziosità del suo telegiornale. C'è un limite anche all'indecenza". Lo afferma il presidente della Camera Gianfranco Fini in relazione a due servizi mandati in onda stasera dal Tg1 che lo riguardano. Il Presidente della Camera, secondo quanto si è appreso, fa sapere che si riserva di tutelare la propria onorabilità nelle sedi giudiziarie e professionali. I SERVIZI DEL TG1 Sulla vicenda è arrivata la protesta dei giornalisti, che hanno affidato il proprio disagio a un comunicato del Comitato di redazione. "Da tempo il cdr del Tg1 denuncia che il direttore sta schierando la nostra testata sempre su tesi di parte della maggioranza e del governo e che il telegiornale quando lancia accusa non si preoccupa quasi mai del diritto di replica. Il direttore viene meno così ai doveri del rispetto del pluralismo, della correttezza dell'informazione e del servizio pubblico facendo perdere credibilità e ascolti al nostro telegiornale. Diciamo basta in nome di tutti i colleghi che credono ancora nel nostro mestiere e non meritano di essere coinvolti in continue polemiche". Perina: "Tg1 succursale di Libero". Rincara la dose Flavia Perina, deputato di Futuro e Libertà: "Sappiamo che il Tg1 è ormai un programma per pochi intimi, ma Minzolini non può comportarsi come se fosse il tinello di casa sua", dice Perina. "Aprire con un servizio e un'intervista senza contradditorio a Franco Bechis, vicedirettore di Libero, incentrata su un dissennato attacco alla Giunta per il regolamento della Camera e al presidente Fini è uno strappo istituzionale senza precedenti". Il deputato Fli conclude: "I vertici della Rai spieghino se sono consapevoli e concordi con la trasformazione del primo Tg italiano in una succursale di Libero". Cicchitto: "Fini fa politica". "Sempre più nettamente l'onorevole Fini si caratterizza sul terreno politico oscurando il ruolo super partes che dovrebbe avere da Presidente della Camera. Evidentemente, forse anche per questo, chiede le dimissioni del direttore del Tg1 Augusto Minzolini". E' quanto dice il capogruppo del Pdl alla Camera Fabrizio Cicchitto. Casoli: "E' Fini che si deve dimettere". Interviene nella questione il senatore Francesco Casoli, vicepresidente del gruppo Pdl e componente della Commissione parlamentare di Vigilanza sulla Rai: "Chi si deve dimettere è Fini, sempre più capopartito e sempre meno super partes. Il direttore Minzolini ha semplicemente fatto il suo mestiere informando i telespettatori con la consueta professionalità e competenza". Aggiunge Casoli: "Sorprende che Fini, così attento alla libertà di stampa quando conviene a lui, oggi si lasci andare ad un'astiosa minaccia, quella sì intollerabile e indecente". Vita e Giulietti: "Metodo Boffo" . "Quello che è accaduto stasera al tg1ha poco a che vedere con la libertà di informazione. Si tratta piu semplicemente di una nuova versione del metodo Boffo applicato al presidente della Camera, e non è la prima volta, e perfino dai microfoni del servizio pubblico". Lo affermano in una nota il portavoce di Articolo21 Giuseppe Giulietti e il senatore Pd Vincenzo Vita. "Non è in discussione la libera circolazione delle opinioni; più semplicemente stiamo parlando di un falso, dal momento che il bilancio dello stato non è stato approvato per le risse all'interno della maggioranza, che è piu preoccupata di portare a casa la legge sulle intercettazioni e il processo breve che non il bilancio dello stato". "Dal momento - concludono Giulietti e Vita - che si tratta ormai di una consuetudine non è piu tollerabile che il vertice della Rai si giri dall'altra parte". Leggi i commenti I commenti dei lettori 
C'è chi nei weekend va al cinema con la famiglia, chi va a pesca con gli amici, chi in cerca di funghi o di tartufi e c'è chi, invece, prende scarponi, vanga e setaccio e va in cerca d'oro. Lungo i fiumi, nei torrenti, nelle anse limacciose scavate dalle piene, è lì che il prezioso metallo si nasconde e attende solo di essere scoperto dall'occhio attento dei cosiddetti "cercatori d'oro amatoriali". Sono molti i praticanti, soprattutto al nord, dove lungo tutta l'area settentrionale della pianura padana, decine di fiumi e torrenti si originano dai ghiacciai dell'arco alpino e si gettano nel Po. Qui, grazie all'azione erosiva dell'acqua che incessantemente scorre scavando nelle rocce, sedimenti di vario tipo si depositano a valle, e tra questi c'è anche lui, l'oro. "Un cercatore esperto, in una giornata buona, può anche tirare su due o tre grammi", ci conferma Arturo Ramella, presidente dell'Associazione mondiale cercatori d'oro. "Questo vuol dire che con le quotazioni di questi ultimi mesi, che oscillano tra i 30 e i 50 euro al grammo, si può arrivare a cifre considerevoli. Senza contare poi che secondo le previsioni il prezzo dell'oro è destinato a salire oltre i 2mila dollari l'oncia". FOTO Quelli che cercano l'oro E' proprio questo infatti il motivo principale che spinge sempre più gente ad avvicinarsi a questo particolare hobby: l'idea di arrotondare un magro stipendio o, magari, per i più audaci e intraprendenti, la possibilità di farne un vero e proprio lavoro. Iniziare infatti è semplice: basta una vanga per raccogliere la sabbia terrosa dal fondale, un setaccio per separarla dai sassi, e un piatto, che in gergo tecnico si chiama "batéa" che, se usato bene, riesce a separare la sabbia dalle pagliuzze dorate. La legge, poi, è alquanto permissiva: nella maggior parte delle regioni italiane la ricerca d'oro fluviale è libera, o al massimo vincolata a un'iscrizione gratuita presso il registro regionale. E i praticanti appunto non mancano: attualmente i cercatori d'oro attivi in Italia sono circa 500, e sono in continuo aumento: "Arriviamo a 1500 se si contano quelli che noi chiamiamo i "cercatori della domenica", aggiunge Ramella. "Qui in associazione arrivano decine di telefonate di persone che vorrebbero iniziare questa attività e la domanda che fanno tutti è sempre la stessa: quanto ci si guadagna?". A detta di Armando Pasqualini, presidente della Federazione italiana, la situazione non è così rosea: "Chi si avvicina per la prima volta a questa pratica, con l'idea di arricchirsi, deve essere disilluso. Molti giovani sono affascinati più dalle leggende dei cercatori che da un vero e proprio riscontro pratico, e molti invece credono di potersi arricchire. Aspettative come queste non vengono quasi mai soddisfatte". Quasi mai, perché a sentire Claudio Taddia, cercatore d'oro tra i più esperti del nord'ovest piemontese, "l'oro c'è, ma bisogna sapere quando e dove cercarlo. Gli abitanti del luogo, da generazioni, si tramandano i segreti sui punti migliori, quelli meno battuti e più ricchi. Per questa gente, prima, durante e dopo le grandi guerre la ricerca dell'oro è stata una vera e propria fonte di sostentamento. Oggi è un passatempo, che però a volte sa ancora regalare grandi soddisfazioni: ricordo l'ultima grande piena, era il 2000, eravamo sul fiume Orco, in un'ansa nei pressi di Feletto. Uscimmo in gruppo quella mattina, tornammo a casa con quasi 600 grammi di pepite. L'Orco noi piemontesi lo chiamiamo l'Eva d'Or, l'acqua d'oro". 
DOHA - L'Itas Diatec Trentino raggiunge la finale nel Mondiale per club in corso a Doha, in Qatar. La squadra italiana batte in semifinale lo Zenit Kazan 3-1 (25-22, 25-21, 19-25, 25-14). Venerdì alle ore 18 (diretta televisiva su Sportitalia 2) la sfida per salire sul tetto del mondo contro i polacchi dello Jastrzebski Weigel (superato il Sesi San Paolo), vera rivelazione del torneo, allenati dall'italiano, anzi trentino, Lorenzo Bernardi e sostenuti in campo dalla grinta dell'opposto azzurro Michal Lasko. Per quanto riguarda la riedizione della finale di Champions league giocata pochi mesi fa a Bolzano tra Trento e Zenit Kazan successo meritato dell'Itas Diatec costruito su tre set impeccabili e con l'unico calo di concentrazione nel terzo parziale. Eppure non si è vista la solita squadra: a tratti Trento non può contare sul suo servizio potente e alcuni giocatori importanti sono discontinui, comunque rimangono sempre efficaci. Il gioco di squadra, le bordate dell'opposto Stokr (16 punti), Juantorena (16 punti), Kaziyski (17 punti) e i muri di Djuric (11 punti), che spezzano l'equilibrio nei set di partenza, consegnano agli annali l'ennesima finale. I russi, con Valerio Vermiglio in regia, provano a contrastare la supremazia trentina e per lunghi periodi restano incollati ai campioni uscenti sorretti da Mikhaylov (25 punti top scorer della semifinale), ma non basta. Nel primo set le due squadre cominciano subito a spingere con il servizio e fanno tanti errori. Dal punto di vista tattico la partita entra nel vivo con scambi lunghi e combattuti. Trento si scrolla le emozioni della fase iniziale e prova a scappare via. La squadra allenata da Alekno alza un paio di muri e riagguanta gli italiani. Però l'Itas Diatec piazza un importante break con Kaziyski nella parte finale del parziale. Tra una bordata e l'altra si arriva a un finale punto a punto. Dopo tanti muri vincenti il centrale Volkov, l'anno scorso a Cuneo, sbaglia il servizio e consegna il punto a Trento 25-22. I numeri raccontano di uno Stokr che decolla al 75 per cento in attacco. L'equilibrio prosegue nella seconda fase e i sestetti faticano a superarsi. Tra i due allenatori sembra una partita a scacchi. Il servizio e il muro diventano i fondamentali che lanciano la squadra di Stoytchev. E arrivano i colpi dei campioni trentini: tre muri di Djuric, le manone di capitan Kaziyski e uno Stokr preciso in attacco e battuta fanno la differenza. Si arriva, così, al 25-21 per i campioni uscenti. Nel terzo set un momento di sofferenza per Trento che resta indietro. La squadra italiana non gioca bene, solo al quaranta per cento in attacco, e permette allo Zenit di rientrare in partita. Volkov in attacco e Mikhaylov con battuta e schiacciate tentano la fuga. Eppure a piccoli passi e con un Juantorena che si sveglia la formazione italiana è sempre in partita. Ma quando la situazione sembrava emotivamente tutta dalla parte di Trento, i russi piazzano quattro punti di fila, con due schiacciate di Stokr murate, che aprono nuovi scenari. I vice campioni d'Europa meritano il parziale grazie a delle difese estenuanti e a una prestazione complessiva superiore (25-19). Ora che si decide il match Trento torna sotto rete con la massima concentrazione, mentre dall'altra parte della rete cala la tensione. Il sestetto italiano sale in cattedra e gioca una buona pallavolo soprattutto con Juantorena e Stokr. Costruisce con i suoi fondamentali migliori di stasera, attacco e muro, la strada che porta dritto al successo con un netto 25-14. Trento agguanta la terza finale di fila nel Mondiale per club. Nell'altra semifinale spettacolo ed emozioni a non finire con i polacchi dello Jastrzebski Weigel che superano 3-2 (25-23, 18-25, 19-25, 25-13, 15-13) il Sesi San Polo campione del Sudamerica. La squadra guidata in panchina dall'italiano, anzi dal trentino, Lorenzo Bernardi e con sotto rete l'opposto azzurro Michal Lasko miglior realizzatore con 23 punti. Dopo un primo set ben condotto dai polacchi, il Sesi si rifà con due parziali di ottimo livello. Poi la rimonta polacca grazie al muro e il successo nello scontro di nervi del tie break. Leggi i commenti I commenti dei lettori 
Autobus che arrancano, sbuffano, riprendono la corsa e poi si fermano definitivamente, con i passeggeri costretti a scendere. Oppure altri, che neanche escono dal deposito perché fuori uso. Succede sempre più spesso. Ormai è una piaga. Secondo i dati dell'Atac, organizzati in dossier dal consigliere Pd Athos De Luca, dal 2007 ad oggi i guasti sono aumentati del 70%. Solo rispetto al 2010 l'aumento è stato del 17,1%, con punte ad agosto e a settembre rispettivamente del 42% e del 43,3%. A braccetto con i guasti marciano le corse perse, che da gennaio a settembre di quest'anno sono state 145. 928, contro le 123.863 dell'anno precedente. Lo scarto in percentuale è stato del 17,8%. Ma ci sono stati picchi nei mesi di agosto e settembre, che hanno registrato per agosto 17.486 corse perse, per settembre 19.107, con crolli in percentuale rispettivamente del 72,2% e del 63,9%. Completa il quadro disastroso il bilancio dei bus e dei filobus disponibili per effettuare il servizio. La differenza tra le vetture in circolazione nel 2010 e quelle in strada nel 2011 è pari a  -  32,9%, con una percentuale che crolla vertiginosamente negli ultimi quattro mesi monitorati, da giugno a settembre, con  -  64,5% dei mezzi disponibili. "Da maggio  -  spiega De Luca  -  la media dei bus non disponibili è stata di 33 mezzi al giorno". Per i tram la riduzione è pari al 10%. Le cause di questo disastro? L'invecchiamento del parco vetture, che non sono indirizzate al necessario turn over, l'insufficienza di organico, il fenomeno dell'assenteismo, la mancata manutenzione, la penuria di autisti. E ancora: la mancanza di ricambi, la ridotta efficienza degli impianti. "Ecco il risultato di Parentopoli", accusa il consigliere De Luca, che insieme a tutto il Pd chiede una commissione urgente per verificare lo stato del trasporto pubblico locale. "Questi dati  -  riprende De Luca  -  sono il segno del fallimento della giunta Alemanno sulle politiche della mobilità e ci danno l'immagine di un'azienda allo sbando. I tempi di percorrenza degli autobus sono lunghissimi, il trasporto di superficie non è affatto competitivo rispetto al mezzo privato. Invece di assumere colletti bianchi, l'Atac poteva assumere nuovi meccanici ed autisti". Il dossier sul trasporto di superficie arriva subito dopo quello sul trasporto su ferro, pubblicato da Repubblica domenica 2 ottobre. Anche in quel caso, i dati rimandavano a una vera e propria Caporetto: oltre 6.600 corse saltate da gennaio ad agosto per la metro A, più di seimila per la B. Dal 2008 al 2011, il servizio è andato costantemente peggiorando. Nel 2008 le corse saltate per la metro A sono state 4.382, nel 2009 il numero è salito a 5.267, nel 2010 a 5.783, per arrivare a 6.611 nell'anno in corso, da gennaio ad agosto. Per la metro B, le corse non effettuate sono state 1.739 nel 2008; nel 2009 si registra una prima impennata con 4.297 corse mancate. Il numero sale ancora vertiginosamente nel 2010, con 7.640 viaggi non effettuati e si attesta a 6.037 nel periodo gennaioagosto 2011. Da contratto di servizio, l'Atac dovrebbe garantire 112,5 milioni di chilometri all'anno con gli autobus e 31,7 con le metro e le ferrovie concesse. I dati che emergono finora fanno invece stimare alla fine dell'anno una diminuzione che potrebbe superare i 5 milioni di chilometri di servizio rispetto a quanto previsto dal contratto. Stime affidabili se si considera che solo nei mesi di giugno e luglio il trasporto pubblico di superficie ha effettuato più di un milione di chilometri in meno rispetto alle previsioni di contratto. 
