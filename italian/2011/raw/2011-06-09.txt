
PADOVA - Il Novara è a un passo dalla serie A. Strappa a Padova uno 0-0 d'oro e ora gli basterà non perdere, domenica sera al Piola, per tagliare un traguardo atteso 55 anni. Un pari meritato visto che per tutta la gara la squadra di Tesser ha dato grande dimostrazione di solidità: ha domato con esperienza ed efficacia le generose iniziative dei veneti, sfortunati solo in un paio di occasioni quando i legni (su conclusioni di Cuffa e De Paula) gli hanno impedito di passare in vantaggio. E c'è mancato poco che nel finale gli azzurri non centrassero il colpaccio: Gonzalez solo davanti a Cano, non ha avuto, però, la lucidità necessaria per interrompere l'imbattibilità dei veneti, giunta a 14 partite. SUBITO UN PALO DI CUFFA - I veneti partono fortissimo ma non sono fortunati: al 4' un bolide da 25 mt di Cuffa è respinto dal palo interno a Ujkani battuto. Il pericolo sveglia il Novara che sfiora per due volte il bersaglio con Gonzalez (5' e 7') e poi scalda le mani a Cano con una conclusione da fuori di Motta (18'). EL SHAARAWY MANCA L'1-0 AL 40' - Il Padova non sta a guardare e, al 20', va di nuovo vicino al gol con un destro di Crespo che sfiora il palo. I veneti continuano a spingere ma non vanno oltre un sinistro in diagonale di Renzetti che impegna Ujkani a terra al 32'. Nel Novara uno dei più attivi è Motta che chiama ancora in causa Cano al 36' con un tiro dal limite. La gara resta apertissima e, al 40', si vede finalmente anche l'attesissimo El Shaarawy che triangola al limite con Cuffa ma non inganna Ujkani da posizione angolata. GONZALEZ SCIUPA L'INCREDIBILE - L'inizio della ripresa si trasforma in un festival delle occasioni mancate: El Shaarawy e De Paula falliscono due ghiotte occasioni da ottima posizione, sul fronte opposto li imita Gonzalez. Obbligato a vincere per sognare, il Padova insiste ma non va oltre un colpo di testa a lato di Cuffa al 69'. Il Novara si difende con ordine ma non rinuncia ad attaccare e, al 74', sciupa la migliore palla-gol di tutta la partita: Gonzalez, lanciato solo davanti alla porta, non trova di meglio che calciare addosso a Cano. PALO DI DE PAULA - Tirato un sospiro di sollievo, il Padova si ricarica e, nel finale, va a più riprese vicino al vantaggio. Prima con Renzetti ed El Shaarawy, che impegnano Ujkani, infine con De Paula che di testa colpisce un palo esterno (78'). E' l'ultimo brivido. Per approdare in A senza attendere l'esito della vicenda scommesse ora ai veneti servirà un impresa. PADOVA-NOVARA 0-0 Padova (4-3-3): Cano; Crespo, Cesar, Legati, Renzetti; Bovo, Italiano, Cuffa; De Paula, Ardemagni (10' st Di Nardo), El Shaarawy (37' st Rabito). A disp.: Agliardi, Trevisan, Vicente, Gallozzi, Vantaggiato, Drame. All. Dal Canto. Novara (4-3-1-2): Ujkani; Coubronne (31' st Gheller), Lisuzzo, Centurioni, Gemiti; Marianini (26' st Drascek), Porcari, Rigoni; Pinardi (1' st Scavone); Gonzalez, Motta. A disp.: Fontana, Ludi, Shala, Rubino. All. Tesser. Arbitro: Doveri di Roma. Ammoniti: Legati (P), Porcari, Centurioni, Drascek (N) Recupero: 1' pt, 3' st. Spettatori: 21.540, per un incasso di 330.188,20 euro. Leggi i commenti I commenti dei lettori 
Il rigore nei conti è il nuovo mantra del Comune ?  A sentire l'assessore al Bilancio Gianluca Broglia illustrare in commissione la variazione di bilancio che martedì approderà al voto in Consiglio comunale pare proprio di sì. E a microfoni spenti si fa pure scappare che la linea del contenimento della spesa e del realismo non è stata di facile digestione in Giunta. Broglia come Tremonti e Vignali come Berlusconi ? Due i passaggi che fanno dire all'assessore che il vento è cambiato. Dopo le bacchettate della Corte dei Conti e le critiche dell'opposizione, ecco azzerata la pratica che voleva le plusvalenze da entrate straodinarie utilizzate per coprire la spesa corrente. Un modus operandi vergato di rosso dai magistrati contabili regionali che ora viene messo definitivamente alle spalle: "A fronte di maggiori entrate libere sulla parte corrente per circa 800 mila euro e di 2 milioni (tra versamenti ministeriali legati all'Ici e Iren in base agli accordi sul Pai) nella parte vincolata, abbiamo deciso di eliminare del tutto, già nell'anno in corso e non nel 2012 come previsto, l'applicazione del plusvalore alla parte corrente di bilancio. In questo modo potremmo sbloccare i pagamenti alle imprese". Sempre in parte corrente, dalle società partecipate entrano due milioni al Comune come rimborso per il prestito di personale dipendente del municipio. Totale quattro milioni in più nelle casse comunali. All'insegna della prudenza anche la scelta di ribassare di due milioni (da otto a sei milioni) le stime di incasso dalla vendita delle azioni Tep. I due milioni in più, se arriveranno, andranno in conto capitale. Altra novità riguarda l'utilizzo degli extraoneri da Poc: "D'ora in poi il 75% di quanto incassato non sarà più utilizzato per l'avvio di nuove opere pubbliche ma per l'acquisto di aree non comunali da effettuare solo e soltanto al momento dell'incasso dei contributi edilizi". Questo significa chiaramente un rallentamento sul fronte degli investimenti e Broglia e i tecnici in commissione lo dicono esplicitamente agitando lo spettro del Patto di stabilità. Solo un escamotage contabile per mascherare i minori incassi, invece, per Massimo Iotti che promette battaglia sul punto in Consiglio comunale. Sul fronte degli investimenti la variazione spalma un avanzo di bilancio di 5,4 milioni: 400 mila destinati alla scuola di Fognano, 450 mila agli arredi del "Ducchino" e 4,5 milioni a Parma Infrastrutture in conto impianti. Drastico calo invece dei finanziamenti dalla Fondazione Cariparma: da 1,7 milioni a 375 mila euro, mentre la Regione sborsa 665 mila euro in più da destinare agli alloggi Erp. "Se le società partecipate non hanno entrate proprie come fanno a rimborsare il Comune ? Credo l'unica strada sia la creazione di nuovo debito" sentenzia Massimo Iotti del Pd . "Non è vero che le partecipate non hanno entrate proprie: solo Parma Infrastrutture incassa 10 milioni di Cosap" ribatte Broglia. ( f.n. ) 
ROMA - La Somalia sembra destinata ad un'infinita instabilità. Nella capitale Mogadiscio ci sono state manifestazioni e scontri quando si è diffusa la notizia del rinvio delle elezioni e l'estenzione all'agosto del 2012 dei poteri del Parlamento e del Capo dello Stato, e delle dimissioni imposte al primo ministro del governo di transizione, Mohamed Abdullahi Mohamed, entro 30 giorni. I due principali artefici di questa decisione sono stati il presidente Sheikh Sharif Ahmed e il presidente del Parlamento Sharif Hassan Sheikh Aden. Tutto è avvenuto a Kampala (in Uganda) davanti al presidente Yoweri Museveni (che a Mogadiscio ha inviato 5.000 uomini del contingente delle Nazioni Unite) e all'inviato dell'Onu in Somalia, Augustine Mahiga, da più parti considerato persona opaca, o per lo meno incapace finora di promuovere l'unità del paese, martoriato da 20 anni di guerra civile. "Abbiamo concordato di rinviare le elezioni del presidente e del presidente del Parlamento, così come dei loro vice, di dodici mesi, dopo agosto" si legge nel testo dell'accordo firmato dai due leader, che di fatto hanno estromesso l'attuale primo ministro del governo di transizione, un laico che per anni ha vissuto negli Stati Uniti. "Il popolo somalo è stanco - ha dichiarato Shukri Said, portavoce dell' Associazione Migrare - e di essere strumentalizzato dai poteri locali e dalle interferenze internazionali. Vogliamo uscire dal vicolo cieco e ricostruirci - ha aggiunto Shukri Said - e riteniamo Mohamed Abdullahi Mohamed una persona onesta costretto a subire, ancora una volta la prepotenza di certi poteri che si mettono di traverso. E facciamo appello all'Italia - ha concluso Said - che più volte ha sostenuto il governo somalo, ma adesso è arrivata l'ora che lo faccia davvero: dopo 20 anni di malaffare e violenze è arrivato il momento di dire basta. Questa è un'occasione unica per uscire dal vicolo cieco nel quale si è cacciato il mio Paese" 
ROMA - "Io sono artefice del mio destino, ma chi è il vero artefice del destino della Rai?". Con questo interrogativo, e con un ricordo dei suoi inizi in Rai, Michele Santoro ha aperto l'ultima puntata di Annozero . E' la sera dei saluti, ultima puntata del programma, ultima della stagione ma anche ultima per Santoro su RaiDue. E nell'anteprima del programma, il giornalista parla del divorzio dall'azienda , separazione consensuale - così è stato detto da viale Mazzini - della quale si è avuta notizia pochi giorni fa, il 6 giugno. Il giorno dopo Santoro avrebbe dovuto tenere una conferenza stampa in via Teulada ma la Rai gli ha negato l'uso dei locali e allora quale occasione migliore di quest'ultimo appuntamento per dire come è andata e come mai. VIDEO L'ultima puntata di Annozero "Se la mia andata via serve ad evitare il bombardamento di ciò che rende grande il servizio pubblico, come Fazio, Gabanelli, Dandini, Iacona, preferisco andare via" premette Santoro nella "anteprima" di Annozero . "Caro Garimberti - dice il conduttore, rivolgendosi al presidente della Rai - se io fossi in lei non mi preoccuperei di ciò che sto per dire ma di quello che lei sta per fare". "Chi è l'artefice che impedisce ad Adriano Celentano, da più di cinque anni, di fare un programma per la Rai? Io sono della Rai, ma il Consiglio d'amministrazione della Rai, è della Rai?" si chiede ancora Santoro. "All'annuncio del mio possibile passaggio a La7 - continua il conduttore -, il titolo di Telecom Italia Media è volato in Borsa. Seppellite così tutte le polemiche sul mio stipendio. Per mesi sono stati diffusi tutti i dettagli, onde alimentare la macchina del fango. Io sono della Rai ma sono anche figlio di un dpendente delle Ferrovie, che ha cresciuto cinque figli con il frutto del suo lavoro. Voi avete una visione della vita per cui esistono i ricchi e i poveri, e i ricchi devono fare la carità ai poveri, mentre nella mia visione della vita c'è la dignità del lavoro. La dignità del lavoro è la prima condizione della libertà. Quando si attaccano quelli come me, che sono arrivati dove sono arrivati essendo figli di macchinisti delle Ferrovie, si attacca il diritto di gente come mio padre ad avere un sogno". "Voi dicevate che io ero in onda solo perché i giudici lo volevano - prosegue Santoro - contro di me sono partiti provvedimenti disciplinari, minacce, discliplinate con l'Agcom. Siamo l'unico paese in cui l'arbitro della comunicazione è espresso dai partiti, uno scandalo mondiale. Si può resistere all'Agcom, si può sopportare. Ma non si può sempre resistere, anche quando la Resistenza è finita. Ebbene, l'Annozero è finito, a Milano come a Napoli, perché la gente ha deciso di prendere la sua strada. E lo farà anche domenica, alle urne. Bene - continua ancora Santoto - io non voglio essere più in onda solo perché lo hanno deciso i giudici. Se in tribunale avessi vinto, per me sarebbe stata comunque una sconfitta. Perché ero lì, graziato da una sentenza delle toghe rosse". A questo punto, lancia un messaggio che sa di sfida. "Ho firmato un accordo che metteva fine alla vicenda giudiziaria. Ma in questo accordo c'è scritto, a caratteri cubitali: 'Santoro può continuare a collaborare con la Rai'. Continuare a collaborare... anche da domani - ripete Santoro, scandendo bene ogni parola - allora, caro presidente Garimberti, la faccia questa discussione nel cda. E vorrei capire: una trasmissione come questa, la volete o no? Vorrei che questa posizione - insiste, rivolgendosi a Garimberti - la prendesse pubblicamente. Io non ho ancora firmato con nessun altro editore. Da domani, teoricamente, potrei essere disponibile a riprendere questo programma al costo di un euro a puntata nella prossima stagione". L'addio di Santoro al pubblico di Annozero giunge al termine di una giornata particolarmente critica per la Rai. Che, a poche ore dal commiato di un anchorman dai grandi numeri, non riesce a dare il via libera in Cda ai nuovi palinsesti autunnali, malgrado il direttore generale Lorenza Lei avesse completato il lavoro di preparazione. I cinque consiglieri di maggioranza disertano la riunione, perché contrari alle garanzie su rinnovi e contratti per i programmi di punta di Raitre, poste dall'opposizione come condizione indispensabile per il voto a favore dei palinsesti. Inutile un tentativo di mediazione del Presidente della Rai, Paolo Garimberti, prima della riunione del Cda, poi saltata, con rinvio a lunedi. Sulla mancata approvazione dei palinsesti, l'associazione dei dirigenti Rai esprime "profondo sconcerto e viva preoccupazione". L'Adrai aveva già invitato nei giorni scorsi i vertici aziendali ad adottare "rapidamente" tutte le necessarie decisioni utili ad approvare i palinsesti autunnali, sottoscrivere i relativi contratti e consentire la pianificazione operativa della nuova stagione produttiva, "anche sopperendo alla pesantissima perdita del programma Annozero e del suo conduttore Michele Santoro". L'Adrai fa "appello alla residua dignità di tutti i componenti del Consiglio di amministrazione" affinché assicurino "il futuro alla Rai e ai suoi dipendenti". I dirigenti della Rai "confidano in un urgente intervento delle più alte istituzioni dello Stato". Richiesto da Adrai un incontro urgente con il presidente Garimberti e il direttore generale Lei ed inoltre si rivolgerà ai presidenti dei due rami del Parlamento e al presidente della commissione di Vigilanza Sergio Zavoli "per sollecitare il loro autorevole intervento e ripristinare la funzionalità aziendale". In una nota, l'Usigrai considera "gravissima la mancata approvazione dei palinsesti con l'assenza ingiustificata dei cinque consiglieri di maggioranza". Il sindacato dei giornalisti Rai, attraverso il segretario Carlo Verna, sottolinea come "solo per un segnale di attenzione al ruolo che stanno svolgendo il presidente Garimberti e il dg Lei non apriamo oggi con urgenza la procedura di sciopero. Il tema della protesta massima è però fin d'ora inserito all'ordine del giorno dell'esecutivo Usigrai di martedì prossimo, all'indomani della riunione auspicabilmente 'riparatoria' del cda". Leggi i commenti I commenti dei lettori 
MACON - Non smette di stupire, John Degenkolb. L'astro nascente del ciclismo tedesco colpisce ancora sulle strade del Giro del Delfinato. Il 22enne della Htc-Highroad, al suo sesto centro stagionale, si è imposto anche nella quarta tappa della corsa francese, 173,5 km da La Motte Servolex a Macon. Uno sprint regale, in rimonta, sul norvegese Edvald Boasson Hagen (Sky) e l'argentino Juan Jose Haedo (Saxo Bank). Settimo e migliore degli italiani Marco Bandiera (Quick Step). Protagonista della giornata è stato anche l'italiani Andrea Malori (Lampre-Isd), in fuga dalle prime pedalate insieme con il francese Jeremy Roy (Fdj) e ripreso solamente a un paio di km dal traguardo. Mentre si avvicinano le tappe più dire, il Bradley Wiggins (Sky) mantiene la maglia gialla di leader della classifica generale. ORDINE D'ARRIVO 1. John Degenkolb (GER/HTC) 173,5 km in 4h15:41. (media: 40,714 km/h) 2. Edvald Boasson Hagen (NOR/SKY)    0:00. 3. Juan Jose Haedo (ARG/SAX) 0:00. 4. Tomas Vaitkus (LTU/AST) 0:00. 5. William Bonnet (FRA/FDJ) 0:00. 6. Tyler Farrar (USA/GRM) 0:00. 7. Marco Bandiera (ITA/QST) 0:00. 8. Samuel Dumoulin (FRA/COF) 0:00. 9. Pim Ligthart (NED/VAC) 0:00. 10. Kenny Dehaes (BEL/OLO) 0:00. CLASSIFICA GENERALE 1. Bradley Wiggins (GBR/SKY) 12h57:18. 2. Cadel Evans (AUS/BMC) a    1:11. 3. Janez Brajkovic (SLO/RSH) 1:21. 4. Alexandre Vinokourov (KAZ/AST) 1:56. 5. Rui Alberto Costa (POR/MOV) 2:12. 6. Geraint Thomas (GBR/SKY) 2:25. 7. Jürgen Van den Broeck (BEL/OLO) 2:28. 8. Christophe Riblon (FRA/ALM) 2:45. 9. Ben Hermans (BEL/RSH) 2:46. 10. Jérome Coppel (FRA/SAU) 2:52. Leggi i commenti I commenti dei lettori 
MONTREAL - Rivedere il calendario di Formula 1, cancellando il Gp del Bahrain e ripristinando la gara in India al 30 ottobre. E' la richiesta che ha avanzato la Fia al patron della Formula 1, Bernie Ecclestone dopo aver appreso il malumore dei team di F1. Il presidente Jean Todt si dice disposto, in una lettera inviata alla Fota, di " essere pronta ad affrontare eventuali problemi e ogni difficoltà in modo costruttivo. Ho ascoltato le obiezioni dell'ultimo minuto e per questo abbiamo chiesto al detentore dei diritti commerciali di ripresentare una nuova proposta al Consiglio mondiale della Fia". ECCLESTONE NON HA RISOLTO IL PROBLEMA - Todt, in poche parole, rende evidente che la colpa per la situazione attuale non è della Fia, ma di Ecclestone che non ha risolto la situazione in modo soddisfacente prima della riunione del Consiglio Mondiale dello Sport della scorsa settimana. "Il Mondiale di Formula Uno è regolato dal Patto della Concordia, le cui disposizioni sostituiscono le disposizione del Codice Sportivo Internazionale (ISC). Sotto il Patto della Concordia, la responsabilità di impostare il calendario e si presentarlo alla Fia per l'approvazione spetta esclusivamente al titolare dei diritti commerciali (art 10 e dell'allegato 9 del Patto della Concordia). Di conseguenza, la responsabilità è del titolare dei diritti commerciali di eseguire tutte le necessarie analisi prima di presentare la sua proposta di calendario al Consiglio Mondiale". SOLUZIONE DA TROVARE TEMPESTIVAMENTE - Todt ha aggiunto anche che la questione del Gran Premio del Bahrain non è un problema nuovo, in quanto era stata all'ordine del giorno già l'8 marzo. Inoltre, Todt ha detto che la proposta di modifica al calendario presentata da Ecclestone ha ricevuto il voto favorevole di Stefano Domenicali, rappresentante della Commissione dei team. Todt ha concluso auspicando che una soluzione alla controversia possa essere raggiunta "tempestivamente". Leggi i commenti I commenti dei lettori 
