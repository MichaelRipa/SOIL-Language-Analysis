ROMA -  Una macchia di sangue sui pantaloni di Stefano Cucchi conferma la versione del teste chiave, Yaya Samura, suo compagno di cella, e segna un punto a favore della pubblica accusa nel processo sulla morte del 31 enne romano. Processo per il quale sono imputate 12 persone, tre agenti della polizia penitenziaria e nove tra infermieri e medici, accusate a vario titolo di lesioni, abuso di autorità, abbandono di incapace, abuso d'ufficio e falsità ideologica. Nell'aula bunker del carcere di Rebibbia, la Corte d'Assise ha ascoltato la deposizione dell'ematologo Carla Vecchiotti, che ha analizzato il sangue rinvenuto sui pantaloni indossati da Cucchi al momento della morte, il 22 ottobre di due anni fa. "Quel sangue è della vittima  -  ha specificato davanti alla giuria popolare  -  e dalla forma allungata della macchia si deduce che il pantalone è stato trascinato verso l'alto sulla gamba, come per mostrarne i segni del pestaggio a qualcuno". Una dinamica che coincide e quindi avvalora la testimonianza resa da Samura in incidente probatorio il 21 novembre del 2009, davanti ai giudici e a una parte degli avvocati difensori. In quell'occasione Samura, originario del Gambia, dichiarò di aver visto e sentito alcuni uomini "con la divisa blu" picchiare Cucchi nel corridoio dei sotterranei del Tribunale. Quel giorno, era il 16 ottobre, Cucchi era in attesa dell'udienza di convalida del fermo per spaccio. Samura disse di aver assistito alla scena dallo spioncino della sua camera di sicurezza, la numero 5. "C'era un piccolo finestrino senza vetro - si legge nel suo verbale - io ero solo dentro mia cella, ero là e ho sentito rumori. C'era il ragazzo e qualcuno dava calci, faceva rumore con i piedi, sentito che il ragazzo era caduto e stava piangendo. Poi ho guardato da quel finestrino e ho visto che loro metteva lui dentro cella. Ho visto tre persone là (tre agenti della polizia penitenziaria, ndr), poi loro chiuso la porta". Dopodiché Cucchi  -  racconta Samura  -  gli mostrò la gamba ferita nel pestaggio, tirandosi su il pantalone. GUARDA IL VIDEO Durante l'udienza è stato proiettato anche il video girato il 24 novembre 2009 alla presenza di Samura dai tecnici della polizia scientifica all'interno delle camere di sicurezza. La telecamera mostra gli interni delle celle e si sofferma sul campo visivo  -  limitato  -  che il teste africano aveva dal suo spioncino. "Vedere per la prima volta quei luoghi così lerci  -  ha commentato Ilaria Cucchi, presente in aula  -  è stato un momento per me drammatico e intensamente emotivo. Mi sono immaginato mio fratello là sotto. E ancora non riesco a capire perché in questo processo si proceda per il reato di "lesioni lievi". Un'ipocrisia enorme, un offesa alla verità e a quello che hanno fatto a Stefano". 
CAGLIARI - Massimo Cellino non si smentisce e nella tarda serata di martedì comunica la svolta a sorpresa: Massimo Ficcadenti non è più l'allenatore del Cagliari. Al suo posto è in arrivo Davide Ballardini. E' durata solo dieci giornate l'avventura di Ficcadenti sulla panchina dei sardi, panchina ereditata a metà agosto dall'esonerato Roberto Donadoni. Il tecnico di Fermo, che domenica ha festeggiato amaramente i 44 anni con la sconfitta patita a Bergamo, è l'ultima vittima del presidente, la ventesima in 20 campionati da presidente tra A e B. A nulla sono valse le recenti rassicurazioni dello stesso Cellino sul futuro di Ficcadenti, difeso pubblicamente sino a ieri e oggi a tarda serata, a sorpresa, esonerato dopo le ultime due sconfitte consecutive, in casa con la Lazio (3-0) e domenica in trasferta con l'Atalanta (1-0). L 'AVVIO STAGIONALE ERA STATO OK - Eppure non era iniziata male l'avventura di Ficcadenti in rossoblù. Tutt'altro. Prima l'esordio roboante in Cappa Italia, pochi giorni dopo il suo arrivo in Sardegna, con un successo per 5-1 sull'Albinoleffe. Poi la vittoria all'Olimpico con la Roma, all'esordio in campionato, vittoria che ai sardi mancava da ben 43 anni sul quel campo; e il successo al Sant'Elia con il Novara. Il Cagliari è stato fino a due domeniche fa nella parte alta della classifica; ancora oggi, per una squadra partita con l'obiettivo di salvarsi, la classifica è più che accettabile (13 punti in 10 gare), ma evidentemente Ficcadenti paga altre colpe. I SENATORI SUBITO PER BALLARDINI - Lo scarso feeling con qualche giocatore, probabilmente (è noto a tutti a Cagliari che i 'senatori' non abbiamo mai dimenticato Ballardini, guarda caso il primo nome che è saltato fuori per la sua sostituzione), assieme alla mancanza di un gioco offensivo efficace è stata la ragione dell'esonero. Il Cagliari, nelle ultime cinque partite, è andato in gol solo una volta, e per giunta su rigore, con Nenè a Cesena. Una sterilità preoccupante, se si considera che Ficcadenti ha sempre schierato tre punte in campo o due più Cossu. Ma utilizzati troppo lontano dall'area di rigore, più sugli esterni, e chiamati a fare sacrifici in difesa. E quasi mai pericolosi dalle parti del portiere avversario. E IN POLE E' STATO SUBITO BALLARDINI - Da mercoledì, dunque, si riparte con il terzo allenatore in pochi mesi. Non è ancora ufficiale il nome del sostituto, ma è praticamente certo che, come detto, sarà Davide Ballardini, che proprio a Cagliari aveva fatto il suo esordio in serie A, nella stagione 2005/06 chiamato a sostituire Attilio Tesser, esonerato dopo appena una giornata. Ma quell'avventura durò solo 9 partite, senza neanche una vittoria. E anche per lui arrivò l'esonero. Ballardini tornò poi a sorpresa ad allenare il Cagliari nel gennaio 2008, dopo il licenziamento di Sonetti. Il Cagliari, alla fine del girone d'andata, era ultimo, ma con Ballardini compì una clamorosa rimonta sino ad ottenere una salvezza storica. In queste ore, però, era saltato fuori anche il nome di Gigi De Canio o una soluzione interna. FINORA 7 ESONERI IN A - A Massimo Ficcadenti, anche se il Cagliari resta nella parte sinistra della classifica con 13 punti, è stata fatale la sconfitta a Bergamo con l'Atalanta. Il tecnico di Fermo, che proprio domenica scorsa ha compiuto 44 anni, è il settimo allenatore della serie A esonerato. Curiosamente, era stata proprio la panchina del Cagliari la prima a cambiare titolare, prima ancora dell'inizio del campionato: nell'agosto scorso, infatti, Ficcadenti aveva sotituito l'ex ct della Nazionale Roberto Donadoni, primo esonerato della stagione 2011/12. Dopo Donadoni, è toccato a Stefano Pioli, Gian Piero Gasperini, Pierpaolo Bisoli, Marco Giampaolo e, appena ieri, a Sinisa Mihajlovic. Oltre a Donadoni, neanche Pioli ha avuto modo di cominciare la stagione con il Palermo. L'ex ct era stato licenziato il 12 agosto dal presidente Massimo Cellino, mentre Pioli ha ricevuto il benservito il 31 dello stesso mese dal presidente Maurizio Zamparini. Nella passata stagione, l'esonero pre-campionato è stata l'esperienza provata da Franco Colomba. Il Bologna lo allontanò per chiamare al suo posto Alberto Malesani. Nei mesi seguenti, altri 12 allenatori fecero la stessa fine. Il terzo esonero della stagione 2011/12, quello di Gasperini dalla panchina dell'Inter, è stato quello più sofferto, discusso e tormentato. Alla fine Massimo Moratti ha deciso l'avvicendamento il 21 settembre, dopo la sconfitta esterna a Novara. Il presidente era rimasto pietrificato dai tre gol messi a segno dalla squadra neopromossa e, riconoscendo con rammarico che Gasperini non aveva più alcun controllo sulla squadra, ha deciso di affidare la squadra a Claudio Ranieri. Bisoli è stato esonerato il 4 ottobre, dopo la sconfitta del Bologna per 2-0 a Udine, che relegava i rossoblù in fondo alla classifica con un solo punto, insieme con Cesena e Lecce. Al suo posto è stato chiamato Stefano Pioli. Sotto la sua guida il Bologna si è ripreso, facendo 9 punti (tre vittorie e una sconfitta). Il 30 ottobre è toccato a Marco Giampaolo, esonerato dal presidente Igor Campedelli dopo la sconfitta a Parma per 2-0, che lascia il Cesena fanalino di coda a soli 3 punti. Ieri, lunedì, è toccato a Mihajlovic, condannato dalla sconfitta della Fiorentina a Verona con il Chievo (1-0). Al suo posto il club viola ha chiamato Delio Rossi. Leggi i commenti I commenti dei lettori 
ROMA - L'ultima volta che il Consiglio di Sicurezza dell'ONU si è occupato della Somalia è stato alla fine di settembre con la risoluzione n. 2010, che ha approvato all'unanimità la proposta della Gran Bretagna di proseguire fino al 31 ottobre 2012 la missione di peacekeeping dell'Unione Africana AMISOM, rinforzandola con l'invio di altri uomini per rimediare ai gravissimi danni sui civili, donne e bambini in testa, perpetrati dal clima di violenza che impera nel Paese, soprattutto per colpa dei fondamentalisti islamici di Al Shabaab, braccio armato di Al Qaeda in Somalia. L'invasione keniota. A nemmeno di quindici giorni dai sani propositi del Consiglio di Sicurezza, il Kenya, sotto l'influsso del suo Ministro della difesa Mohamed Yusuf Haji, originario dell'NFD, regione somala sotto l'amministrazione keniota, ha invaso la Somalia con mezzi pesanti e forze aeree di copertura con il proposito di "schiacciare" gli Shabaab che con i loro rapimenti e uccisioni di turisti stranieri e di volontari di organizzazioni umanitarie, stanno mettendo in ginocchio l'economia turistica del paese con una perdita stimata in un miliardo di dollari. La meta delle truppe keniote, per adesso, sono i tre porti somali di Kismayo, Barawe, e Merca. La prima, più vicina al confine meridionale e terza città del paese, è sede di importanti insediamenti di Shabaab che si mantengono con i dazi portuali ed è attualmente assediata e sotto i bombardamenti delle truppe keniote. La ricerca dello sbocco in mare. E' facile comprendere come un esercito agguerrito e vendicativo, privo ancora di un espresso mandato dell'ONU, non badi certo all'etichetta quando va ad operare in casa d'altri e ne stanno facendo le spese i civili. L'iniziativa del Kenya è dispiaciuta molto al Presidente ugandese Museveni, che se n'è lamentato in un recentissimo colloquio a Kampala col Presidente di transizione della Repubblica somala Sheikh Sharif Ahmed, convocato per l'occasione, ma ha poi concluso che invierà anche lui nuove truppe a Kismayo, città che si ritiene essere la roccaforte di Al Shabaab. I bene informati dicono che anche l'Uganda, "paese cieco" (cioè senza sbocco al mare)  come l'Etiopia, stia cercando di risolvere questo problema. Le serie minacce di Al Shabaab. Dispiaciuta dell'intervento keniota in Somalia è anche l'organizzazione Al Shabaab, che tramite il suo importante esponente Mukhtar Robow (Abu Mansur), ha chiesto scusa al popolo somalo e ha minacciato una risposta esplosiva in Kenya. In tal modo Al Shabaab vuole riconquistare la popolarità intercettando il consenso dei somali irritati dalla violazione del loro territorio, ma il Primo Ministro di transizione Abdiweli Mohamed Ali, ha ingenuamente dato il benvenuto alle scuse senza rendersi conto dello scopo della dichiarazione dell'esponente dei fondamentalisti effettivamente perseguito anche ai suoi danni. Altri proseliti dell'invasione. Ma la decisione di invadere la Somalia fa anche proseliti. Assieme al Kenya, che ha chiesto all'ONU  l'autorizzazione postuma alla sua invasione della Somalia, anche Tanzania (patria di Agostino Mahiga, inviato speciale dell'ONU per la Somalia) e Seychelles hanno chiesto il permesso per l'ingresso delle loro truppe, ma senza confluire in AMISOM. A sua volta, l'Etiopia ha preso il buon esempio dal Kenya e, con le sue truppe, è entrata nella regione somala del Galgaduud. Questi interventi di stati stranieri avvengono, per vero, con il consenso dei massimi esponenti somali delle istituzioni di transizione. In particolare, all'esito dei colloqui svoltisi a Mogadiscio tra il Ministro degli esteri keniota Wetangula ed il Presidente Sheikh Sharif Ahmed nonché col Primo Ministro Abdiweli Mohamed Ali incentrati su una più stretta cooperazione per la sicurezza, è stato raggiunto un accordo in undici punti che impegna i due Stati in operazioni militari congiunte nelle regioni del Basso Juba e lungo il confine. L'arrembaggio degli eserciti in Somalia. Inoltre lo stesso ex Segretario Generale dell'ONU Kofi Annan ha chiesto alla comunità internazionale di sostenere il Kenya nel difendersi in Somalia dagli Shabaab invitando alla rassegnazione circa gli inevitabili "effetti collaterali" quando ha detto che "Se c'è la guerra ci sono anche i morti". Ormai, tra i soldati burundesi, quelli ugandesi, quelli del Kenya e quelli giunti dall'Etiopia, nonché quelli di imminente arrivo da Gibuti, dalla Tanzania e dalle Seychelles, la Somalia somiglia sempre più a un'acquasantiera alla quale tutti attingono creandosi ciascuno una propria missione che, priva di un coordinamento con quella degli altri e di qualunque controllo sul campo, avrà costi umani altissimi a fronte di risultati per ora vaghi. Ha voglia Ilias Barre Shiil, un somalo-keniota incaricato per la Somalia dal Primo Ministro del Kenya Odinga, a negare in un'intervista su Voice Of America che il Kenya non intende occupare la Somalia. Proprio oggi il Presidente keniota Mwai Kibaki ha detto che il suo paese non andrà via dalla Somalia fino a quando l'organizzazione di Al Shabaab non sarà stata debellata e la Somalia non sarà tornata alla normalità perché la sua instabilità è gravemente dannosa per la sicurezza del Kenya. Il primato dei miliziani. In realtà, quando il Presidente di transizione Sheikh Sharif Ahmed parla di operazione militare congiunta con il Kenya, si riferisce ai 1900 soldati somali già addestrati in Kenya, in quanto che le truppe del governo provvisorio  (TFG) da Mogadiscio arrivino a Kismayo, non se ne può proprio parlare, non potendo arrivare neppure ad Afgoye, 30 chilometri a sud dalla capitale, dove ci sono i bunker di Al Shabaab. Dalla scorsa settimana, le forze di AMISOM e del TFG si combattono nei quartieri di Daynile, di Huriwa e di Karan a nord di Mogadiscio, mentre tutta la zona meridionale è in mano ai terroristi. Per ora, dunque, le forze armate a sostegno delle istituzioni transitorie non possono allontanarsi dal presidio attorno a Villa Somalia, sicché i combattimenti nei quartieri circostanti della capitale sembrano più un tentativo di rompere l'assedio degli Shabaab. * Shukri Said, fondatrice dell'Associazione Migrare 
Non erano chiacchiere da bar sport, come qualcuno voleva far credere. Non era una prassi consolidata e diffusa, un così fan tutti quasi innocuo. Non erano fantasie. Non c'era un accanimento accusatorio univoco. Nessun complotto. Nessun teorema. Calciopoli, purtroppo per tutti quelli che credono nello sport e nei valori di lealtà che una competizione equa e sana diffonde, esisteva. E ha inquinato lo sport nazionale, macchiandolo e falsandone il significato agonistico e non solo. Lo dice una sentenza. Che, come tutti i verdetti, va rispettata. Un dispositivo dal quale viene fuori prepotentemente la forza della pubblica accusa. In questo procedimento la Procura guidata da Giandomenico Lepore (che lascerà per raggiunti limiti d'età tra poche settimane) ha vinto. Le indagini iniziate dai magistrati Giuseppe Narducci e Filippo Beatrice, arrivate al vaglio dei giudici hanno retto. L'impianto accusatorio, in sostanza, ne è uscito confermato. Durante il travagliato dibattimento velenosi boatos e roventi polemiche hanno a più riprese cercato di sporcare il lavoro dei pm, di renderlo dubbio e parziale, inconsistente e sciatto. La sentenza ci dice che qualsiasi manovra è però affondata davanti alla forza e alla concretezza dell'accusa. Curioso che i due pionieri di Calciopoli fossero lontani, alle otto della sera di una serata novembrina, dall'aula che ha segnato un loro profondo successo professionale. Giuseppe Narducci, dopo anni di militanza nella pubblica accusa, tra anticamorra e antiterrorismo, è diventato assessore nel Comune guidato da un altro ex pm Luigi de Magistris e dove capo di gabinetto è l'ex investigatore di Calciopoli, Attilio Auricchio. Filippo Beatrice, invece, è rimasto sostituto procuratore, ma adesso presta la sua opera e la sua sagacia investigativa alla Dna, la Direzione nazionale antimafia che ha sede a Roma. Ma merito va dato anche al sostituto procuratore Stefano Capuano, capace di ben rappresentare l'ufficio del pm per l'intero processo, prima al fianco di Narducci e poi, nelle ultime battute, da solo. Calciopoli giudiziaria non finisce qui: scontato immaginare il ricorso all'appello da parte degli imputati condannati. In ogni caso ora siamo giunti a un verdetto di primo grado e questo dice senza se e senza ma che nella partita giudiziaria tra difesa e accusa c'è un chiaro vincitore. E, tra gli sconfitti, non pochi, ne spicca uno su tutti: lo Sport con la maiuscola. g.marino@repubblica.it 
LONDRA -  Nuove rivelazioni nel tabloidgate, lo scandalo del giornale di Rupert Murdoch che spiava potenti, celebrità e vittime di delitti. La Bbc ha scoperto che un ex poliziotto, diventato un detective privato, pedinava il principe William per conto del News of the World, il più diffuso domenicale britannico, chiuso da Murdoch l'estate scorsa per cercare di voltare pagina e mettere a tacere l'imbarazzante vicenda. Ma la storia non è finita. E proprio a due giorni da una nuova testimonianza di James Murdoch, figlio di Rupert e responsabile delle operazioni del suo gruppo editoriale in Europa, che dovrà comparire giovedì per la seconda volta davanti a una commissione d'inchiesta della Camera dei Comuni, la Bbc fa emergere un'altra pista. Questa volta non si tratta di intercettazioni illecite dei telefonini di politici e Vip, bensì di pedinamenti: almeno 150 persone famose venivano abitualmente seguite per il News of the World da Derek Webb, un detective privato che ora vuota il sacco, raccontando tutto all'emittente pubblica televisiva. Tra i suoi bersagli, il più importante era il principe William: e sebbene il pedinamento, diversamente dalle intercettazioni illecite, non sia di per sé un'azione illegale, la notizia che l'erede al trono era seguito da un investigatore privato, che poi spiffereva i suoi spostamenti a un tabloid a caccia di scoop piccanti, sembra destinata a scatenare un nuovo polverone attorno all'impero mediatico di Murdoch. Fra le altre persone pedinate da Webb c'erano Chelsy Davy, all'epoca fidanzata del principe Harry, fratello minore di William; e poi l'allenatore del Chelsea Football Club Josè Mourinho, l'ex-calciatore e presentatore televisivo Gary Lineker, l'ex-Procuratore Generale laburista lord Goldsmith, i genitori di Daniel Radcliffe, l'attore che interpreta Harry Potter sul grande schermo, e molti altri. "I giornalisti del News of the World mi chiamavano, io pedinavo i personaggi da loro indicati, portavo le informazioni richieste e in cambio venivo ben pagato", dichiara Webb alla Bbc. Un portavoce del gruppo Murdoch si è rifiutato di rilasciare alcun commento. Ma Murfdoch junior dovrà essere più loquace, dopodomani, davanti alla commissione dei Comuni. Il suo futuro al vertice delle operazioni europee di News International, come si chiama il gruppo Murdoch, appare sempre più in dubbio. 
LONDRA - Ieri intanto sono stati approvati i conti relativi ai primi nove mesi per il gruppo guidato da Marco Tronchetti Provera. Da inizio anno al 30 settembre, il fatturato consolidato si è attestato  a 4.265,8 milioni, il 17,9% in più del  corrispondente periodo 2010, mentre il risultato operativo post oneri di  ristrutturazione (Ebit) si è attestato a 451,2 milioni di euro, in crescita del  46,8% rispetto ad un anno fa e a livelli record per Pirelli Tyre in termini di  redditività (rapporto tra Ebit e vendite), relativamente all'ultimo trimestre. Il comunicato L’utile netto consolidato totale ha  raggiunto quota 251,3 milioni (+56,8%). Inoltre il gruppo ha rivisto i target  per il 2011: in meglio, per i livelli di profittabilità attesa per l’intero anno  – il margine Ebit è previsto a circa il 10% dopo gli oneri di ristrutturazione,  in linea con il valore più elevato del target già comunicato in luglio, stimato  tra il 9,5% e il 10% – mentre il target di fatturato consolidato viene spostato  più in basso, a “minore di 5,8 miliardi” rispetto alla precedente stima, che era  “superiore a 5,85 miliardi”. Confermato infine il target sulla posizione  finanziaria netta, prevista in passivo per circa 700 milioni, escluso  l’investimento in Russia. Per quanto riguarda le ragioni della riduzione del  fatturato atteso, per la divisione tyre (che ormai rappresenta la quasi totalità  del gruppo), la  Pirelli ha spiegato di attendersi un effetto negativo dei cambi  più forte di quanto stimato in precedenza, una crescita dei volumi più lenta (circa +3% mentre prima ci si aspettava  un aumento “superiore a +5%") ma anche un mix di prodotti venduti più favorevole (più prodotti premium e riduzione  di vendite di prodotti a minor profittabilità). Ragione per cui vengono  stimati volumi meno brillanti e margini di redditività  migliori. 
MILANO - "Non è sicuro che arrivi qualcuno". Il giorno dopo aver fatto capire di essere interessato a Maxi Lopez, Adriano Galliani fa un passo indietro e fa delle precisazioni sulle mosse che intende adottare il club rossonero per sostituire Antonio Cassano: "Se prenderemo qualcuno sarà comunque un giocatore che arriverà in prestito, meglio se può fare la Champions League. Se non sarà possibile ci accontenteremo di un giocatore disponibile solo per il campionato come è stato l'anno scorso per Cassano ed Emanuelson con cui abbiamo vinto lo scudetto. Altrimenti soprassederemo. Borriello? No, non credo che verrà ceduto in prestito. Solo se così fosse sarebbe una possibilità, ma la vedo molto difficile". Altri nomi l'ad rossonero non ne ha voluti fare. MENO MALE CHE IBRA HA LITIGATO CON GUARDIOLA - Nel frattempo Galliani si gode il prepotente ritorno di Ibrahimovic: " Zlatan è un giocatore straordinario, ha forza, tecnica e carisma, fa sempre cose importantissime", sottolinea. " Egoisticamente posso dire che sia meglio che abbia litigato con Guardiola, se andavano d'amore e d'accordo adesso sarebbe ancora insieme a Iniesta, Messi e Xavi...", ha detto ridendo. "Evidentemente ho capito la sua psicologia, magari la settimana prossima mi dà un cazzotto, ma finora le cose sono andate benissimo", ha continuato scherzando. MULTA SALATA A CHI PROTESTA - L'ad rossonero ha quindi approfittato della spiegazione del motivo per cui il Milan ha ritirato il ricorso per la squalifica di Boateng dopo la partita contro la Roma ("Tornato da Minsk ho rivisto le immagini e ho visto che le offese erano rivolte all'assistente e non a Burdisso") per annunciare regole più severe all'interno della società: " Oggi ho scritto a tutta la squadra dicendo che verrà applicato il massimo rigore per le squalifiche dovute a proteste o offese. Chiunque sarà ammonito o espulso per offese agli arbitri sarà punito con il massimo rigore possibile secondo il nuovo contratto collettivo. Ora basta. Il comportamento dei giocatori non può crearci un danno sportivo e sminuire i valori per cui i nostri sponsor ci seguono". Dopo il bastone chiusura, però, con la carota: " Di contro abbiamo deciso di premiare con un piccolo cadeau la squadra per i 15 punti conquistati nelle ultime 5 partite". Leggi i commenti I commenti dei lettori 
La Cassazione ha dichiarato inammissibile il ricorso 'per saltum' (ovvero bypassando il processo il secondo grado) proposto dalla procura di Bari contro l'assoluzione del barese Giampiero Spinelli e del siciliano Salvatore Stefio, accusati di arruolamento non autorizzato al servizio di uno Stato estero. Stefio, insieme con Maurizio Agliana, Umberto Cupertino e Fabrizio Quattrocchi furono rapiti in Iraq il 12 aprile del 2004. Quattrocchi fu ucciso mentre gli altri tre furono liberati dopo 56 giorni. Stefio e Spinelli erano in particolare accusati di aver reclutato Didri Forese, Cupertino e Agliana. Per la pubblica accusa avevano violato l'articolo 288 del Codice penale che vieta agli italiani di organizzare servizi di scorta e di vigilanza negli Stati in cui l'Italia ha in corso interventi militari, anche di 'peacekeeping'. Per questo la pubblica accusa aveva chiesto in primo grado la condanna degli imputati a quattro anni di reclusione, ma i giudici li avevano mandati assolti il 16 luglio 2010 con la formula più ampia: 'perché il fatto non sussiste'. La Corte accolse la tesi difensiva secondo cui Stefio e Spinelli non erano in Iraq per svolgere attività militari ma come 'contractor', ovvero guardie del corpo di personale civile impegnato nelle opere di ricostruzione post-bellica. L'accusa aveva impugnato la sentenza direttamente davanti alla Suprema Corte, saltando l'appello. La Cassazione ha dichiarato il ricorso inammissibile inviando gli atti alla Corte d'assise d'appello di Bari perchè si celebri il processo di secondo grado. 
