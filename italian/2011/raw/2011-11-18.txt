TORINO - Dimenticate nella tasche di un vecchio cappotto o in fondo a un cassetto. Per molti ormai inutilizzabili. Ma fino al 28 febbraio 2012, monete e banconote in lire possono ancora essere cambiate in euro agli sportelli delle filiali della Banca d'Italia. Un appuntamento sempre più vicino, che a Torino diventa un'occasione per fare del bene. Qui, infatti, la Caritas Diocesana , in collaborazione con Federfarma Piemonte , promuove l'iniziativa "1936,27 buoni motivi per combattere la povertà". I proventi alle persone vulnerabili. A partire dalla metà di novembre, fino a metà gennaio, nelle 670 farmacie di Torino e provincia sarà possibile donare monete e banconote del vecchio conio. I proventi, una volta convertiti in euro, saranno destinati a persone in condizioni di indigenza e vulnerabilità sociale assistite dalla Caritas Diocesana. "Per essere solidali non sono necessari grandi gesti - spiega Pierluigi Dovis, direttore di Caritas Torino - bastano piccole occasioni, come questa". All'interno di alcune parrocchie della diocesi da alcuni mesi è partita una sperimentazione del progetto. Risultato: nove mila euro raccolti. "Ma ora che il pensionamento definitivo delle lire si avvicina, abbiamo deciso di estendere l'iniziativa - continua Dovis - e scelto come punto di raccolta di monete e banconote la farmacia, un luogo "rassicurante" soprattutto per gli anziani". Ancora 1 miliardo e 300 milioni in giro. Così è nata la collaborazione con Federfarma Piemonte. Spiega il presidente Luciano Platter: "In questi giorni in tutte le farmacie di Torino e provincia sono in corso di distribuzione le cassettine da esporre sul bancone dove chiunque vorrà potrà fare la sua donazione. Federfarma da sempre è attiva sul fronte della solidarietà e ci auguriamo che l'iniziativa abbia un impatto positivo". Secondo le stime 1 miliardo e 300 milioni di euro come controvalore delle vecchie lire sarebbe ancora in circolazione. A Torino le persone in difficoltà sono circa il 13 per cento della popolazione cittadina. "Ciò vuol dire più di 100mila abitanti. Per molti di loro è stata la crisi economica a dare il colpo più duro a una situazione spesso già compromessa", conclude Dovis. L'invito, dunque, è quello di mettere mano nelle tasche di vecchi indumenti o tirare fuori dai cassetti biglietti e monete in lire per un piccolo gesto di solidarietà. 
NOVARA - La titolare di una gioielleria è rimasta gravemente ferita nel corso di un tentativo di rapina questa sera a Novara: è in condizioni gravissime e i medici temono per la sua vita. E' stata colpita con violenza alla testa. La donna si chiama Ida Lagrutta ed ha 45 anni, E' stata aggredita verso le 19 nel suo negozio in corso Risorgimento. Nel corso della notte, la squadra mobile  di Novara ha sequestrato la cassetta dell'impianto di sorveglianza del  negozio "Comproro oro999" e ha fatto ricerche e battute per trovare tracce del  responsabile o dei responsabili della rapina. Secondo la ricostruzione ritenuta finora la più verosimile (gli  investigatori sono in attesa di poter ascoltare la gioielliera), il  malvivente si è finto cliente ed ha chiesto di vedere alcuni oggetti in  oro. Qualcosa potrebbe aver insospettito la donna che ha dato l'allarme  ed è stata subito dopo colpita alla testa, probabilmente con un bastone.  Il rapinatore è poi fuggito prendendo - probabilmente - qualche  gioiello e lasciando la donna sul pavimento, dietro al bancone del  negozio. L'allarme, scattato alla centrale milanese dell'agenzia di sicurezza  alla quale la gioielleria era collegata, è stato 'girato' alle forze  dell'ordine di Novara che sono arrivate sul posto poco dopo. La porta  d'ingresso, con i vetri blindati, era bloccata e per entrare e  soccorrere Ida Lagrutta è stato necessario l'intervento dei Vigili del  fuoco. 
Musica MAMAMU' Dalle 21.30 al Mamamu', via Sedile Di Porto 46, di scena il cantautore Marco Notari che presenterà il nuovo disco "Io?" uscito a settembre con un'etichetta discografica indipendente, ma già entrato nella classifica Fimi dei dischi più venduti in Italia. GALLERIA 19 Dalle 22.30 alla Galleria 19, via San Sebastiano 18/19, Diego Leanza in concerto accompagnato da Sarah Tartuffo (basso e cori) e Francesco Lubrano (batteria). Dopo le 23.30 consumazione obbligatoria di 10 euro. Info 081 198 101 00. PAN Dalle 17 al Pan, via dei Mille 60, "Rock Anniversary", a 40 anni dalla morte di Jim Morrison dei Doors. Intervengono i Fun House Project e il cant/attore Marco Francini. Ingresso libero. AROUND MIDNIGHT Dalle 22 all'Around Midnight del Vomero, via Bonito 32/a, serata jazz con il vocalist jazz Carlo Lomanto e il pianista Andrea Rea. Info 335 816 6438. Q CLUB Dalle 23 al Q Club di Fuorigrotta, via Cintia, un party per rivivere uno stile di vita e un'epoca che hanno fatto la storia, quella del celebre Studio 54: "un posto dove non c'è spazio per le etichette. Un posto dove non esistono regole". Entrata su lista gratuita tutta la notte. Con il dj set di Christian Ciotola. Info 331 844 7174. BACOLI Dalle 21.30 al Cycas Caffè di Bacoli, via Miliscola 13, note e ritmi carioca per diffondere allegria con una serata a base di capirinha, piña colada e della solare e musica tradizionale brasiliana proposta dal Vadinho Trio. Info 081 523 1660. AVERSA Dalle 22 al ristorante e nightclub Pepebianco di Aversa, piazza Bernini, per il progetto Epok, one night di ispirazione burlesque e belle époque in compagnia di Kittie, star del locale londinese Ministry of Burlesque. Con il dj set di Romanolo, Alex Gallo e Peppe Citarella, la vocalist Miss Natasha e le coreografie degli Arte Dinamika. Info 081 890 5732. CASERTA Dalle 20.45 al teatro Comunale di Caserta, via Mazzini 71, Massimo Ranieri nello spettacolo musicale "Chi nun tene coraggio nun se cocca ch'è femmene belle", un recital ideato e scritto dall'artista napoletano insieme a Gualtiero Peirce. Info 0823 444 051. SALERNO Dalle 22.30 Donatella Rettore alla Discoteca Lunch di Salerno, via Noce. Tra i nuovi brani della cantante "L'onda del mar" e Callo", contenuti nell'ultimo album "Caduta Massi". Info 089 302 939. Classica POZZUOLI Dalle 18.30 nella sala del Bianchetto del Vulcano Solfatara di Pozzuoli, concerto e visita al cratere illuminato con aperitivo. Sul palco Francesca Furelli, mezzo soprano, Marco Palumbo, pianoforte. Letture di Francesca Calabrese, Gennaro Lettieri, Giovanni Maddaloni. Ingresso 12 euro. Info 081 526 2341. VACCHERIA DI CASERTA Dalle 20 a Vaccheria di Caserta, chiesa Santa Maria delle Grazie, per "Suoni & Luoghi d'Arte", l'Orchestra da Camera di Caserta, diretta da Antonino Cascio (solista ospite il violinista Cristiano Rossi), eseguirà musiche napoletane tra Sette e Ottocento  tra "Jommelli e Mercadante". Biglietti 6 euro intero, 3 euro ridotto. Info 0823 361 801. Teatro POLITEAMA Dalle 18 al Politeama "Morso di luna nuova" di Erri De Luca, con la compagnia amatoriale Luna Nova. Ingresso 15 euro. CILEA Dalle 21 al Cilea, via San Domenico 11, "Felici in circostanze misteriose", nuova commedia in due atti scritta e diretta da Gianfranco Gallo. In scena Gianfranco Gallo, Massimiliano Gallo, Patrizio Rispo, Rosaria De Cicco, Ciro Esposito e Martina Liberti. Musiche originali di Iennà Romano. Info 081 714 1801. NUOVO Dalle 21 al Nuovo, via Montecalvario 16, "Il Presidente" di Thomas Bernhard, regia di Carlo Cerciello. Info 081 497 6267. TOTO' Dalle 17.30 e dalle 21 al teatro Totò, via Frediano Cavara 12/e, Eduardo Tartaglia e Vernoca Mazza in "La paura che ti fai" e "Sveglia e vinci": due atti unici  uniti da uno stesso filo conduttore sentimentale ed emotivo. Info 081 564 7525. MERCADANTE Dalle 21 al Mercadante, piazza Municipio, in scena "Misura per misura", di William Shakespeare, con protagonista Eros Pagni e la regia di Marco Sciaccaluga. Info 081 551 3396. Dalle 18 nella sala del Ridotto "Giovanna d'Arco - Romanzo popolare in sei canti in ottave e un Epilogo" di Maria Luisa Spaziani, regia Luca De Fusco, con Gaia Aprea. Info 081 551 3396. SANCARLUCCIO Dalle 21.15 al Sancarluccio, via San Pasquale a Chiaia 49, per il ciclo "Classici in rilettura", Macelleria Ettore_ teatro al kg e Spazio Off_TrentoSpettacoli presentano "Stanza di Orlando", viaggio nella testa di Virginia Woolf, con Maura Pettorruso, installazione Maria Paola Di Francesco, luci e fonica Gianluca Bosio, testo e regia Carmen Giordano. Info 081 405 000. AREA NORD Dalle 20.30 al teatro Area Nord di Piscinola, via Nuova Dietro la Vigna lotto 14/b, "Looking For Peppe", con Giuseppe De Vincentis e Pino Carbone. Il Peppe del titolo è un cittadino napoletano che ha vissuto parte della sua esistenza dedito ad imprese criminali di vario genere ed è il motivo per cui ha vissuto quasi la metà della stessa nelle patrie galere. Info 081 195 713 31. PAGANI Dalle 20.45 al teatro Comunale Sant'Alfonso Maria Dè Liguori di Pagani, Peppe Barra in "La musica dei ciechi", di Raffaele Viviani, con Patrizio Trampetti e Lalla Esposito. Info 081 515 8061. BOSCOREALE Dalle 20.30 al cineteatro Minerva di Boscoreale, Carlo Buccirosso in "Il miracolo di don Ciccillo", con Valentina Stella. Info 366 451 2310. TORRE DEL GRECO Dalle 20.45 al teatro Corallo di Torre del Greco, "Le bugie con le gambe lunghe", con Luca De Filippo, Nicola Di Pinto, Anna Fiorelli, Fulvia Carotenuto, Carolina Rosi, Massimo De Matteo, Gioia Miale, Giuseppe Rispoli, Antonio D'Avino, Chiara De Crescenzo. Info 380 251 0896. AVELLINO GESUALDO Dalle 21 al teatro Carlo Gesualdo di Avellino, piazza Castello, "Anestesia totale", di e con Marco Travaglio e con la partecipazione di Isabella Ferrari. Musiche dal vivo di Valentino Corvino (viola, elettronica). Regia di Stefania De Santis. Info 0825 771 620. CASERTA CIVICO 14 Dalle 21 al teatro Civico 14 di Caserta, vicolo Della Ratta, Antonello Cossia propone lo spettacolo "Ultime notizie dalla famiglia", ispirato alle vicende della sgangherata famiglia Malaussène di Daniel Pennac. Info 0823 441 399. TEANO Dalle 20.45 all'auditorio Tommasiello di Teano, Biagio Izzo in "Guardami Guardami", una farsa dell'amore centrata sulla vita coniugale di una giovane coppia. Info 0823 885 096. SALERNO GENOVESI Dalle 21.15 al teatro Genovesi di Salerno, via Sichelgaita, Roberto Lombardi presenta il suo nuovo spettacolo, "Diversamente Abile", facendo sue le parole di  Jannis Kounellis: "Essere italiani è un mestiere". Info 089 254 524. SAN FERDINANDO Dalle 18 al teatro San Ferdinando, piazza Eduardo De Filippo 20, per la Giornata Mondiale per i Diritti dell'Infanzia, lo spettacolo "Il sentiero del lupo", moderna riscrittura di "Cappuccetto Rosso" tratta da Giovanna Facciolo, che ne firma anche la regia, a partire dal celeberrimo intreccio di Charles Perrault e dei fratelli Grimm. Ingresso 7 euro. Dai sei anni. Info 081 551 3396. Agenda FELTRINELLI EXPRESS Dalle 17 alla Feltrinelli Express, Stazione Centrale, piazza Garibaldi, il teatro nel baule legge e interpreta "Il gigante più elegante" (Elle) di Julia Donaldson. Al termine della lettura, succhi di frutta naturali offerti dalla Masseria Giòsole. Dai 3 anni. Info 081 225 2801. GUIDA PORT'ALBA Dalle 11 nella saletta Rossa della libreria Guida, via Port'Alba 20/23, l' editore Mario Guida consegnerà l'opera "L'Europa e l'Altra Europa" al professore Giuseppe Galasso come omaggio sua carriera. Il testo è frutto del lavoro di oltre quaranta storici italiani e stranieri di generazioni differenti che hanno "dialogato" con le molteplici opere di Galasso e hanno concepito quello che amano definire "Il libro dei libri". Tra gli altri, parteciperanno Luigi Mascilli Migliorini e Aurelio Musi. Info 081 290 768. FESTIVAL DEI DIRITTI UMANI Per il Festival del cinema dei diritti umani: dalle 10.30 al caffè letterario Intra Moenia (piazza Bellini 72), incontro con Antonio Ruggieri (Il Bene Comune) e i protagonisti della giornata. Dalle 19 nel Complesso Monumentale San Lorenzo, il cortometraggio "Articolo 23" di Vittorio De Seta. A seguire tavola rotonda con Chiara Sasso, Tonino Perna, Eugenio Attanasio, Manuele Bonaccorsi, Valerio Taglione, Giuseppe Giulietti, Rosa Villecco Calipari, Domenico Lucano, Luigi de Magistris. Moderano i giornalisti Rai Enzo Nucci e Francesca Ghidini. BIBLIOTECA NAZIONALE Dalle 9.15 nella sala Rari della Biblioteca nazionale, piazza Plebiscito 1, palazzo Reale (accesso da piazza Trieste e Trento), "L'Italia unita contro l'Aids", un'occasione di incontro in preparazione della Giornata mondiale per la lotta contro l'Aids del 1° dicembre. Si prosegue dalle 14.30 presso la galleria "Blu di Prussia", via Filangieri 42. Info 081 781 9381. FELTRINELLI MEGASTORE Dalle 12 al Feltrinelli megastore, via Santa Caterina a Chiaia 23, piazza dei Martiri presentazione di "I Napoletani" (Neri Pozza), di Francesco Durante. Un libro fondato su una vasta  documentazione che disegna percorsi sorprendenti nella storia e nella cronaca della città. Con l'autore ne discutono Emma Giammattei e Marino Niola. Info 081 240 5411. CAVA DE' TIRRENI Dalle 11 "Frida per le donne" presenta la nuova sede e il sito web al palazzo di Città di Cava dè Tirreni, uno  strumento operativo per la sensibilizzazione e l'educazione alla non violenza. Interverranno Martina Castellana, Elena Coccia, Lucia Senese, Carmine D'Alessio, Alfonsina De Filippis. Info 089 312 2124. ERCOLANO Dalle 10 alle 20 al nuovo Mercato dei fiori di Ercolano (via Benedetto Cozzolino) "Flora", salone internazionale dedicato alla floricoltura e al florovivaismo ornamentale. 
Capolavori di scultura, pittura e grafica, realizzati tra metà Ottocento e secondo dopoguerra, che raccontano insieme alla storia dell'arte anche quella della città. Nell'antico monastero delle Carmelitane Scalze, in via Francesco Crispi, riapre oggi dopo un lungo periodo di chiusura la Galleria d'Arte Moderna di Roma Capitale. Il nuovo allestimento offre finalmente uno spazio espositivo adeguato ai moderni standard museali in cui, grazie a un attento programma di rotazione delle opere, la galleria presenterà al pubblico quanto fino a oggi visibile nei depositi solo agli addetti ai lavori. La ricca e articolata collezione raccoglie oltre tremila opere. Il primo nucleo di opere, acquistato nel 1883 presso l'Esposizione Internazionale di Belle Arti, fu rapidamente incrementato e la collezione, formalmente sostituita nel 1925, venne esposta quell'anno a Palazzo Caffarelli in Campidoglio. È del 1931 la trasformazione del nome in "Galleria Mussolini" ed è proprio nel corso degli anni Trenta che la raccolta si amplia attraverso le numersose acquisizioni presso le principale rassegna romane dell'epoca. Sono anni di straordinario fervore artistico in cui entrano a far parte della raccolta opere di Giorgio de Chirico, Mario Mafai, Scipione, Gino Severini, Giorgio Morandi, Giuseppe Capogrossi, Afro, Alberto Savinio, Carlo Carrà, Mario Sirono e, tra gli scultori, Arturo Martini, Marino Marini, Giacomo Manzù. La mostra inaugurale "Luoghi, figure, nature morte", a cura di Maria Elisa Tittoni, Maria Catalano, Federica Pirani e Cinzia Virno, presenta 140 opere, suddivise in tre sezioni tematiche - "Figura",  "Vedute e visioni di Roma", "Oggetto" - rispettivamente distribuite nei tre piani dell'edificio. A queste si aggiunge la sezione "Scultura", unico tema trasversale che, a partire dalle splendide opere di Arturo Martini e Giacomo Manzù ospitate nel chiostro, prosegue a commento delle tre sezioni espositive in un continuo dialogo tra tradizione e modernità. Nell'esposizione, che rimarrà aperta al pubblico fino al 15 aprile 2012, numerose le opere di rilievo storico-artistico. Da "Alla fonte" di Nino Costa, manifesto della cultura simbolista a Roma, al classicismo degli anni '20 di Felice Carena, fino al tonalismo della Scuola Romana degli anni '30 ("Giocatore di ping-pong" di Giuseppe Capogrossi, "Giovani in riva al mare" di Franco Gentilini). Dal classicismo rivisitato del "Combattimento di gladiatori" di Giorgio De Chirico a una saletta-focus su Giacomo Balla. 
BARI - Un barcone con a bordo circa 160 migranti, tutti uomini, è stato soccorso dalla Capitaneria di Porto e dalla Guardia di Finanza a 12 miglia dal porto di Bari. Uno dei migranti, secondo quanto si apprende, era in gravi condizioni ed è stato trasferito su una motovedetta per essere trasportato in ospedale. A bordo dell'imbarcazione sono saliti gli uomini della Guardia Costiera per condurla in porto. Il barcone è lungo circa 30 metri. 
L'Inter si scaglia contro Maurizio Beretta, presidente (dimissionario? non si sa, è un mistero...) della Lega di serie A, accusato di essere troppo schierato. ''All'improvviso quello che è accaduto a Lotito ha reso urgente l'intervento della Lega per affrontare la riforma dell'articolo 22, mentre - ha sottolineato Ernesto Paolillo, a. d. dell'Inter- questo tema avrebbe dovuto essere oggetto di una discussione più ampia''. Da mesi il consiglio di Lega non si riuniva, era quasi scomparso di scena: ma Beretta ha convocato una riunione urgente per discutere dell'articolo 22 delle Noif, che ha portato alle sospensioni di Lotito, Andrea Della Valle e Mencucci. Secondo il dirigente interista ''sarebbe stato molto più di buon gusto non affrontare ora e con questa urgenza la riforma, che così rischia di perdere peso e diventare un provvedimento ad hoc''. E poi affonda il colpo: "C'è una sempre più diffusa richiesta da parte delle società di cambiare il presidente per averne uno focalizzato solo sulla Lega - ha spiegato Paolillo, che nelle ultime ore ha avuto una serie di contatti privati con altri dirigenti -. Nella prossima assemblea vedremo cosa pensano anche gli altri club, ma è urgente che la Lega cominci a discutere dei problemi seri del calcio e non, come ha fatto per un anno in maniera confusa e deprimente di diritti tv, e adesso delle Noif. Ieri ho contestato a Beretta di aver convocato d'urgenza un consiglio per affrontare una materia di competenza dell'assemblea al solo fine di ottenere più facilmente la maggioranza, e di avere cambiato l'ordine del giorno per parlare solo del caso Lotito''. La Lega di A da mesi ha il problema del suo presidente (vedi Spy Calcio del 17 novembre) e ora dovrà affrontarlo. Intanto lunedì la Figc darà mandato alla corte di giustizia federale di stabilire se Lotito deve ancora conservare la carica di consigliere federale dopo aver perso quella di presidente della Lazio. Poi l'argomento Noif sarà discusso in consiglio Figc, ma non pare ci sia tutta questa fretta (forse se ne parla nel 2012): la norma probabilmente non verrà cambiata, non sarà retroattiva e forse potrebbe essere anche resa più dura aggiungendo reati che non erano previsti 18 anni fa quando la regola etica fu varata (come l'agiottaggio e l'insider trading). Inoltre, l'ultima parola spetta al Coni, che potrebbe chiedere dei pareri prima di dare il via libera. Le stesse Leghe Calcio non sono così schierate al fianco di Beretta&Lotito. Insomma, la "squalifica" dei dirigenti condannati in primo grado a Napoli non sarà cancellata così in fretta. Intanto si fa delicata, dopo l'attacco dell'Inter, la posizione di Beretta: potrà sedere al tavolo della pace? Il Coni lo farà di sicuro, questo tavolo, verso dicembre: e sarà una riunione con sorprese... 

CAGLIARI  - Sciogliere le riserve è diventato uno sport nazionale, di questi tempi. Così, in piccolo, anche la riserva relativa alla convocazione di Andrea Cossu è stata tolta. Il trequartista cagliaritano infatti non fa parte dell'elenco dei 19 convocati da Davide Ballardini per la trasferta di Milano. Che sarà il terzo debutto per l'allenatore ravennate sulla panchina rossoblù, contro i nerazzurri di Ranieri cui lo scorso anno alla guida del Genoa giocò un bello scherzetto, convincendo il collega romano a porre fine alla sua esperienza giallorossa. Ballardini è consapevole delle difficoltà che la sfida comporta, con in aggiunta l'assenza di Cossu. "Dovremo dare tutti il 110 per cento per uscire da San Siro con un risultato positivo  -  ha dichiarato il tecnico rossoblù - Affrontiamo quelli che, non va dimenticato, sono ancora i campioni del mondo in carica". Rispetto per il club che fino all'anno passato ha dominato in Italia ed in Europa, ma nessuna paura. L'ex allenatore di Lazio e Genoa avverte i suoi, rivelando la ricetta per una buona prestazione: "Ci siamo allenati bene in settimana, il gruppo è come me l'aspettavo. Ci vorranno però fame e attenzione per fare una grande partita". "NESSUN CAMBIO DI MODULO" - Il reparto offensivo è quello che finora ha deluso maggiormente le attese: poca concretezza e tanta sterilità, dato che il gol su azione manca dalla vittoria di Lecce. Tuttavia il tecnico rossoblù non appare granché preoccupato, pur consapevole dei problemi ad oggi riscontrati: "La squadra nella sua totalità dev'essere più brava in zona gol. La mia idea di reparto offensivo? Due attaccanti che fanno reparto e si aiutano tra di loro". Due punte con il trequartista alle spalle, ad accendere la lampadina nei momenti che contano. Ballardini non transige su questo concetto, nonostante le voci che in settimana ipotizzavano un cambio di modulo. Il tutto nonostante la pesante assenza di Cossu: "Il Cagliari ha un'identità ben precisa e non voglio snaturarla. Il trequartista di ruolo dà equilibrio e lega il gioco". "GRANDE RESPONSABILITÀ" - Son passati ormai nove giorni dal suo terzo rientro a Cagliari, ma solo domani Ballardini potrà riassaporare le emozioni di una gara ufficiale. Per di più in un terreno importante come il Meazza e contro un avversario prestigioso. Inevitabile provare una certa emozione, soprattutto per il forte legame tra il tecnico ravennate e la Sardegna, già testimoniato nella conferenza di presentazione. "Emozione e grande responsabilità: questa squadra non rappresenta solo una città, ma un'intera Regione". Per quanto riguarda l'undici da opporre all'Inter permane il dubbio su chi sostituirà l'assente Cossu. Ballottaggio tra Ekdal e Rui Sampaio: in caso di inserimento del portoghese dal primo minuto, il trequartista sarebbe Radja Nainggolan. Un ritorno alle origini per il belga-indonesiano, che ricopriva il ruolo nel suo primo periodo a Piacenza. Un po' come per Ballardini, domani atteso al suo ennesimo "battesimo" con i colori rossoblù: Sambenedettese, Genoa e tre volte Cagliari. Stavolta, si spera che duri più a lungo. Leggi i commenti I commenti dei lettori 
