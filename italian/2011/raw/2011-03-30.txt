Chi era presente parla di una riunione «particolarmente animata» e dai «toni accesi». Da una parte c’era l’assessore regionale all’Istruzione, Alberto Cirio, e dall’altra tutto il mondo della scuola piemontese, dai sindacati ai presidi, dai genitori agli enti locali, fino all’Ufficio scolastico regionale. Il primo ha riproposto la sua idea di inserire nel calendario scolastico sei giorni di vacanza in più a marzo, per consentire alle famiglie di fare un’eventuale settimana bianca. I secondi hanno sollevato un coro di “no”, in cui l’unica nota stonata era quella dello Snals, che era d’accordo. Alla fine, dopo due ore di discussione, la Conferenza regionale per il diritto allo studio è arrivata a un’ipotesi di compromesso: niente settimana libera a marzo con scuole aperte agli studenti che non possono permettersi ferie, bensì due giorni in più di vacanza a carnevale e uno in più a Natale. Una bozza su cui, però, l’ultima parola spetta comunque alla giunta regionale. Dunque, l’idea è di far partire le vacanze natalizie il 23 dicembre, e non il 24 come proposto dall’assessore Cirio, e di chiudere gli istituti dal 17 al 22 febbraio 2012 (cioè da venerdì a martedì grasso). In questo modo i giorni di scuola diventerebbero 205 e non 202 come inizialmente previsto, lasciando un po’ più di margine rispetto al limite minimo di 200 giorni previsto dalla legge. E la settimana di marzo? Pare destinata a diventare una sei giorni in cui la Regione concentrerà buona parte dei contributi che già quest’anno ha erogato a sostegno del turismo scolastico in Piemonte. Un’ipotesi di calendario che piace a molti. Perché, spiega Rodolfo Aschiero della Flc-Cgil, «quella settimana di vacanza “extra” avrebbe ridotto l’offerta formativa, in un periodo già segnato dai pesanti tagli ministeriali». Soddisfatti anche i rappresentanti di mamme e papà: «È una mediazione sostenibile – dice Elisa Trovò del Coordinamento genitori democratici – perché consente agli insegnanti di lavorare con maggiore continuità e serenità». L’assessore ai Servizi educativi di Torino, Beppe Borgogno, spera che «in Cirio si stia affacciando anche la visione da titolare dell’assessorato all’Istruzione oltre che quella da possessore della delega al Turismo». Come andrà a finire? Spetta proprio all’esponente dell’esecutivo Cota decidere: «Ho raccolto le segnalazioni della Conferenza – racconta Cirio – e alcune sono condivisibili. Mi hanno suggerito di mettere la settimana “bianca” a completamento dei giorni di carnevale, mentre io ho già accettato di ridurla di una settimana, aggiungendo un giorno, il 23 dicembre, alle vacanze di Natale. Domani (oggi, ndr) ne parlerò con il direttore dell’Usr, Francesco De Sanctis, e poi in giunta faremo la scelta definitiva». 
L’amministrazione sceglie la strada di una nuova società partecipata per i prossimi nidi e scuole dell’infanzia, parte del programma comunale per arrivare “al sostanziale abbattimento delle liste d’attesa” spiega nella seduta congiunta delle commissioni Scuola e Partecipate il vice sindaco Paolo Buzzi. Nella riunione è stata illustrata la delibera che porterà alla nascita di Parmazerosei, la società che affiancherà Parmainfanzia. La partecipata avrà in gestione nido e scuola d’infanzia “Mille colori” (168 posti), “Primavera” di Fognano (135 posti, con incremento di 43 nel 2013), la scuola d’infanzia “Albero parlante” di Carignano (37). Complessivamente si tratta di 341 posti, cui si sommeranno i 134 di Corcagnano. PARMAZEROSEI - Buzzi ha motivato la scelta di ricorrere a una nuova società con l’impossibilità, in base alla legge, di affidare a Parmainfanzia opere e servizi non previsti nei bandi originali. Da parte sua l’opposizione parla con Carla Mantelli (Pd) “di scelta politica dell’amministrazione” giudicando percorribile anche altra strade, come un appalto. Parmazerosei sarà partecipata dal Comune al 49%. La quota maggioritaria spetterà al socio privato. La società avrà durata fino al 31 dicembre 2045, mentre il contratto di servizio scadrà tra 12 anni, secondo il modello già sperimentato con Parmainfanzia. Il capitale sociale dovrà essere costituito da un minimo di 500mila euro a un massimo di 2 milioni. Nel cda di 5 membri, due - tra i quali il presidente - saranno espressione dell’amministrazione, che nominerà anche il numero uno del collegio dei revisori, più un membro supplente. Buzzi ha richiamato l’attenzione sull’articolo 29 dello statuto, che prevede una maggioranza qualificata per decisioni quali la vendita, la cessione di immobili, operazioni commerciali superiori ai 250mila euro. Il vice sindaco parla “di controlli quasi assoluti su certi argomenti”. Per quanto riguarda la gara d’aggiudicazione i criteri, come illustrato da Buzzi,tenderanno a privilegiare la qualità rispetto all’offerta economica. Secondo il vice sindaco Parmazerosei avrà effetti positivi sulla gestione del personale. “Il passaggio alla nuova società consentirà il recupero del personale, che verrà riassorbito nelle strutture comunali, che oggi sono carenti, consentendo di risparmiare, evitando di ricorrere alle supplenze”. Per quanto riguarda i lavoratori della nuova società, questi verranno direttamente assunti dal socio privato. Vantaggi anche economici, a giudicare dai numeri di Parmainfanzia: rispetto alla gestione diretta, la partecipata, sommando nidi e scuole dell’infanzia ha prodotto un risparmio di circa 300mila euro. 
«COTA non mi ha detto nulla, nessuno della Regione si è fatto vivo, allora mi sono rivolto direttamente a Maroni per mettere a disposizione del ministro un'area per accogliere i profughi». Così, non senza qualche ironia, Sergio Chiamparino spiega la decisione di mettere a disposizione del governo per l’accoglienza dei fuggitivi dalle aree del Nord Africa l'area dell'Arena Rock, alla Continassa, accanto al nascente stadio della Juventus. Una struttura che era stata creata, qualche anno fa, per accogliere i megaconcerti rock, ma che non ha avuto fortuna: per lo più inutilizzata si è trasformata in una cattedrale nel deserto. «CI SEMBRA la zona migliore — continua il sindaco — perché ci sono i servizi igienici già attrezzati, c’è un recinto di 4 metri, quindi è garantita la sicurezza e, se sarà necessario, si può sorvegliare facilmente. Ho fatto presente a Maroni però che il costo dell’allestimento deve ricadere sul governo. Il Comune non può accollarselo». Ma quante persone possono trovare spazio dentro l’Arena Rock? «Secondo i calcoli possiamo arrivare ad un massimo di 1.800 persone, ma sarebbe meglio rimanere intorno ai mille. Non di più. Da quello che mi risulta dalla riunione della conferenza unificata tra Regioni e Stato, Torino comunque non è stata presa in considerazione, al momento». Se l’Arena Rock sarà poi effettivamente usata e se sarà un secondo Cie (centro di identificazione e espulsione per in clandestini come quello di corso Brunelleschi) o un ricovero per profughi con diritto d’asilo però è ancora da capire. Perché ieri, è stato tutto un inseguirsi di voci tra Roma dove Regioni e governo si incontravano, e Torino. Tante le ipotesi sul dove potrebbero essere sistemati i profughi: a Grugliasco, a Rivarolo, a Front Canavese e a San Carlo, o in una caserma torinese. Anche l’assessore regionale Elena Maccanti nella sua relazione a Palazzo Lascaris (dove martedì prossimo sarà Cota a parlare della questione) non aveva potuto essere più chiara. Aveva però specificato un concetto importante: «Il sito sarà scelto in base al numero di persone che arriveranno. E se saranno profughi libici non saranno molti». Poche centinaia, qualche migliaio invece se si parlerà anche (come sembra) dei clandestini. Parole confermate in serata dal presidente Roberto Cota dopo i due incontri romani: «Il Piemonte, come le altre Regioni, ha dato la disponibilità solo per l’accoglimento di profughi. Che non sono ancora arrivati e forse non arriveranno e che verranno collocati in piccole strutture. Dunque invito a non fare confusione» ha aggiunto riferendosi all’offerta di Chiamparino e alla polemica di Saitta. «La Regione — ha continuato — non ha ancora individuato alcun sito perché da domani partirà un’apposita cabina di regia coordinata dal Governo tra la Protezione Civile, regioni e enti locali. Per quanto riguarda la gestione dei clandestini, ribadisco che non compete alle Regioni e condivido la linea di Maroni che sostiene la necessità di procedere ai rimpatri». Prima o dopo averli distribuiti in tutta Italia, resta però da capire. 
Torino come Boston, Molinette come Harvard. E in questo caso non per provinciale proiezione ambiziosa dei torinesi, ma dopo che è stata nientemeno che la rivista New England Journal of Medicine a decretarlo, per l’esperienza e l’abilità in materia di ricerca e cura del mieloma multiplo. La prestigiosa rivista scientifica americana, che vanta il più alto impact factor per le sue pubblicazioni di argomento medico, ha chiesto ad Antonio Palumbo, del gruppo di Mario Boccadoro dell’ematologia universitaria dell’ospedale e a un suo omologo dell’Università di Harvard di Boston di scrivere una review sul tema del “mieloma multiplo”. L’articolo dal titolo «Multiple Myeloma» è stato pubblicato nei giorni scorsi e fa il punto sui recenti progressi medici nel campo della suddetta patologia. Fatto che ha il significato di un riconoscimento internazionale del ruolo di riferimento mondiale per l’Europa e gli Stati Uniti dei centri di Torino e Boston in questa patologia. Numerosi altri articoli scientifici recentemente pubblicati dai due gruppi hanno cambiato la terapia di questa malattia. "Abbiamo un atteggiamento tipicamente sabaudo quando si tratta di dare visibilità ai successi del nostro lavoro — dice Mario Boccadoro — in questo caso sono orgoglioso di dire che abbiamo ricevuto un riconoscimento davvero prestigioso, di cui Antonio Palumbo è in assoluto il principale artefice. Grazie ai progressi nella ricerca e nelle terapie in materia di mieloma possiamo anche vantare il “corteggiamento” di numerose case farmaceutiche che si rivolgono al nostro gruppo di ricerca per consigli su nuove molecole e sono disposte a finanziare i nostri studi". Il mieloma multiplo è un tumore tipico dell’età più avanzata. È il secondo più frequente tumore ematologico. Colpisce circa 9 persone su 100.000 ed è caratterizzato dalla proliferazione di plasma cellule maligne a livello del midollo osseo. Negli ultimi anni la ricerca ha compiuto numerosi passi avanti, grazie all’introduzione di nuovi farmaci, quali la talidomide, la lenalidomide e il bortezomib. Questi farmaci hanno avuto un ruolo fondamentale nel migliorare la terapia del mieloma multiplo, ampliando la gamma di opzioni disponibili e portando a un significativo aumento della sopravvivenza. L’articolo pubblicato sul New England Journal of Medicine spiega come i nuovi farmaci in associazione con il trapianto di cellule emopoietiche staminali possano rappresentare una speranza di cura nei pazienti più giovani. Questi risultati sono stati raggiunti grazie all’istituzione di strutture specialistiche in grado di affrontare patologie complesse, ma soprattutto dedicate unicamente all’organizzazione di specifici percorsi diagnostico — terapeutici. Fondamentale per il successo di queste ricerche sono stati, e sono tuttora, gli sforzi di riorganizzazione sanitaria volti alla creazione di strutture ad alta valenza specialistica. Particolare importanza ha rivestito la collaborazione tra numerosi centri ematologici italiani (oltre 50) e numerose istituzioni europee e statunitensi. 
La Fiorentina si aggiudica la Primavera Tim Cup edizione 2010-2011. Dopo aver pareggiato 1-1 all'andata al Franchi (reti di Carraro tra i viola e Frascatore tra i capitolini), la formazione allenata da Renato Buso ha espugnato l'Olimpico battendo la Roma con il punteggio di 3-1. La squadra viola è passata in vantaggio al 28' del primo tempo grazie a Seferovic che ha sorpreso la difesa romanista dopo un errore di Carraro. Nell'intervello, mister De Rossi carica la sua squadra che scende in campo nella ripresa con uno spirito diverso ed infatti trova la rete del pareggio dopo 4' grazie a Viviani, complice una involontaria deviazione verso la propria porta di Camporese. E' un gol che rimette tutto in gioco, ma al 15' un tiro cross del viola Piccini dalla destra regala un incredibile gol alla squadra ospite che proprio al 50' della ripresa segna la terza rete con Federico Carraro, che trasforma un calcio di rigore. Finisce 1-3 con la Fiorentina che può alzare al cielo la Coppa, che non riusciva a fare sua dalla stagione 1995-1996. Buso è al settimo cielo: "Devo dire che siamo stati compatti e abbiamo trovato meritatamente la vittoria. Credo che nell'arco delle due partite abbiamo meritato il risultato. Devo ringraziare la società che mi ha dato la possibilità di allenare questi ragazzi. Al Torneo di Viareggio non siamo mai entrati in gara, ma io conosco questa squadra e sapevo che alla fine avrebbe fatto una grande gara. Avevamo dei problemi con qualche giocatore ma ho preferito mantenere intatto l'assetto tattico fino alla fine". 
ROMA - Nessuna sorpresa per le nostre nelle gare che valevano la qualificazione  alle Final Four di Eurocup. Nella prima sfida Caserta, che era chiamata all'impresa (doveva rimontare con l'Unics Kazan, in Russia, la sconfitta all'andata di 6 punti) ha perso, con grandissimo onore, di 2, ed è stata ovviamente eliminata. Nella seconda sfida, Treviso, che all'andata era riuscita a pareggiare in Germania, ha piegato facilmente il Goettingen qualificandosi per le Final Four in programma proprio al Palaverde di casa i prossimi 16 e 17 aprile aggiungendosi così al succitato Unics Kazan, al Cajasol Siviglia ed al Cedevita Zagabria . CASERTA, RESA PIU' CHE ONOREVOLE - Per la Pepsi Caserta la qualificazione era stata compromessa  all'andata del Palamaggiò, quando, la settimana scorsa, aveva perso con l'Unics con 6 punti di scarto (84-90). Per ribaltare  l'esito del confronto e quindi conquistare il passaggio alla Final Four  doveva insomma fare l'impresa di vincere di 7 punti. La cosa non è  riuscita: l'Unics ha infatti vinto anche il ritorno, sia pur solo  di 2 punti, 79-77, e per Caserta è stato quindi addio alla Final Four di Eurocup. I ragazzi di Sacripanti  hanno sì perso partita e qualificazione ma non si può certo dire che  non se la siano giocata fino al fischio finale, tenendo col fiato  sospeso gli spettatori di Kazan e anche i casertani alla tv (o sul web).  Dopo una partenza disgraziata gli italiani sono stati bravi a non  perdere la fiducia e il senso del gioco. Sono rientrati in partita nel  secondo tempo e da quel momento la sfida è stata tutta sul filo. L'AVVIO-PARTITA - I 'russi' Lampe  (31 punti e 16 rimbalzi alla fine) e il regista Popovic (17 punti e 6  assist) sono stati in avvio devastanti e il break di 11-0 (13-4 al 5')  tagliava le gambe a Caserta, che sbagliava tanto in attacco ma  soprattutto in difesa, con l'Unics, fisicamente assai prestante, che  per questo godeva di vari miss-match che sfruttava bene chiudendo il  primo quarto sul 26-16. La Pepsi faticava anche nel secondo  quarto e all'intervallo lungo era sotto di undici (46-35). In avvio di  terzo quarto faceva il meglio: due triple di Jumaine Jones (il migliore  fra i suoi con 23 punti e 10 rimbalzi) e un layup di Bowers riportavano  Caserta sotto ma i soliti Lampe e Popovic tenevano l'Unics a distanza di  sicurezza. Partita che non finiva, il Kazan sentiva il fiato sul collo di Caserta, si faceva prendere  dalla paura della vittoria e sbagliava tutto, tirava affrettatamente,  l'ansia faceva tremare i polsi russi. Caserta rientrava, da allora era  partita fatta di nervi. Non bella, onestamente, ma tesa, vibrante e  incerta sì. L'ennesima tripla di Jones valeva il clamoroso  aggancio (57-57 al 27'). La Pepsi però aveva bisogno non solo di  vincere, doveva farlo di 7 punti. Questo era un grosso handicap  psicologico perché costringeva ad alzare il ritmo.  Si andava all'ultimo quarto sul 63-59 per i russi.  Il sorpasso si consumava a 4' dalla sirena con due liberi di Di Bella  (71-72) ma per l'ansia e un paio di fischi sicuramente casalinghi la qualificazione restava un miraggio e nei secondi finali  arrivava anche la beffa della sconfitta. UNICS KAZAN - PEPSI CASERTA 79-77 (26-17, 46-35, 63-59) Kazan: Lyday 8, Popovic 17, Samoylenko, Pashutin, Veremeenko 11, Rizvic 2, McCarty 4, Lampe 31, Minard 6, Vranes ne. All. Pashutin E. Pepsi: Kozarek 5, Di Bella 7, Boaver 15, Garri 2, Doornekamp 3, Ere 11, Jones 23, Martin, Williams 11. All. Sacripanti Arbitri: Zamojski (Pol), Biracik (Tur), Jasevicius (Ltu) Tiri liberi: Kazan 20/26, Caserta 12/15 --------------------------------------- BENETTON FACILE QUALIFICAZIONE - Vittoria mai messa in discussione per la superiorità trevigiana dal primo all'ultimo minuto. Devin Smith scatenato aveva aperto il baratro nel secondo quarto (nel primo era stato tutt'equilibrio: 25-20) e Treviso era andata al riposo sopra di 8 punti (45-37). Dominando fisicamente sotto i tabelloni  con Peric, (5 rimbalzi nella prima parte) e di tutta la squadra, Treviso prendeva facilmente il comando delle operazioni contro i certo non trascendentali tedeschi (Dwayne Anderson l'ultimo ad arrendersi. per lui 21 punti solo nei primi 20') e soprattutto nel terzo quarto allungava fino al +15 del 30' (65-50). Nel finale lasciava giocare i  volenterosi teutonici, ai quali la buona volontà che non evitava il -22 finale (84-62). BENETTON TREVISO -GOETTINGEN 84 - 62 (25-20, 45-37. 65-50) Benetton: Smith 22, Markovic 10, Skinner 8, Bulleri 15, Motjejunas 4, Gentile 13, Peric 2, Brunner 10, Cazzolato, Nicevic ne. All. Repesa Gottingen: Kulawick 3, Meacham 3, Scott, Bayley 11, Little 16, Dale, Boone 2, Meeks 1, Anderson 25, Jordan 1. All. Patrick Arbitri: Muhvic (Cro), Garcia Gonzales (Spa), Maestre (Fra) Percentuali al tiro: da 2: Benetton 18/31, Gottingn 18/30. Da tre: Benetton 9/22, Gottingen 11/26. Titri liberi: Benetton 21/28, Gottingen 9/15 PROGRAMMA FINAL FOUR SABATO 16 APRILE Ore 18.00 -  1a Semifinale: UNICS KAZAN - CEDEVITA ZAGABRIA Ore 20.45 -  2a Semifinale: BENETTON BASKET - CAJASOL SIVIGLIA DOMENICA 17 APRILE Ore 18.00 - Finale 3° e 4° posto Ore 20.45 - Finale 1*-2° posto Leggi i commenti I commenti dei lettori 
"IL SISTEMA dell'arte contemporanea a Torino, un modello per l'Italia, può precipitare, ma non solo perché ci sono meno risorse, quello è un problema che oggi hanno tutti. Il rischio vero si pone se la politica non considera più l'arte contemporanea come asse portante e identità della città e del territorio". Danilo Eccher, già ai vertici dei musei di Trento, Bologna e del Macro di Roma, da due anni direttore della Gam, fa il punto sullo stato di salute della creatività sotto la Mole. E mette in guardia contro il pericolo che si annullino i risultati raggiunti negli anni con un lavoro che ha visto l'apporto di tante forze, tra pubblico e privato. Perché, aggiunge, "disperdere questo capitale significa abbandonare anni di investimento, ma anche smarrire la strada maestra su cui si è costruita l'immagine della città". Danilo Eccher, Torino ha un primato nell'arte di oggi e rischia di perderlo, è così? "Guardi, oggi i sistemi culturali si trovano in difficoltà e non solo in Italia, è normale che il contemporaneo registri la crisi più di altri, perché funziona da sismografo dell'attualità e ne interpreta i segnali. Su questi aspetti si innestano poi i problemi finanziari. Ma la crisi può essere anche occasione per capire che cosa sta succedendo e indicare nuove strategie". E che cosa sta succedendo a Torino e al suo sistema? "Intanto questa città ha il privilegio di essere il centro effettivo dell'arte contemporanea in Italia. Non ha le 'distrazionì verso la classicità di Roma, non è Milano forte sul piano finanziario, ma che solo oggi si sta affacciando nell'elaborazione di un sistema pubblico per l'arte contemporanea, non è Venezia che vive alla grande il solo periodo della Biennale". E Torino? "Possiede un sistema forte che unisce pubblico e privato, tra musei, fondazioni, ottime gallerie e grande collezionismo, a questo si aggiunge un'Accademia di livello alto. Ma mi riferisco soprattutto ai due musei, la Gam che dirigo e il Castello di Rivoli, che hanno la forza della loro storia e, soprattutto, della loro collezione. Questa consente di operare attingendo al proprio patrimonio e ottenere un considerevole prestigio internazionale". Come giudica il fatto che la produzione artistica attuale non sia stata molto considerata nelle celebrazioni dei 150 anni? "Si sta celebrando un anniversario molto importante per la storia del paese, mi pare abbastanza naturale che l'arte contemporanea non abbia un ruolo centrale. Il punto è un altro, si deve continuare a considerarla importante non solo in quanto risorsa identitaria, ma anche come strumento di riscatto sociale. Perché stiamo parlando di un volano straordinario per leggere e interpretare i cambiamenti intorno a noi. Se non si è in grado di cogliere le nuove categorie che si affacciano sulla scena, non si riescono poi a governare questi cambiamenti. Per questo è importante continuare a investire nell'arte contemporanea". A questo hanno pensato le fondazioni bancarie, Crt e Compagnia di San Paolo. Continueranno a farlo? "Il loro è stato ed è un ruolo fondamentale, hanno permesso la costituzione del sistema e oggi, soprattutto la Fondazione Crt, ne assicurano l'esistenza. E' chiaro che anche le fondazioni sono in questo periodo sottoposte a forti pressioni e a sollecitazioni per una distribuzione più generale delle risorse. Credo però che in un momento di crisi debba prevalere il principio di sostegno all'eccellenza". Ovvero? "La crisi in qualche modo passerà, dobbiamo pensare al dopo. Allora bisognerà aver portato in salvo le eccellenze, non si può superare la crisi riducendo percentualmente le risorse per tenere in piedi tutti, perché così non sopravvive nessuno. È dalle eccellenze che si deve partire per ricostruire il tessuto". Come si inserisce la Gam in questo contesto? "La Gam è il museo della città e ne rappresenta il territorio. Questo significa sviluppare una consapevolezza rivolta alle grandi sfide e alla competizione internazionale, perché oggi un museo non può più sottrarsi a questo compito, senza cadere nel localismo. D'altro canto anche un grande museo non può rinunciare al legame con il proprio territorio e alla valorizzazione del suo patrimonio. Un equilibrio precario che va stabilizzato ogni giorno, coinvolgendo tutti i soggetti possibili, una complessità fluida che non si avvale di ricette miracolose, ma che impone un continuo confronto" 
Il Consiglio di stato ha respinto il ricorso presentato dall'opposizione riguardante la nomina dei revisori dei conti del Comune di Parma, e nel decreto depositato oggi viene ribadito che "appare prevalente l'interesse pubblico al mantenimento dell'attività amministrativa in atto e che, peraltro, non emerge oggettivamente un danno grave e irreparabile". E' l'amministrazione comunale a rendere nota la decisione del Consiglio di stato, che arriva a pochi giorni di distanza dall'ordinanza del Tar LEGGI sul ricorso presentato dall'opposizione contro il comune di parma, nel quale veniva chiesto l'annullamento, previa sospensione dell'efficacia, della delibera del consiglio comunale del 21 febbraio scorso, quando la maggioranza chiese ed ottenne di continuare la seduta per nominare il nuovo collegio dei revisori dei conti, dopo le dimissioni del precedente. Scelta che aveva indotto la minoranza ad uscire dall'aula. In seguito all'ordinanza del tar la minoranza aveva presentato ricorso al consiglio di stato proprio contro la decisione del tribunale amministrativo. "Dopo l'ordinanza del Tar e il decreto del Consiglio di stato aumenta la soddisfazione nel riscontrare che anche da parte dei massimi organismi della giustizia amministrativa vengono di fatto riconosciute la legittimità e la bontà dell'azione portata avanti dalla maggioranza in occasione della nomina dei revisori dei conti", commenta il vicesindaco Paolo Buzzi. 
