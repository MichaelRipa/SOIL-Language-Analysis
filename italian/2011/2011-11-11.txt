TRENTO - "Gentile professore Mario Monti, non abbiamo bisogno di ricordarle l'importanza di Internet, spazio di libertà globale, strumento di organizzazione politica e sociale, sostegno indispensabile dell'economia". Comincia così la lettera/manifesto che i partecipanti all' Internet Governance Forum di Trento hanno deciso di inviare al presidente del consiglio in pectore per chiedergli un deciso intervento a favore dell'economia e della società digitali. Un'idea nata all'inizio dei lavori del forum (che si conclude a domani) e che ha acquistato consensi man mano che gli incontri procedevano. E l'Internet Governance Forum di Trento era proprio il contesto ideale per una iniziativa di questa natura visto che da quattro anni raccoglie a convegno l'intellighenzia digitale del paese - quest'anno con oltre 22 panel e 100 relatori, esperti e terorici della rete, blogger e giornalisti, hacker e Internet provider. Tema centrale della lettera l'economia digitale italiana "che già rappresenta il 2% del Pil dell'economia nazionale e che ha finora creato 700 mila posti di lavoro", mortificata secondo i firmatari da un mix di sottocultura e interessi che non hanno finora permesso al nostro paese di dispiegare le potenzialità creative e le grandi competenze tecniche e scientifiche di cui dispone, la vera risorsa del paese per uscire dalla crisi e recuperare il posto che gli spetta nelle economie avanzate. Dice la lettera: "Lo "spread digitale" dell'Italia nei confronti dei principali paesi del mondo ha ormai raggiunto livelli insostenibili anche per la tenuta economica nazionale. Ancora più preoccupante, anche in queste ore di straordinaria apprensione per la situazione finanziaria del Paese, è il persistere di una condizione di inconsapevolezza politica e di inazione governativa nell'affrontare tale ritardo che pregiudica gravemente le nostre possibilità di crescita e di sviluppo. In particolare, l'incapacità di affrontare i problemi legati alla diffusione della banda larga è indegna di un paese che voglia restare in Europa.". "Non si può aspettare il superamento della crisi economica per investire nel digitale, perché, come sancito dalla Commissione Europea nella Strategia 2020, lo sviluppo dell'economia digitale è una delle condizioni imprescindibili per il superamento stesso della crisi". L'invito è chiaro, i partecipanti al Forum che sottoscrivono la lettera sono tutti d'accordo anche nella critica rispetto all'incapacità dei governi che si sono succeduti a valorizzare il ruolo che l'Italia stessa ha ssunto con l'iniziativa per un Internet Bill of Rights nel quadro degli Internet Governance Forum promossi dalle Nazioni Unite. E, dopo aver ricordato i ripetuti tentativi di limitare la libertà in rete e lo sviluppo dell'economia digitale, finalmente rivolgono il loro appello a Monti: "Tutti i soggetti presenti all'Internet Governance Forum si rivolgono a Lei affinché un nuovo governo si impegni concretamente, anche attraverso la nomina di un ministro se necessario, per la piena implementazione di un'agenda digitale in conformità con quanto stabilito dall'Europa. Richiamiamo in particolare l'attenzione sull'accesso ad Internet come diritto fondamentale della persona, come già riconosciuto da costituzioni, leggi nazionali e risoluzioni del Parlamento Europeo e del Consiglio d'Europa; sul riconoscimento in via di principio della conoscenza come bene comune globale; sulla garanzia della neutralità della rete in relazione ai flussi di dati; sulla definizione di uno statuto del lavoro in rete". 
"Chiederò al prefetto Pecoraro di incontrare i comitati perché i cittadini vanno ascoltati", afferma il sindaco Gianni Alemanno. "Io ricevo solo le istituzioni", replica il prefetto. Mentre sulla discarica provvisoria di Corcolle il primo cittadino è titubante ("Ma sosterremo le decisioni del prefetto", afferma), d'altra parte, Pecoraro va dritto sulla sua strada. Spalleggiato dalla governatrice Renata Polverini: "Farsi distrarre dai vari comitati che quotidianamente si formano diventa pericoloso per quello che è l'obiettivo finale del piano rifiuti e in particolare per evitare l'emergenza nella nostra Regione e a Roma". Polemiche a parte, la Polverini assicura che "Pecoraro è nei tempi per espletare il più velocemente le pratiche dell'esproprio delle aree che ospiteranno le discariche provvisorie". Intanto, però, su entrambi i siti, Riano e Corcolle, pende un ricorso al Tar presentato dai comitati. E ieri, alle preoccupazioni sulle due località si è aggiunto l'allarme lanciato dall'Unesco "per le conseguenze  scrive Giovanni Puglisi, presidente della commissione italiana dell'organizzazione delle Nazioni unite per l'educazione, la scienza e la cultura  che l'apertura della discarica a Corcolle potrà avere sull'immagine dell'Italia, con Villa Adriana che sorge a poche centinaia di metri". Replica la Polverini: "Su Corcolle ci sono studi tecnici, quindi questo è". 
LA DIFFERENZIATA frena. Ora è ufficiale. Lo stesso assessore Tommaso Sodano è andato in trasferta, a Rimini, per tirare una riga sul fatto che l’allargamento che era stato disposto per settembre ha ora un nuovo obiettivo: 240 mila napoletani da raggiungere in luogo dei previsti 320mila. Obiettivo sostanzialmente da conseguire entro fine anno. Che il superamento di quota 300mila per settembre fosse ormai degradato a indicazione di massima e non più a disposizione cogente, era già fatto accertato. Ora Sodano rivede le stime al ribasso, partecipando nella cittadina romagnola alla quindicesima edizione di “Ecomondo”. Una relazione nella quale Sodano afferma che la emergenza «è ufficialmente finita, ma la situazione rimane comunque sempre molto delicata». Infatti ecco il nuovo obiettivo, 240 mila, determinato dal fatto che nel frattempo «la gara da 8 milioni di euro per la fornitura di mezzi e attrezzature per estendere il porta a porta è andata deserta per ben due volte. Questo inevitabilmente rallenterà la progressione. Dunque abbiamo ragionevolmente fissato il primo traguardo intorno ai 230-240 mila abitanti». A conti fatti del promesso allargamento restano come praticabili la nuova zona di Scampìa, dove il servizio è partito, e Posillipo, che sarà il prossimo territorio a essere chiamato in causa. Per le altre aree che erano state indicate, specie il comprensorio di Napoli est, i tempi andranno aggiornati. D’altro canto in Asìa stanno ora valutando come porre rimedio alle disfunzioni. Le gare per le forniture sono andate deserte una prima volta a settembre e una seconda ora, a novembre. Il segnale è stato recepito: i fornitori hanno una memoria che si è scottata, non si fidano dei meccanismi di pagamento patiti in passato, e in azienda hanno deciso di mettere riparo a questo problema prima di tornare a imbarcarsi in gare inutili. Arrivederci dunque all’anno prossimo. Sodano comunque non vuole fasciarsi la testa: «Il porta a porta è partito, anche in quartieri non proprio facili come Scampìa sta ottenendo una buona accoglienza. In altri ha già raggiunto percentuali molto importanti, per esempio a Bagnoli ha superato il 70 per cento con risultati positivi anche per quanto riguarda la qualità del rifiuto conferito». Resta il fatto che «ci sono nodi strutturali - aggiunge Sodano - come quello degli impianti regionali di trattamento. Con la chiusura di Chiaiano e l'esaurimento a fine anno della discarica del Vesuvio, si potrebbero creare le condizioni per una nuova forte criticità nei primi mesi del prossimo anno». È il prennuncio di nuovo tensioni, anche politiche. Non a caso fra una settimana scadono i termini, già reiterati, per la gara del termovalorizzatore di Napoli, che il Comune assolutamente non vuole: «A nostro avviso - ribadisce Sodano - sarebbe preferibile pensare a un impianto per il trattamento della frazione umida che vale il 40 per cento dei rifiuti totali napoletani e di cui la città è priva». Per ora gran parte delle speranze di non riavere crisi sul terreno resta affidato al trasporto di rifiuti in Olanda: «Stiamo attendendo le autorizzazioni - conferma Sodano - per il trasporto via nave di 4.000-5.000 tonnellate a settimana per il prossimo anno e mezzo». Più a nord di Napoli, nel casertano, arrivano intanto 35 milioni. Una cifra stanziata da ministero dell’Ambiente e Regione per la bonifica e messa in sicurezza delle discariche di Lo Uttaro (Caserta), Parco Saurino 1 e 2 (Santa Maria La Fossa) e Sogeri (Castel Volturno). 
Dice che "le dimissioni di Berlusconi apriranno inevitabilmente un nuovo ciclo politico per il Paese e per tutti i partiti, non solo per il Pdl" e dunque "l'importante adesso è la coesione, in particolare della classe politica di Roma e Lazio, che sarà una delle pietre angolari del nuovo centrodestra". È pronto a giurare che, anche in caso di elezioni anticipate, "Alemanno non lascerà il Campidoglio e nel 2013 si ricandiderà a sindaco passando per le primarie". Esclude che la Polverini voglia smarcarsi dal Pdl, dal momento "che lei sarà una delle maggiori beneficiarie dello scenario che si va delineando". Concetti ribaditi ieri sera all'incontro convocato all'Eur dal gruppo dei "capitani coraggiosi" che fa capo al sottosegretario Andrea Augello. Senatore Augello, la crisi del governo Berlusconi sta facendo implodere il Pdl. Non c'è il rischio che tali fibrillazioni si riverberino su Regione e Campidoglio? "Nel Lazio non vedo grandi fibrillazioni. C'è una Regione dove la scissione finiana non ha prodotto risultati apprezzabili e il centrodestra sta proseguendo la sua azione con coesione. Io sto lavorando non solo per togliere la ruggine precongressuale, è chiaro a tutti che in questa fase i congressi si allontanano, ma anche perché sono convinto che da questo travaglio nascerà un nuovo centrodestra. All'intero del quale il Pdl di Roma e del Lazio sarà una delle pietre angolari: per forza dei numeri e capacità della classe dirigente". Un nuovo centrodestra a trazione laziale anziché nordista com'è stato finora? "L'uscita di scena di Berlusconi aprirà inevitabilmente un ciclo politico nuovo per il Paese e per tutti i partiti, non solo per il nostro. E il sistema di sviluppo di Roma e Lazio potrà dare un contributo decisivo al nuovo Pdl: un partito che seleziona meglio la propria classe dirigente e riconosce il peso della partecipazione popolare nelle sue scelte. Mi aspetto un Pdl aperto, arioso, capace di espandersi verso nuove aggregazioni". Come quella della Polverini? La sua fondazione, Città Nuove, ha avuto una buona affermazione ai congressi. Anche secondo lei la governatrice, annusato il declino del berlusconismo, intende smarcarsi e proporsi come soggetto politico autonomo? "Un presidente di Regione è sempre un soggetto politico, non credo si possa dire una cosa del genere. Tanto più che la Polverini si è avvicinata molto ad Alfano e ha voluto renderlo esplicito: non mi pare un gesto prodromico a scenari come questi. Renata, più di chiunque altro, ha a cuore l'idea di una grande sintesi del partito laziale, anche perché lei ne sarebbe la principale beneficiaria". E Alemanno? Si dice che abbia incontrato Alfano per discutere del suo futuro ma che il segretario gli abbia imposto di restare a Roma... "Intanto i contenuti di questo colloquio sono immaginari e poi, per quanto ne so, mai Alemanno ha pensato di andarsene dal Campidoglio. Lo esclude anche lui". Però se si dovesse andare a elezioni anticipate e nel 2013 il centrodestra perdesse le comunali, Alemanno rischia di restare disoccupato. "Alemanno è meno pessimista di lei. È una persona che sa benissimo che fare il sindaco di Roma comporta onori e oneri. E dunque anche qualche rischio. Semmai il mio auspicio è che ora riesca a varare una fase di accelerazione amministrativa per portare a casa alcuni risultati di programma che non ci devono sfuggire". Dunque si ricandiderà alle comunali passando per le primarie? "Sì, io penso che si debbano fare. E con un regolamento che permetta a chiunque di candidarsi". 
CRACOVIA - Il primo gol in maglia azzurra di Balotelli è la ciliegina sulla torta di una partita dalla quale Cesare Prandelli si aspettava molto dopo giorni passati a chiedere di trovare ''strade nuove'' dopo gli infortuni di Rossi e Cassano. Il ct azzurro parte proprio dalla prestazione di Balotelli nel commentare il 2 a 0 in Polonia. "Complimenti a Mario - dice Prandelli - Ha giocato un'ottima gara, al di là del gol. E' sempre stato in partita come gli avevamo chiesto. Se dà continuità a serate come queste, Balotelli diventerà determinante per la Nazionale. Decisivo subito dagli Europei? Ne sarei ben felice. Comunque bravo lui ma brava anche la squadra che ha disputato una bella partita". L'Italia ha dimostrato di esserci nonostante le assenze pesanti. "Era importante mantenere certi equilibri - continua il ct - I ragazzi hanno interpretato bene la partita. Loro sono partiti forte e noi non riuscivamo a trovare profondità, poi abbiamo preso le misure e le cose sono cambiate". Una Nazionale che è riuscita a cambiare il modulo in corsa e con successo. "Abbiamo interpretato bene il modulo anche se nel primo tempo c'era troppa distanza tra le punte, ma nel secondo tempo è andata meglio". Il ct chiude con un messaggio anche in vista del possibile incontro con il Presidente Napolitano: "Ho detto ai ragazzi, prima del fischio, che ci tenevo particolarmente a queste due partite e non solo per il calcio. Pensavo anche al momento del Paese: spesso si accusano i giocatori di esser viziati, ho detto loro stasera 'siate generosi'. E credo che tutti insieme abbiamo regalato un sorriso a chi ci seguiva dall'Italia". Giampaolo Pazzini, autore del gol che ha chiuso la partita, sposa l'analisi del ct: "Io e Balotelli siamo differenti rispetto a Rossi e Cassano, quindi ci sono più possibilità, magari si possono sfruttare altre situazioni, non solo il gioco palla a terra", dice l'attaccante dell'Inter. "Oggi comunque dovevamo sfruttare di più il gioco in profondità. Ha ragione Prandelli, nel primo tempo eravamo troppi distanti davanti, non ci siamo dati una grande mano. Poi nella ripresa la squadra si è adattata meglio alle mie caratteristiche. Sono contento per il gol di Mario, ci stiamo avvicinando sempre meglio agli Europei. Queste partite sono importanti per provare certe situazioni e noi siamo stati cinici per le palle gol che abbiamo sfruttato". Detto che "il mio gol lo dedico a Cassano" e che ora "non bisogna caricare Balotelli di eccessive responsabilità: c'è molto attesa intorno a lui, ma questo potrebbe danneggiarlo", Pazzini precisa che "sul mio gol Pepe il pallone l'aveva presa (quindi lui era in fuorigioco n.d.r.). Ma qualche volta mi hanno annullato dei gol buoni, quindi questo me lo prendo comunque". Buffon ha mantenuto la porta inviolata nonostante un rigore contro: "In azzurro ne ho sempre parati, al Mondiale 2002 e a Euro 2008. Solo nel 2006 non ci riuscii: spero di pararne di più importanti.  Piuttosto lo sapete che oggi è l'11-11-11 e io ho giocato la mia partita n.111?". Sul rigore parato: "un po' di fortuna, tutto qui, però è un bel premio a due-tre mesi in cui sto lavorando davvero bene".  Poi Buffon parla del vero protagonista della serata, quel Balotelli al suo primo gol azzurro che ha festeggiato senza esultanza ma baciando la maglia. "Mario è stato bravo, non solo nel gol: anzi, se devo elogiarlo per qualcosa è per come si è messo al servizio della squadra. Questa è la differenza tra un talento sprecato e un campione vero. Lui sa quel che deve fare per conquistarsi in nazionale il ruolo che tutti gli assegnano". Anche Riccardo Montolivo è soddisfatto della prestazione della squadra, soprattutto nella ripresa: "E' una squadra unita che lotta per lo stesso obiettivo. Oggi abbiamo confermato i passi avanti. Siamo stati bravi ad andare in vantaggio. Il primo tempo non è stato facile, più semplice la ripresa". Montolivo precisa che è "una vittoria dedicata a Cassano e Rossi, ci mancano. Martedì abbiamo un'altra sfida molto difficile contro un avversario veramente forte, l'Uruguay". Montolivo si sofferma anche sulle differenze fra l'Italia con l'attacco dei 'piccoletti' stile Barcellona e quella di Wroclaw con Pazzini e Balotelli: "Rossi e Cassano, a differenza di Balotelli e Pazzini, prediligono la palla a terra - risponde Montolivo -. I due attaccanti in campo stasera invece attaccano la profondità. Si tratta di due modi diversi di interpretare il ruolo di attaccanti, ma i problemi di scelta dettati dall'abbondanza è sempre meglio averli". Claudio Marchisio, decisivo nel dare il via all'azione del primo gol di Balotelli, parla di serata perfetta: "E' una vittoria importante, qui non aveva vinto ancora nessuno. Il primo tempo eravamo troppo bassi, invece nella ripresa abbiamo cambiato un po' la disposizione delle punte e abbiamo giocato subito meglio. Abbiamo fatto due gol, un rigore parato da Buffon. Insomma, una serata perfetta. Questa sera è andata bene con Balotelli e Pazzini - dice ancora Marchisio -. Giampaolo fa un lavoro importante, cerca di far salire la squadra quando andiamo in difficoltà. Mario ha qualità importanti che nella ripresa si sono viste ancor di più". Passiamo agli esordienti, Abate e Ogbonna. "E' stato bello. E' stata una bella partita anche se nel primo tempo ci pressavano alto, ma abbiano avuto un buon fraseggio e abbiamo colpito al momento giusto", spiega Abate. "Io cerco sempre di fare bene, di dare il massimo, poi se il mister mi darà questa opportunità, di vestire questa maglia sarà un sogno. Farà le scelte giuste, l'importante è che ognuno dia il massimo per metterlo in difficoltà". Parola ad Ogbonna: "Sono ancora emozionato, non me l'aspettavo anche se il mister mi aveva detto che prima o poi sarebbe arrivata la mia opportunità ed è arrivata". Sull'amonizione rimediata nel finale: "Sì, sono stato un po' irruento, ma il campo era duro e non mi permetteva di stare in piedi, anche con le scarpette a sei si pattinava lo stesso". Leggi i commenti I commenti dei lettori 
In procura per difendersi dall'accusa di occupazione abusiva aggravata, Sabina Guzzanti è andata con il suo avvocato. L'attrice si è presentata dal pm Maria Cordova, per essere interrogata sull'ex cinema Palazzo, la storica sala di San Lorenzo occupata da oltre 7 mesi. Quella che un tempo ha ospitato i grandi del palcoscenico come Petrolini e che adesso rischia di diventare un casinò con slot machine e videopoker. Volto e simbolo della resistenza di un quartiere che vuole scongiurare la prospettiva di una sala giochi di ultima generazione, ora il nome della Guzzanti è finito nel registro degli indagati insieme a quello del consigliere comunale Andrea Alzetta e di altre tre persone. "Non ritengo di aver fatto nulla di illegittimo, ho agito in perfetta buona fede" avrebbe detto la comica davanti al pm, ribadendo come l'occupazione rappresenti "l'unico sistema per contrastare una riconversione d'uso che viola le norme". Ed è su questo punto che i magistrati di piazzale Clodio intendono fare chiarezza, per cercare di capire se si tratti di un immobile destinato solo ad attività culturali. L'inchiesta era stata aperta in seguito a un esposto presentato dall'avvocato Maurilio Prioreschi, il legale che rappresenta la società La Camene, che ha in gestione il locale con un contratto da 15mila euro al mese. Una struttura di proprietà privata, dunque, eppure, secondo gli occupanti che l'hanno ribattezzata "Sala Vittorio Arrigoni" in onore del pacifista morto a Gaza, lo spazio dovrebbe tornare alle sue funzioni originarie con progetti sociali e culturali. 

Aprile 2012: è questa la data entro la quale l’amministrazione straordinaria della Defendini venderà il ramo d’azienda, dopo aver attuato il risanamento economico. E’ quindi partita una corsa contro il tempo, con l’obiettivo di salvare l’omino verde e i 250 posti di lavoro. Ieri mattina si è tenuta la riunione tra l’amministrazione straordinario Giancarlo Innocenzi Botta, e i commissari nominati dal ministero, organo di controllo presieduto dall’avvocato Castelluccio. Non emergono dichiarazioni a seguito dell’incontro, perché la direttiva è stata quella di tenere le bocche cucite, e non parlare con la stampa. “E’ un momento delicatissimo per il futuro dell’azienda, e ci vuole un’assoluta riservatezza – spiega uno dei partecipanti all’incontro – l’impresa non sarà facile”. All’incontro di ieri hanno partecipato i consulenti di Innocenzi Botta:  Rubatto , Giurioli, Sponga e Nada. Oltre a due rappresentanti della Gtt, tra cui il direttore Schiraldi, e un membro in rappresentanza della Most srl. Infine, c’erano i commissari scelti da Roma: Castelluccio, Morello e Romani. Secondo indiscrezioni, dalle indagini della Procura emergerebbe che la crisi aziendale in realtà risalirebbe già dalla fine degli anni ’90, anche se il vaso si sarebbe rotto soltanto nel 2011. Intanto, dalla Slc-Cgil precisano che all’imminente riunione con i sindacati, prevista tra alcune settimane, parteciperanno i segretari nazionali delle categorie di riferimento (Slc.Cgil, Slp Cisl e Uilposte) e non i segretari generali confederali. 
