
ROMA - C'è il supercampione, il ragazzo che si è appassionato alle onde da surf guardando le prime immagini in tv, ci sono le stelle italiane, i ragazzi che trovi tutti i week end sulla spiaggia, ma anche gli istruttori, gli sponsor, le telecamere, gli zoom che catturano i particolari delle tavole tra le onde. Per la prima volta si può provare a immaginare, con molta fantasia, uno spicchio di costa laziale come se si stesse lungo le rive di Bondi Beach. Dal 29 settembre al 2 ottobre infatti, si aprirà sulla spiaggia della "Rambla" di Maccarese, su quella costa che già da aprile cattura i romani che fuggono dal traffico, l'Event-One, manifestazione articolata tra Kitesurf, windsurf e sup, arricchita dalla presenza di Anders Bringdal, pluricampione del mondo di windsurf oltre che detentore del record del mondo di "speed open water" e del Campione europeo Andrea Baldini. La manifestazione ruoterà principalmente intorno alla finale del Campionato italiano di Kitesurf (con le gare del maschile, femminile e juniores) della FISW (Federazione Italiana Scinautico e Wakeboard del Coni) e proporrà una tappa speciale del Campionato italiano di Stand up Paddle Surfing. In particolare, questa nuova disciplina sbarcata sulle nostre coste dopo avere preso piede all'inizio degli anni Sessanta nelle isole Hawaiane si sta diffondendo con una velocità che gli stessi esperti di settore non avevano previsto. "Le aziende stanno spostando i loro investimenti in modo massiccio - spiega Pietro Fazioli, campione italiano di Sup e oggi uno dei motori della manifestazione insieme a Stefano Viscuso (presidente della A. S. D. Kite Division) -. E' uno sport che inizialmente è stato visto con diffidenza e un po' ricorda l'arrivo della mountain bike nel mondo delle bici. C'erano quelle da corsa e sembrava impossibile creare un nuovo mercato che oggi invece conta migliaia di appassionati. Con il Sup sta accadendo la stessa cosa: facile, immediato, un minuto per imparare, una vita per migliorarsi sulla tavola". Una vera e propria febbre a vedere il numero di praticanti che cresce lungo le spiagge italiane. E in occasione di un evento che potrebbe trasformarsi in vero e proprio  punto di riferimento italiano per l'intero settore degli sport tra le onde, la Link Campus University ha deciso di premiare i giovani sportivi e, in particolare, i futuri Campioni italiani freestyle di kitesurf costruendo un ponte tra la passione sportiva e il desiderio comunque di pensare a un futuro non necessariamente tra le onde. Ai vincitori del Campionato 2011 saranno infatti messe a disposizione delle borse di studio del valore totale di 20.000 euro per frequentare  i corsi BA Bachelor  of Art/Science alla Link Campus University. Al vincitore del Campionato juniores, più giovane di età, sarà conferita inoltre una borsa di studio per un corso di inglese. All'interno dell'Event-One poi, l'XRay Windsurf Accademy and Team di Raimondo Gasperini coadiuvato da Fabio Ferrari, Alessandro Giovini, Andrea Volpini e Dino Lamonaca, sarà protagonista con la promozione di tre iniziative volte soprattutto a divulgare uno sport che ruba l'occhio con evoluzioni sempre più spericolate. Sulle acque che affacciano sulla Rambla di Maccarese, si assisterà così alla Slalom Cup, una gara amatoriale aperta a tutti, atleti e non, che vedrà i partecipanti cimentarsi in un percorso in&out con modalità HalfHour; al Freestyle Exhibition in cui Raimondo Gasperini (attualmente terzo nella classifica nazionale Wave) col suo team sarà protagonista del freestyle. Infine la Windsurfer National Cup, una tappa nazionale del campionato italiano classe Windsurfer, ovvero la madre di tutte le discipline legate al mondo della tavola a vela. I partecipanti infine, avranno l'occasione di testare personalmente le attrezzature tecnologicamente più avanzate. Un esempio su tutti, quello portato dalla XRay Academy per il Windsurf sarà l'iDO, un sistema che impedisce alla vela di cadere in acqua riducendo lo sforzo e lo stress alla schiena e alle mani permettendo a tutti di imparare questo sport, anche ai bambini dai 5 anni in su che potranno infatti provare la nuovissima attrezzatura durante lezioni gratuite sul posto. Leggi i commenti I commenti dei lettori 
Aggredito e picchiato senza motivo da una banda di ragazzi mentre era seduto su una panchina: è la sorte toccata domenica scorsa a un giovane algerino di 31 anni, mentre si trovata nei pressi di Porta Capuana a Napoli. A soccorrerlo sono stati altri immigrati che lo hanno accompagnato all'ospedale Ascalesi e poi in al commissariato di zona per sporgere denuncia. Il giovane è stato medicato dai sanitari del nosocomio che gli hanno suturato una ferita al labbro con quattro punti e curato varie contusioni ed ematomi. Mohamed - l'ultima vittima dell'intolleranza a Napoli - è un giovane di origini algerine che da dieci anni si guadagna da vivere raccogliendo ortaggi nei campi. A raccontare la sua storia è stato Majid Rais, sindacalista e rappresentate della Comunità algerina per il sud Italia. "Io c'ero e ho visto tutto - spiega Majid - l'ho accompagnato all'ospedale e poi al Commissariato. Mohamed è stato picchiato da un gruppo di ragazzi domenica pomeriggio intorno alle 17.30. Sono comparsi dal nulla, erano ragazzi giovani, intorno ai 20-25 anni. Hanno cercato di picchiare alcuni africani. Mohamed non è riuscito a fuggire e lo hanno riempito di botte. Non è la prima volta che succede, anzi sono diversi mesi che la zona di Porta Capuana è allo sbando, neanche la Polizia sa come fare". "I ragazzi avevano in mano bottiglie e mazze - dice Majid - e hanno agito gratuitamente. Mohamed lo abbiamo portato all'Ospedale Ascalesi ma a causa delle botte non è riuscito a tornare a lavoro e lo ha perso". Intanto la comunità algerina sta organizzando una manifestazione di protesta per denunciare il clima di intolleranza che si vive in alcune zone della città. 
MOSCA - Dopo la prima vittoria in campionato, arriva anche la prima vittoria in Champions che rilancia le ambizioni di qualificazione dell'Inter. Certo col Cska Mosca i nerazzurri hanno sofferto, non poco, per portare a casa il risultato, ma la cura Ranieri almeno sta facendo il suo effetto. Il tecnico, però, non fa proclami. "Sono contento per i tre punti che ci permettono di riprendere il cammino in Champions League. Dove possiamo arrivare non lo so, ma questa è una squadra che può dire la sua sia a livello italiano che internazionale. Poi è chiaro che ci vuole quel pizzico di fortuna, senza quello non si va da nessuna parte. In questa settimana con la squadra abbiamo parlato. Qui sono più le volte che giochiamo rispetto a quelle che ci alleniamo. Ho solo rimesso i giocatori al loro  posto". SQUADRA DI CAMPIONI - "Il gioco del primo tempo e l'orgoglio e la reazione della ripresa le note positive - dice ancora Ranieri - ed è stato bello vedere i ragazzi rivolere la vittoria e spingere come sanno fare dopo il loro pareggio. Chi ha giocato in queste due partite sta dando tutto, ho visto Alvarez sacrificarsi in fase difensiva con qualità e quantità. Qui è vero che mancano molti calciatori importanti, ma ci sono campioni". L'Inter, avanti 2-0, è stata momentaneamente raggiunta sul 2-2. "E' stato bello vedere come i ragazzi volessero la vittoria. La squadra è fatta di campioni, poi ce ne sono alcuni che sono anche fuori e che recupereremo. Godiamoci chi ha fatto bene stasera: sono stati tutti bravissimi - dice prima di soffermarsi sulle prospettive della squadra -. Qui ci sono campioni, hanno dimostrato quello che valgono e non sono finiti". Un parallelo anche con le proprie esperienze passate, quando era allenatore del Chelsea, della Juventus e poi della Roma. "Al Chelsea - ricorda - ho preso la squadra in corsa, è partito il campionato, è partita la Champions League e ancora stavamo costruendo la squadra. Eppure siamo arrivati in semifinale. Non ho guidato il Chelsea di Abramovich il terzo anno. Avevamo già fatto un miracolo l'anno precedente. Erano finiti i soldi e tre giorni prima che la squadra fosse comprata dal magnate russo stavamo fallendo. Con la Juventus era il primo anno dopo la B, era importante ricostruire l'ambiente e siamo riusciti ad andare in Champions League, mancavano i 6-7 campioni che facevano parte della Juve stellare, molti erano debuttanti. Qui mancano alcuni giocatori importanti ma ce ne sono tanti. Penso che loro abbiano voglia, determinazione e orgoglio per mostrare che non sono finiti. Dove possiamo arrivare non lo so, ma questa è una squadra che può ancora dire la sua in Italia e all'estero. Poi ci vuole anche un pò di fortuna se no non si arriva da nessuna parte". Su Gasperini: "Non ha avuto il tempo, neanche la fortuna perchè con tutti quegli infortuni era difficile attuare le sue idee". MORATTI: "LA SQUADRA HA CARATTERE" - "Abbiamo visto una squadra con carattere, è la dimostrazione che ha voglia di riprendersi". Massimo Moratti, presidente dell'Inter, commenta così il successo di Mosca. "Ho visto, oltre al carattere, un buon gioco. Per lunghi tratti. E sono contento per il gol di Zarate. Bene così, quindi", dice a RaiSport. "Sembra così e speriamo vada avanti così. La sorpresa più bella? Sono contento che sia successo quello che è successo". ZARATE. "DIMOSTRERO' IL MIO VALORE" - "Quest'anno vedrete il vero Zarate. Finalmente ho l'occasione di dimostrare tutto il mio valore", è il commento dell'uomo che ha deciso la partita. Soddisfatto anche Esteban Cambiasso. "Peccato - dice il centrocampista - non aver chiuso il primo tempo sul 2-0 ma poi abbiamo avuto una bella reazione. Godiamoci la vittoria". Anche Nagatomo esprime la propria gioia ed esalta Ranieri: "Abbiamo giocato bene, stiamo migliorando, siamo in crescita. Andiamo avanti così". Leggi i commenti I commenti dei lettori 
ROMA - Silvio Berlusconi ha inviato un messaggio a don Pierino Gelmini, in cui il premier scrive che "governare l'Italia in mezzo alla crisi mondiale è particolarmente difficile, mentre ci sono molti ambienti, giudiziari, politici e giornalistici, che lavorano per distruggere, calunniare, sabotare invece che per costruire nel comune interesse della nostra Italia". Il messaggio. Scrive il premier: "Caro don Pierino, purtroppo quest'anno non posso essere ad Amelia a festeggiare con te e i tuoi ragazzi", e aggiunge: "Avrei davvero bisogno di essere con voi, di sentire da vicino il vostro entusiasmo e il vostro sostegno".. Dopo avere ricordato le difficoltà della fase politica attuale, Berlusconi sottolinea: "Voi siete molto diversi da tutto questo. Siete l'esempio - aggiunge - di come si possa lavorare per il bene, anche in mezzo alle difficoltà e qualche volta alle persecuzioni, di come l'impegno costante, unito alla fede in Dio, possa fare veri e propri miracoli. Questo richiamo allo spirito di responsabilità individuale, che considero fondamentale, mi fa sentire molto vicino a voi. Una vicinanza - conclude Berlusconi - che resterà intatta anche per il futuro". Leggi i commenti I commenti dei lettori 
Basta un tempo per vincere la prima partita di Champions. Bastano due fiammate. Hamsik-Cavani per rifilare un rassicurante due a zero all'inconsistente Villarreal e volare a quattro punti, secondi nel girone visto che il Bayern ha vinto ancora questa volta con il Manchester City. Bella la prima rete con un sinistro al volo, anche se a distanza ravvicinata di Hamsik. Quasi immediato il raddoppio con una giocato di uno scatenato Lavezzi atterrato in area. Rigore inevitabile. Realizzato in sicurezza da Cavani. Guarda tutte le immagini Nella ripresa il Villarreal cerca di farsi vedere ma accade poco. Preoccupa lo scivolone di Cavani praticamente a un passo dal tre a zero. Poco dopo Edinson lascia il campo visibilmente dolorante e zoppicante. Bisognerà capire se la sua presenza nel big match di sabato sera a Milano con l'Inter è ora a rischio oppure no. Purtroppo ha lasciato il campo a braccia, senza poter poggiare la caviglia infortunata. La cronaca del match Al Napoli bastano tre minuti per centrare il primo successo in Champions League. Reduci dal pari di Manchester, al San Paolo i partenopei festeggiano il debutto casalingo superando 2-0 il Villarreal e volano a quota 4 punti nel gruppo A della massima competizione europea. Decidono le reti di Hamsik e Cavani su rigore nel primo tempo, rispettivamente al 14' e al 17'. Assente Maggio, Mazzarri punta su Zuniga, Gargano è il partner di Inler a centrocampo, in avanti il tridente delle meraviglie Lavezzi-Cavani-Hamsik. C'è Giuseppe Rossi nell'undici iniziale del Villarreal: l'attaccante italo-americano è pienamente recuperato e affianca Nilmar. Parte bene il Sottomarino Giallo, che arriva al tiro prima con l'ex udinese Zapata e poi con Cani, senza però mai centrare la porta. La risposta partenopea è in un tentativo da fuori di Lavezzi finito alto. Ma tra il 14' e il 17' il Napoli piazza un micidiale uno-due: prima Hamsik, complice la disattenta difesa spagnola, colpisce di sinistro su un cross di Lavezzi, poi è lo stesso Pocho a procurarsi il rigore (fallo di Gonzalo) che Cavani non sbaglia. Il Villarreal non riesce a reagire e una mano prova a dargliela lo stesso Matador che al 32', con un errato retropassaggio, quasi mette Nilmar da solo davanti a De Sanctis. Per sua fortuna il brasiliano sbaglia controllo e si allunga la palla. La ripresa comincia sotto il segno degli spagnoli, con De Guzman su punizione e Rossi che si fanno vedere dalle parti di De Sanctis. La replica del Napoli è in una bella idea di Hamsik che, al 21', pesca Cavani in area ma il Matador non è perfetto nel controllo e Zapata lo ferma. La squadra di Mazzarri comincia a sentire la fatica, il finale è tutto degli spagnoli a cui però manca la lucidità necessaria per accorciare le distanze. Il tabellino NAPOLI (3-4-2-1): De Sanctis 6; Campagnaro 6.5, Cannavaro 6, Aronica 6.5; Zuniga 5.5, Inler 6, Gargano 6.5, Dossena 5.5; Hamsik 6.5 (34'st Mascara sv), Lavezzi 6.5 (43'st Santana sv); Cavani 6 (26'st Pandev 6). In panchina: Rosati, Grava, Fideleff, Fernandez. Allenatore: Mazzarri 6.5. VILLARREAL (4-4-2): Diego Lopez 6; Zapata 6, Musacchio 5.5, Gonzalo 5 (33'pt Camunas 6), Català 5.5; De Guzman 5 (38'st Perez sv), Senna 6 (38'st Mubarak sv), Bruno Soriano 5.5, Cani 6; Rossi 5.5, Nilmar 6. In panchina: Cesar, Oriol, Marchena, Mario Gaspar. Allenatore: Garrido 5.5. ARBITRO: De Bleeckere (Belgio) 6.5. RETI: 14'pt Hamsik, 17'pt Cavani (rig.) NOTE: serata serena, terreno in buone condizioni. Spettatori: 50 mila circa. Ammoniti: Aronica, Gonzalo, Cannavaro, Rossi, Cani. Angoli: 5-1 per il Villarreal. Recupero: 1', 4'. 
I COMMERCIANTI e le donne del clan. Mondi diversi, motivi differenti, battaglie per cause opposte. Eppure due delle tante facce di Napoli si ritrovano entrambe su altrettante informative della polizia di Stato. Due realtà agli antipodi  -  lavoro da una parte, camorra dall'altra  -  con le stesse violazioni e le stesse salatissime multe da pagare. Blocco stradale, ostacolo alla libera circolazione. Due elenchi di nomi. Il primo tutto al femminile e targato Lepre, il clan del Cavone. L'altro dove compare anche il presidente del centro commerciale Museo Pio Barone Lumaga. Sette commercianti, sei donne del clan. Si chiude così la prima tranche dell'indagine affidata alla polizia del commissariato Dante, realizzata in tempi rapidi dagli uomini del vicequestore Raffaele Pelliccia, che hanno dovuto fronteggiare una doppia situazione di semi-rivolta nel giorno dell'inaugurazione della mega Ztl di piazza Dante. Hanno lavorato  -  con le dovute distinzioni  -  sui due fronti, e hanno così immortalato quanto accadde quella sera del caos ai confini della Zona a traffico limitato. I commercianti, per cominciare. Quello improvvisato in via Pessina all'angolo con via Conte di Ruvo e poi all'angolo con piazza Museo fu il secondo in ordine di tempo dei due blocchi stradali. Beninteso, non aveva nulla in comune con il primo voluto dal clan. Commercianti contro il blocco del traffico, proteste che avevano tratto spunto dalla mancanza di informazione preventiva oppure dal possibile danno per le attività commerciali. Almeno una trentina di titolari di negozi, tra cui lo stesso presidente Barone Lumaga per una protesta durata all'incirca un'ora e mezza. Abili gli uomini del commissariato Dante, che riuscirono a tenere la situazione sotto controllo impedendo che degenerasse. Intanto però la protesta venne ripresa da diverse angolazioni, immortalando così i manifestanti improvvisati. In quei filmati sette commercianti sono stati riconosciuti e identificati, tra loro il presidente della categoria. Gli altri seguiranno, man mano che i riscontri andranno avanti. Per ora la violazione è amministrativa, anche se forse brucerà più di quella penale. Il blocco stradale, sulla base di una legge del 1981 rispolverata dal dirigente del commissariato, prevede multe che vanno da 2.500 euro a diecimila. Soldi che i commercianti dovranno pagare. Tra qualche settimana, invece, arriverà in Procura l'informativa a proposito dell'aspetto penale. In sostanza l'interruzione di pubblico servizio. I commercianti, con la loro protesta, hanno infatti impedito agli autobus di proseguire le loro corse. Non così per le donne del clan, che hanno inscenato la protesta in piazza Dante all'angolo con via Avvocata. In quel caso, però, non c'erano autobus costretti a deviare il loro percorso, dunque per le donne del clan non arriveranno denunce penali. Stesse multe dei commercianti anche per loro, fino a diecimila euro che, se non pagate, seguiranno il loro iter fino alla confisca dei beni. Anche quelle donne del clan sono state riprese dalle telecamere, i filmati estrapolati dalla polizia scientifica. Denunciate dunque la moglie del boss Ciro Lepre e la consorte di Patrizio Lepre, le cognate. Tutte in strada a gettare masserizie per impedire il transito delle auto. Motivazioni ben diverse da quelle dei commercianti. Il loro obiettivo era infatti impedire il passaggio continuo di estranei nel fortino del boss di via Saverio Correra, mantenere il controllo della strada dove si consumano fatti illeciti come lo spaccio di droga. Un controllo del territorio che, peraltro, il clan è destinato a perdere del tutto, quando a stretto giro verranno installate le videocamere a circuito chiuso. 
