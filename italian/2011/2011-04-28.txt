CASCAIS (Portogallo)  - Dopo quasi un mese di stop, ritorna il Motomondiale ma le speranze di ritrovare un Valentino Rossi al 100% sono risultate vane. Il nove volte iridato soffre ancora alla spalla operata e non esita ad ammetterlo: "Non sono ancora al top  -  ha confermato il pesarese  -  va molto meglio rispetto a Jerez ma ancora non riesco ad assumere la posizione che vorrei in carenatura. Se stringo troppo la spalla verso il corpo, sento dolore e non riesco a guidare bene". "L'ACQUA E' NOSTRA AMICA" - Come già accaduto in Spagna, ad Estoril potrebbe piovere e il 'Dottorè non fa mistero di augurarsi una gara bagnata, consapevole del migliore rendimento della sua Desmosedici sotto la pioggia: "L'acqua ci favorisce  -  ha detto Valentino  -  e questo è uno dei misteri del motociclismo. Con l'asciutto soffriamo per la moto troppo rigida, mentre andiamo forte col bagnato, contrariamente a quanto si potrebbe credere. Ce ne siamo accorti subito dopo il warm up di Jerez e la gara l'ha confermato. Peccato per l'errore che ho commesso e la conseguente caduta, ma non possiamo che augurarci la pioggia anche per questo weekend". "A JEREZ SONO STATO BRAVO IO" - Valentino usa l'acqua anche per provare a spegnere la polemica tra Casey Stoner e i marshall della pista di Jerez, colpevoli, a detta dell'australiano, di non averlo aiutato dopo la caduta preferendo aiutare il pesarese: "La vera differenza è stata nel fatto che io sono riuscito a tenere la moto accesa  -  spiega il ducatista  -  ho tenuto la frizione e ho evitato che la moto si spegnesse, cosa che non è riuscita a Casey, e questo mi ha agevolato al momento di ripartire Se si fosse spenta sarei rimasto anche io fermo. E' praticamente impossibile riavviare questi motori a spinta. Comunque, ora, sulla questione dei marshall decideranno domani in merito alla gara di Estoril, vedremo cosa intenderanno fare". "STONER HA AFFRONTATO PROBLEMI DIVERSI" - Stoner, intanto, ha anche punzecchiato Valentino e la Ducati dalle pagine dello spagnolo 'Marca', commentando la scarsa crescita della Desmosedici: "Non so che problemi abbia affrontato Stoner in Ducati  -  dice pacatamente Rossi  -  noi stiamo cercando solo di adattare la moto al mio stile di guida. Ci vuole un po' di tempo in più rispetto a quanto accadde in Yamaha: in quell'occasione mi fu consentito di fare nove test, qui invece non si gira mai e ci vuole più tempo". "DOVREMMO GIRARE DI PIU'" - Dopo la gara di Estoril, Valentino dovrebbe avere a disposizione delle modifiche per la sua moto e non nasconde l'ansia di provare: "Le modifiche sono pronte  -  racconta ancora Rossi  -  soprattutto dovrebbero incidere sulla guidabilità e sulla parte anteriore della moto, i nostri veri problemi. Proveremo tutto lunedì: è un primo tentativo, ci piacerebbe che andasse tutto subito bene ma lo vedremo nei test. Sarebbe meglio avere più giorni per provare, lo abbiamo chiesto: sarebbe più facile per tutti, anche perché se girano i collaudatori i soldi vengono spesi comunque". Leggi i commenti I commenti dei lettori 
MAGLIA NERA nera all'interno del paniere dei titoli a maggior capitalizzazione, le azioni di Finmeccanica hanno reagito con un calo del 2,13% ai risultati comunicati con la prima trimestrale del 2011. I risultati del periodo vedono l'utile netto crollare a 7 milioni, il 92% in meno rispetto ai 91 milioni di un anno fa. Tuttavia il gruppo ha spiegato in una nota che il risultato è legato alla contabilizzazione, ricompresa negli oneri finanziari, di contratti di copertura valutati al fair value. Però il dato non è da considerarsi come pro quota annuale; insomma, il crollo dell'utile netto non va proiettato sui risultati dell'intero anno; anzi, la società ha confermato per il 2011 le previsioni di budget rese note a suo tempo. Per quanto riguarda il trimestre, sono risultati in calo anche i ricavi, che si riducono del 5% a 3,855 miliardi e l'Ebitda adjusted (rettificato) sceso del 14%, a 215 milioni. In rialzo del 2% invece gli ordini, saliti a 3,816 miliardi. Il gruppo - attivo sia nel civile sia nel militare, nei settori dell'energia, dell'aeronautica e dei trasporti - aveva previsto un rallentamento della crescita nella prima parte del 2011 e anzi ritiene i risultati raggiunti nel primo trimestre superiori alle previsioni fatte in precedenza. Per questa ragione, vengono confermate le stime di ricavi compresi tra i 18,3 e i 19 miliardi di euro e un Ebitda adjusted compreso tra 1,53 e 1,6 miliardi. Il gruppo stima che nell'intero anno ci sarà un avanzo di cassa compreso tra i 400 e i 500 milioni di euro, dopo aver fatto fronte agli investimenti per lo sviluppo dei prodotti che, come nel 2010, si concentreranno in particolare nei settori degli elicotteri, dell'aeronautica e dell'elettronica per la difesa e sicurezza. Per fronteggiare il rallentamento della congiuntura, le crisi finanziarie e quelle geo-politiche nel Medio Oriente, Finmeccanica ha reso noto di aver individuato processi di integrazione (principalmente nei settori aeronautica ed elettronica per la difesa e sicurezza) e azioni di razionalizzazione dei siti produttivi, di riorganizzazione dell'organico e di contenimento dei costi generali ed amministrativi, insieme alla rivisitazione del portafoglio prodotti. 
ROMA - Sul caso Ciancimino si apre un'indagine del Csm e del procuratore generale della Cassazione, titolare dell'azione disciplinare nei confronti dei magistrati. Lo rende noto lo stesso Csm con un comunicato. "Il Comitato di presidenza del Csm in data odierna - recita la nota - ha deliberato di investire la Prima commissione ed il Procuratore Generale presso la Corte di Cassazione per le valutazioni di rispettiva competenza in ordine alla vicenda del fermo del signor Massimo Ciancimino". La Prima Commissione è quella che si occupa dei trasferimenti d'ufficio per incompatibilità dei magistrati. "Non siamo turbati, ma tranquilli", è il primo commento del procuratore aggiunto di Palermo Antonio Ingroia. "Non so quali siano le motivazioni di quest'iniziativa e per questo non commento, ma allo stato non c'è motivo di preoccupazione da parte nostra su un'ipotesi di trasferimento d'ufficio". Ingroia sottolinea che "peraltro anche quei momenti di divergenze di vedute con la Procura di Caltanissetta sono stati superati". La decisione del Csm arriva infatti dopo il vertice programmato per porre fine alle polemiche di questi giorni tra i pm titolari dei vari filoni d'inchiesta che riguardano il figlio dell'ex sindaco mafioso di Palermo. "Non ci sono motivi per sollevare contrasto di competenza, tra la Procura di Caltanissetta e quella di Palermo, né riguardo i procedimenti per calunnia nei confronti di Ciancimino, né per quanto riguarda la trattativa Stato-mafia", ha dichiarato il procuratore nazionale antimafia Piero Grasso dopo la riunione alla Direzione nazionale antimafia con i procuratori di Palermo, Caltanissetta e Firenze. "Le diverse posizioni si sono chiarite è stata messa una pietra sul passato e si pensa solo a costruire il futuro delle indagini nel quale tutti si sono impegnati ad una scambio reciproco e spontaneo di tutti gli atti". Con una direttiva formale, Grasso ha anche messo nero su bianco il suo auspicio ad una maggiore collaborazione fra gli uffici inquirenti. Dice ancora Grasso: "I prossimi atti che riguardano le indagini su Ciancimino verranno compiuti congiuntamente da Caltanissetta e Palermo". Al termine dell'incontro, il procuratore nazionale ha spiegato che Ciancimino è indagato in quattro procedimenti: per calunnia dichiarativa, per calunnia documentale, per associazione mafiosa e infine per detenzione di esplosivi, come anticipato oggi da Repubblica . Per quest'ultima accusa, rischia fino a otto anni di carcere. 
ASCOLI PICENO - E' uno scenario complesso quello in cui è avvenuto l'omicidio di Carmela Melania Rea, la giovane mamma di 29 anni trovata uccisa in una pineta nel Teramano. Così lo descrive il comandante provinciale dei carabinieri di Ascoli Piceno col. Alessandro Patrizio, che fin dall'inizio aveva avvertito: "non sono indagini facili". Non lo sono perché non c'è ancora un movente cui ricondurre questa barbara uccisione, e per questo gli investigatori stanno valutando e scartando via via una serie di ipotesi, anche le più "bizzarre", o che addirittura vedano la Rea "agnello sacrificale" in una mattanza giustificata da "situazioni esterne". "Io - dice il col. Patrizio - gioco su più tavoli. Non ci fermiamo alle apparenze, anche se pure le apparenze hanno importanza". E così, mentre in procura ad Ascoli continuano a sfilare i testimoni, il marito di Melania, Salvatore Parolisi, si mostra in televisione per scrollarsi di dosso i sospetti che inevitabilmente lo hanno toccato. Ieri a Chi l'ha visto , e oggi a La vita in diretta , Parolisi, tra continui accenni di pianto, si lamenta per le falsità che legge su di lui e la sua famiglia. Non sono io a dovermi giustificare, sembra voler dire, "sono altri che devono fare il loro lavoro, per fare giustizia, giustizia tra virgolette". E chissà, si chiede, se giustizia sarà mai fatta. E ancora: "Sono disposto a dare anche il mio sangue per il dna", per essere una volta per tutte escluso dalle indagini. Il caporalmaggiore ha già spontaneamente consegnato i vestiti che indossava il giorno della scomparsa della moglie e le chiavi dell'auto, che non è sotto sequestro. Sull'auto, peraltro, sono state trovate tracce ematiche, ma sembrano vecchie. E poi Parolisi, istruttore al Reggimento Piceno, dove insegna tecniche di movimento, non è raro che abbia ferite sul corpo. Di sicuro non ne aveva dopo la scomparsa della moglie, quando con i carabinieri ha cominciato a battere palmo palmo la zona. Della cerchia più vicina alla coppia, dove gli investigatori stanno ancora scavando, fa parte anche Raffaele, una guardia carceraria che Salvatore ha chiamato per andare a cercare Melania. "Grossa fiducia" nell'amico, che sarebbe tra gli "attenzionati" insieme ad altre persone, fra cui, un dirimpettaio dagli sguardi insistenti, un operaio amico di famiglia (che però quel giorno era al lavoro) e, sembra, una soldatessa. Certo che l'ambiente militare qualcosa può offrire alle indagini. Ma il Reggimento è un fortino: "speriamo che le indagini si concludano presto. Noi continuiamo a lavorare", è l'unico commento che esce da lì. Accertamenti sono in corso sulla donna vista il giorno in cui Melania è scomparsa a circa un chilometro dal Pianoro di Colle San Marco. La donna non correva ma camminava a passo sostenuto. Il testimone che l'ha vista non ha saputo dire se si trattasse o meno di Melania. Potrebbe essere anche una donna coinvolta nel rapimento e nell'omicidio della Rea. Il bivio Colle è peraltro una strada alternativa per raggiungere Ripe di Civitella, dove è stato trovato il cadavere, dal pianoro di Colle San Marco. La tempistica è importante, per questo le speranze sono legate anche a uno scontrino - con la data del giorno della scomparsa o quello successivo - trovato in un cestino dei rifiuti nella pineta del Teramano. Qualcuno ha comperato forse un panino e una bibita per fare un picnic. Utile sarebbe sapere da quella persona qual era lo stato dei luoghi. Insomma, si scava tra amicizie, parentele, ambiti lavorativi delle persone che avevano un qualche legame con Melania, e Salvatore. La giovane donna potrebbe aver visto o sentito qualcosa che non doveva? E per farla tacere, è possibile che abbia agito più d'una persona? Una che la preleva al Pianoro di San Marco e la porta in un luogo convenuto, un'altra che la scarica nella pineta abruzzese, ancora agonizzante? "Non sono indagini facili", ripete il col. Patrizio, in attesa degli accertamenti tecnici dei Ris e mentre proseguono le indagini 'tradizionali', per arrivare al movente che potrebbe portare all'assassino. 
ROMA - Ormai non sembrano esserci più dubbi sulla vittoria in campionato del Milan. Di sicuro non ne ha Snai, che ha deciso di anticipare i tempi per corrispondere agli scommettitori l'importo della vincita relativa alla vittoria del campionato di serie A 2010/2011 da parte del Milan. A quattro giornate dalla fine del campionato, gli otto punti di vantaggio sull'Inter e i nove sul Napoli sono ritenuti sufficienti per tenere a distanza le immediate rivali, quindi SNAI -secondo quanto informa con una nota- ha deciso di premiare subito gli scommettitori che hanno dato fiducia alla squadra allenata da Massimiliano Allegri. Gli importi previsti dalle giocate relative al Milan campione d'Italia, potranno essere incassati già da venerdì, recandosi nel Punto Snai di fiducia con la semplice presentazione del biglietto che contiene la scommessa sul Milan vincitore del campionato di serie A. Per le scommesse giocate online, l'accredito sul conto gioco Snai Card sarà automatico. Naturalmente, nel caso in cui le ultime giornate di campionato portassero all'assegnazione dello scudetto a una squadra diversa dal Milan, Snai pagherà le scommesse vincenti sulla squadra che risulterà effettivamente campione d'Italia 2011. Leggi i commenti I commenti dei lettori 
COSENZA - Centrato a Cosenza un 6 da 47 milioni di euro al Superenalotto. Il concorso numero 51 del gioco di casa Sisal ha visto, infatti, uscire la sestina vincente presso la tabaccheria Parise, in corso Mazzini, 280. "Sono rimasto senza parole. Altre volte ci eravamo andati vicini, ma questa è stata la volta buona. Sono veramente felice". Natalino Parise, uno dei figli del titolare della rivendita di tabacchi di Cosenza dove è stata giocata la schedina del superenalotto che ha fruttato al fortunato vincitore 47 milioni di euro, è ancora frastornato. I festeggiamenti, però, sono rimandati a domattina. Stasera c'è un altro motivo per festeggiare: un compleanno di famiglia e Natalino ed il fratello Francesco stanno già chiudendo la loro rivendita. Tra l'altro ancora nessuno si è presentato alla tabaccheria per fare festa, forse perchè la notizia è ancora fresca. "Domattina - dice Natalino - prepareremo per bene la tabaccheria e festeggeremo degnamente". "Ci ha chiamati poco fa la Sisal - racconta Natalino - e ci ha dato questa bella notizia. E' una grande soddisfazione, anche per Cosenza. Sono nato qua ed amo questa città. Dopo tante vincite al nord era giusto che anche Cosenza si inserisse nella lista delle città fortunate". Con il 6 di stasera (l'undicesima vincita più alta distribuita dal concorso) salgono a quattro le vincite di prima categoria finite in Calabria nella storia del Superenalotto. "Francamente - dice Natalino - spero proprio che tutto quel denaro sia andato a chi ne ha veramente bisogno o comunque a qualcuno che lo sappia gestire per fare del bene. Con 47 milioni se ne può fare tanto. Sono tanti, tanti soldi. Ed in questo periodo c'è tanta bisogno di solidarietà. Meglio ancora se a vincere fosse stato più di un giocatore". Sulla possibile identità del vincitore nessuna idea. "La nostra - spiega Natalino - è una rivendita grande, molto frequentata, dove giochiamo anche le scommesse sportive. Tra l'altro si trova nel centro della città, su Corso Mazzini, la strada più frequentata. E poi siamo situati ad un centinaio di metri dalla stazione dei pullman. Logico quindi che da noi vengono clienti da tutta la provincia che arrivano a Cosenza per le questioni più svariate". La felicità di Natalino è tutta per il vincitore dato che a lui ed alla sua famiglia, in tasca, non entrerà niente. "Non ci sono percentuali sulle vincite - spiega - speriamo che si ricordi di noi". Natalino Parise ancora non sa se la schedina vincente sia una quota di sistema od una scheda semplice. Sa solo che è stata giocata ieri, insieme ad altre 600. "Vincite così alte - dice Natalino - ovviamente non ne avevamo fatte, ma quando c'era la lira ed il totocalcio abbiamo fatto un 13 da 150 milioni che per l'epoca era una bella cifra. Poi abbiamo avuto altre vincite. Non somme grosse, ma con una certa frequenza. Adesso spero che il vincitore sappia usare bene quei soldi". Questa la combinazione vincente: 38 42 45 69 86 90 Numero Jolly: 63 Numero SuperStar: 47 Le quote: Punti 6: 1 totalizza Euro: 47.432.499,23 Punti 5+: NESSUNO Punti 5: 18 totalizzano Euro: 25.225,87 Punti 4: 1.601 totalizzano Euro: 283,61 Punti 3: 54.725 totalizzano Euro: 16,59 SUPERSTAR Punti 4ss: 10 totalizzano Euro: 28.361,00 Punti 3ss: 267 totalizzano Euro: 1.659,00 Punti 2ss: 4.100 totalizzano Euro: 100,00 Punti 1ss: 26.268 totalizzano Euro: 10,00 Punti 0ss: 58.056 totalizzano Euro: 5,00 Disponibile per il prossimo 6  Euro: 15.000.000 
Una A1 1.4 TFSI 122 CV S tronic, nuova di zecca per Federica Pellegrini, consegnata direttamente da Giuseppe Tartaglione, Presidente di Volkswagen Group Italia. Nasce così una nuova collaborazione per Audi: "Federica Pellegrini - spiegano alla filiale italiana del colosso tedesco - è una perfetta Audi Ambassador, incarnando in modo ideale i valori del Marchio dei quattro anelli. Allo stesso tempo, a soli 23 anni, la fortissima nuotatrice azzurra è un modello di sicuro riferimento per la Clientela a cui la A1 si rivolge e per la quale è stata progettata". Federica potrà divertirsi così alla guida della sua A1 spostandosi per gli allenamenti in vista dell'appuntamento olimpico del 2012. 
