"Non si tratta di una spesa necessaria, quando ci chiederanno di discutere di nuovi sacrifici per il personale del Comune e della polizia municipale chiederemo come prima cosa di risparmiare sull'acquisto delle armi". Per Cgil, Cisl e Uil doveva essere una questione chiusa, rinviata a bilanci e tempi migliori. Invece Palazzo Civico e il comando dei vigili di via Bologna hanno deciso di andare avanti comunque con la gara per acquistare le nuove pistole. A fine luglio il via libera alla gara per una spesa complessiva di 363 mila euro: i primi cento esemplari dovranno essere comprati in tempi rapidi, entro la fine dell'anno. Poi seguiranno le altre tranche. Una scelta urgente, visto che la determina del dirigente responsabile ha superato anche la barriera della deliberablocca delibere voluta dall'assessore al Bilancio, Gianguido Passoni, ad inizio luglio causa spending review. "Non riusciamo a capire le ragioni di questa urgenza  -  sottolinea Ezio Longo, vigile e funzionario della Funzione Pubblica della Cgil  -  pensavamo che la questione fosse stata accantonata. Si citano ragioni di sicurezza e di previsione di incremento del numero degli agenti, ma né l'uno né l'altro motivo ci convincono. Anzi. Rispetto al 2011 il numero dei vigili è diminuito. Il Comune sta limando su tutte le spese, ci chiederà altri sacrifici su turni, straordinari e indennità, possibile che l'acquisto di armi non sia rinviabile". E anche Giuseppe Castagnella, responsabile Uil della polizia municipale, è critico: "In un momento del genere, quando si chiede di ridurre all'osso ogni tipo di spesa e quando si dovranno fare altri risparmi, procedere con una gara per acquistare nuove armi non mi sembra una scelta strettamente necessaria, ma rinviabile a tempi migliori". La verifica e l'iter per l'acquisto delle armi erano già partiti con la passata amministrazione, quando l'assessore di riferimento era Domenico Mangone. L'ipotesi di spesa iniziale era di 500 mila euro, poi ridotti a 363 mila. Fondi che serviranno, in tre anni, a comprare dalle 400 alle 500 pistole. Decisione e costi che sono stati vagliati dall'attuale assessore alla Polizia Municipale, Giuliana Tedesco. "È una decisione motivata da necessità tecniche  -  sottolinea l'assessore  -  e abbiamo già ridotto l'importo rispetto alle ipotesi iniziali, ma per la polizia municipale si tratta di una questione di sicurezza. Dalle relazioni tecniche emerge che sono armi vecchie e che vanno sostituite. Per noi, di fronte a problemi di questo genere, si tratta di una spesa necessaria". Tre le pistole previste: Beretta 98Fs, Glock G17 e H&K P2000. Modelli che hanno una sicura in più rispetto a quelle in dotazione. I prezzi a base d'asta variano tra i 610 e i 760 euro l'una, anche se la polizia municipale punta a uno sconto importante sulla fornitura. I sindacati, però, non sono convinti rispetto al problema sicurezza: "Si tratta di un cambio su larga scala  -  dice Longo  -  non c'è un problema di vecchiaia per le armi". 
L'abbassamento della temperatura un po' si è percepito e anche la pioggia, tanto temuta dalla Protezione civile, ieri non si è fatta attendere e, proprio a pochi passi dall'istituzione cardine della Repubblica, ha lasciato il segno. Nel pomeriggio sono caduti due alberi davanti alla Presidenza della Repubblica, in via del Quirinale. Il forte vento ha spezzato a metà i tronchi che sono crollati in strada. Il breve ma violento acquazzone, con l'aggiunta delle forti raffiche di vento, ha fatto crollare i due alberi che si sono spezzati accasciandosi al centro della via e portandosi dietro rami e foglie. Fortunatamente non ci sono stati danni a persone e a cose. Gli alberi sulla strada chiusa al traffico I vigili del fuoco, intervenuti poco dopo sul posto, hanno fatto a pezzi quello che rimaneva dei tronchi e poi il dipartimento Ambiente ha iniziato la rimozione. L'unico disagio registrato è stata la chiusura al traffico della via per tutto il pomeriggio: la polizia municipale ha infatti transennato la strada da piazza del Quirinale fino a via delle Quattro fontane. Intanto la Protezione civile è in allerta già da ieri, e "per limitare eventuali disagi che potranno verificarsi nel corso delle precipitazioni, ha approntato il proprio dispositivo di intervento, che resterà in vigore anche la prossima settimana, quando sono nuovamente attese condizioni di instabilità in particolare lunedì e martedì". 
Il brivido dura lo spazio di qualche minuto. Aurelio De Laurentiis prova a  regalare un colpo di scena: "Cavani vuole andare a Manchester. Partità per  l'Inghilterra". Il mercato - però - è chiuso e il Matador ammette subito che la  verità è un'altra: "Voglio restare". L'effetto è cinematografico: arriva il  nuovo contratto. De Laurentiis e Cavani firmano il nuovo matrimonio fino al  2017: "Ci sarà una clausola rescissoria - ammette il presidente - di 60 milioni  netti. Ho voluto fortemente trattenere Edi che ha un rapporto incredibile con la  società e con la città". Il diretto interessato conferma: "Adesso non penso ad  altre squadre, poi quando arriverà il momento, magari la società mi verrà  incontro. Ma adesso non c'è questo problema, sto benissimo, questo è un top  club. Faremo tanta strada assieme". Cavani guadagnerà 4,5 milioni netti: "I  soldi sono importanti, ma la scelta è dipesa anche da tanti fattori. Io e la mia  famiglia abbiamo voluto fortemente restare qui. Il feeling è altissimo". Così  come le ambizioni. Il bomber di Salto archivia il passato: "Dispiace sicuramente  che Lavezzi e Gargano siano andati via, ma noi abbiamo una squadra forte e ce la  giocheremo. Non dico che vinceremo lo scudetto, ma siamo attrezzati per lottare  per traguardi importanti". De Laurentiis scherza sul Pocho ("Scommettete che tra  due anni ritorna"), poi punta sui campioni che ha disposizione: "Ho scelto di  non prendere un altro attaccante per non fare ombra a Cavani e Pandev. Insigne e  Vargas sono giovani validi e devono avere il tempo di crescere. I tifosi devono  capire, il nostro obiettivo è avere un fatturato sempre più forte per diventare  una realtà consolidata. Il nostro obiettivo è stupire sia in campionato che in  Europe League. La nostra strategia non cambia: è fondamentale trovare giovani  interessanti da far crescere nel nostro contesto. L'esempio lampante è Hamsik.  Si può vincere anche con i conti in ordine. L'esempio è il Bayern  Monaco". 
Fra via XX Settembre e via Castelfidardo, due scalinate s'intrecciano e scompaiono nel suolo. L'ingresso è sbarrato e il lastricato azzurro da piscina è ricoperto di immondizia e materia scura; sull'ascensore a fianco, omologato per i disabili, c'è scritto "fuori servizio" e Ama: doveva essere un bagno pubblico. Su due piedi, l'azienda non lo individua fra quelli in via di ristrutturazione. In tutta Roma oggi le toilette proposte a 2 milioni 781 mila cittadini più turisti sono 48, dislocate soprattutto nelle zone centrali. 21 sono in muratura, con custode e accesso gratuito; aprono alle 10 e l'orario più lungo lo fa quella di piazza di Spagna, che chiude alle 19.40; alla salita del Pincio e a porta San Giovanni, dalle 16.40 le persone educate ripiegano al bar. Sì, perché cespugli e angoli di strada non sono più esclusivo appannaggio dei senzatetto: jogger, signori frettolosi, mamme che risolvono en plen air l'impellenza del bambino, autisti in sosta, non risparmiano i siti più vari. 27 bagni sono invece prefabbricati autopulenti e l'ingresso costa un euro. Pochi? All'Ama dicono che alcuni sono frequentatissimi (a piazza Navona 300 visite al giorno: perché non chiedere una monetina e incrementare il servizio?) ma altri disertati. Ma se si dà un'occhiata a siti e blog delle guide turistiche, dei bagni di Roma in generale si dice "assenti", "disgustosi", "solo nei bar, dove dovete consumare", "portate sempre con voi fazzolettini". I pubblici per risparmiare sono assegnati in appalto alla società Multiservizi; sembra che un operatore ecologico costa all'Ama di più di un inserviente alle toilette. Certo, le gerarchie non ci porteranno lontano: vedendo giacere per tre giorni un topo morto sul marciapiede (a ogni passaggio la bestiola è meno bella) suggerite al netturbino di rimuoverlo: "Io mi occupo solo di cartone, ma se le fa piacere chiamerò qualcuno". al_lupo@repubblica.it 
