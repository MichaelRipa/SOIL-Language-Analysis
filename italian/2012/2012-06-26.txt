Puntuale, nel pomeriggio, a Wimbledon la pioggia ferma tutti, anche quanti stanno giocando sul campo centrale, quello del pubblicizzatissimo "sliding roof", il tetto che si muove. È uno dei misteri dello slam sull'erba: disponendo, in virtù dell'assenza di montagne, di puntualissime previsioni meteo, perché i compassati signori dell'All England Lawn etc. non mettono in moto in anticipo i motori che, con estenuante lentezza, trasformano la Centre Court in un palazzetto indoor? Avevo posto la stessa domanda al mio vicino di posto, tre anni fa, durante la storica serata di Murray-Wawrinka, primo match nella storia dei Championships a essere disputato al chiuso e, perdipiù, a un'ora tardissima, addirittura dopo le 23. Era un inglese di poche parole: "Because we trust facts", mi rispose. Ci fidiamo dei fatti, mica delle previsioni. Ossia: il tetto si chiude quando gocciola, prima no. Così, come le previsioni di tutte le tv e di ogni sito avevano assicurato, alle due e mezzo la pioggia ha spedito tutti i giocatori a prendersi un tè caldo negli spogliatoi, per parafrasare Caressa. E tutti ci siamo sentiti, finalmente, davvero londinesi, lì ad attendere che il tetto si chiudesse, lento lento lento. Ma la pioggia fa scherzi incredibili, talvolta. Come quello toccato a Sara Errani nel nono gioco del secondo set, alle 20.15 locali, mentre stava rispondendo alla battuta dell'americana Vandeweghe: match ball per la romagnola, in vantaggio sul 6-1 5-3. Scroscio improvviso, partita sospesa, si riprende domani, probabilmente per giocare 40 secondi (attenzione, però, perché nel tennis questi "probabilmente" vengono spesso smentiti). La sua avversaria, un'americana che di nome fa Coco ma che della Chanel non ha nulla, è giovanissima e volenterosa, nulla di più. Intanto, prima della sosta pomeridiana, qualche partita per noi interessante s'era conclusa. Francesca Schiavone aveva faticato non poco a disfarsi della britannica Laura Robson, classe 1994, numero 97 della classifica ATP, vera speranza del tennis oltremanica (che dispone di altri giovanissimi molto promettenti). La milanese continua a non convincere, e la sua sembra una questione di convinzione più che di forma. Deve resistere e convincersi che ha ancora parecchie cartucce da sparare. Sfortunata invece - e non è la prima volta - Karin Knapp, opposta all'inglese Elena Baltacha. Dopo aver vinto con sicurezza il primo set, è malamente scivolata all'inizio del secondo e non è stata più in grado di essere competitiva. La vittoria della Baltacha è stata occasione di un piccolo show di Judy Murray, mamma di Andy e ora capitana di Fed Cup, che per stare vicina alla ragazza di origine ucraina ha addirittura disertato il campo dove il figlio stava giocando con Davidenko. Mai successo. Pura formalità la vittoria di Roberta Vinci con l'australiana Ashleigh Barty, sedici anni appena compiuti: un 6-2 6-4 che ci dice poco (non ho visto il match) sulle condizioni della tarantina. Comunque, la seconda giornata - in attesa dei turni che porteranno in primo piano i migliori - ha in parte riscattato il demoralizzante esordio degli italiani lunedì. Purtroppo, Paolo Lorenzi non è riuscito nell'impresa di vincere il quinto set, oggi alla ripresa dopo l'interruzione per oscurità: ma al senese de Roma non si poteva chiedere di più, considerando i notevoli passi avanti fatti nell'ultimo anno dal suo avversario, il francese Nicolas Mahut. Mail c.giua@kataweb.it Twitter @claudiogiua 
Il bilancio è più grave di quanto si pensasse: 9,2 ettari di pineta protetta distrutti nell'incendio di ieri a Lido di Classe, a sud di Ravenna. "In queste ore - avverte il sindaco Fabrizio Matteucci - emerge con forza l'ipotesi che questo disastro sia doloso. Ci troveremmo di fronte a un gravissimo reato. Se è così, mi auguro che vengano presi questi delinquenti. Comunque siamo a Ravenna: nessuno metterà le mani su questo inestimabile patrimonio naturalistico". Sulle origini delle fiamme, secondo le prime ipotesi tutto potrebbe essere partito da un bivacco non autorizzato. Tra la boscaglia sono infatti stati ritrovati indumenti e materassini, una rete e altri oggetti abbandonati in tutta fretta. Ma non sono state scartate anche altre piste, compresa quella dell'atto doloso. Per le fiamme erano intervenuti la Forestale, un elicottero dei Vigili del fuoco da Bologna e un canadair della Protezione civile da Genova: più di 100 i lanci di acqua. "Tuteleremo la pineta di Classe, compresi i dieci ettari distrutti - ha aggiunto il sindaco -. Lo dico senza falsi pudori. Fa venire le lacrime andare lì e vedere un'area cosi grande distrutta dalle fiamme. Siamo in uno dei luoghi naturalistici più belli d'Europa che, con la nostra pianificazione urbanistica, abbiamo protetto e proteggeremo". (Ansa) 

ROMA - Sette anni di cassa integrazione e oggi la doccia gelata: la Videocon è fallita e per i 1300 dipendenti della ex fabbrica di schermi per televisori di Anagni finiscono le speranze di salvare il posto di lavoro. La notizia, confermata da fonti sindacali, è stata comunicata dalla Camera di commercio di Frosinone alla quale è stato notificato il provvedimento del tribunale per la trascrizione del fallimento. L'azienda, controllata da un gruppo industriale indiano, era stata travolta dalla crisi, accumulando un deficit di circa cento milioni di euro. La storia del colosso tradito dall'innovazione Già venerdì scorso le speranze di una soluzione diversa erano del tutto tramontate quando era stata presentata un'istanza di fallimento nel giorno dell'udienza decisiva del concordato preventivo. Con il fallimento della Videocon, tutti i 1300 lavoratori, che da ieri erano tornati a occupare la fabbrica nel disperato tentativo di sensibilizzare le istituzioni a trovare una soluzione, perdono il loro posto di lavoro nello stabilimento di Fratta Rotonda, dopo ben sette anni di cassa integrazione. GUARDA IL VIDEOREPORTAGE "Il fallimento - dice l'europarlamentare del Pd, Francesco De Angelis - è una sconfitta per il territorio". Duro il giudizio dell'Ugl, che insieme alle altre organizzazioni sindacali ha portato avanti una lunga battaglia per cercare una via d'uscita alla vertenza della fabbrica di Anagni. "E' una conseguenza drammatica - commenta il segretario provinciale Enzo Valente - e ora siamo davanti a un disastro industriale che non tocca solo i 1300 dipendenti, ma l'economia dell'intero comprensorio a nord della Ciociaria. Nessuno, con i governi che si sono alternati negli anni alla guida del Paese, ha saputo trovare una soluzione rispondendo ai nostri appelli. Ora speriamo non inizi un rimpallo delle responsabilità. Per quanto ci riguarda - conclude Valente - ci preoccuperemo  di tutelare i lavoratori". 
PRIMO PIANO  -  LA GUERRA DELL'ACQUA Nella battaglia dell'acqua rischia di perdere l'ambiente di ANTONIO CIANCIULLO Prima una vera e propria rissa in Campidoglio, con pugni e sgambetti, poi un braccio di ferro infinito con sedute sospese per mancanza del numero legale, piogge di emendamenti, manifestazioni di protesta. E un ricorso al Tar (Tribunale amministrativo regionale) che sarà illustrato domani dall'opposizione capitolina. Una battaglia che ha per oggetto la decisione della giunta Alemanno che, di fronte alla voragine dei bilanci, sta cercando di forzare la mano per far cassa vendendo il 21 per cento dell'Acea, la società romana dei servizi idrici ed elettrici. Non si poteva inventare una storia più esemplare per fotografare le contraddizioni di un post referendum in cui il partito contrario alla privatizzazione dell'acqua ha vinto a mani basse nelle urne per poi trovarsi in grande difficoltà nella fase di applicazione della volontà dei cittadini. "Ci stanno prendendo in giro da un anno", accusa Paolo Carsetti, portavoce del Movimento per l'acqua pubblica. "È cominciato subito dopo il referendum, due giorni prima di ferragosto, quando il governo Berlusconi ha fatto il decreto che reinseriva l'obbligo della privatizzazione dei servizi pubblici locali, in barba al primo quesito del referendum sull'acqua. Poi è arrivata la legge di stabilità, che prevede il commissariamento degli enti locali che non applicano il decreto di ferragosto. Infine il decreto salva Italia, che reintroduce sotto mentite spoglie la possibilità di ricavare profitto dalla gestione dell'acqua". Il movimento contesta anche le due operazioni di aggregazione di società che si stanno compiendo in questo momento. Da una parte l'accorpamento tra Irene, la multiutility di Liguria e Piemonte, e A2a (Brescia e Milano). Dall'altra quella tra Hera (la multiutility che opera tra Modena e la parte Nord delle Marche) e Acegas - Aps (Padova e Trieste). Le due operazioni porterebbero alla nascita di due gruppi importanti, uno nel Nord Ovest e uno nel Nord Est. Sembrerebbe dunque di trovarsi in presenza di uno schema lineare: da una parte i cittadini contrari alla privatizzazione, dall'altra un cartello di forze che resiste al verdetto delle urne. In realtà la situazione è più articolata perché bisogna tener presente l'esistenza di un altro soggetto: l'ambiente, cioè la necessità di preservare gli ecosistemi idrici che vengono aggrediti dagli sprechi e dall'inquinamento. Per fermare quest'aggressione occorrono due fattori. Il primo è un sistema di prezzi equo ma capace di penalizzare chi abusa della risorsa acqua. Il secondo è una capacità di investimenti tecnologici senza i quali non si possono colmare i gravi buchi che ancora esistono nella rete fognaria e in quella della depurazione: è possibile ottenere i capitali necessari senza remunerarli? "Per avere questi capitali o si va in banca, e si pagano gli interessi, o si ricorre a un autofinanziamento basato sul denaro degli azionisti che chiedono legittimamente un ritorno economico", risponde Vanni Bulgarelli, presidente di Hera Modena. "Il problema posto dal referendum è quello dell'aliquota di interesse che era fissata al 7 per cento. Quella aliquota è stata abolita. Ora occorre mettere a punto un meccanismo che consenta di far funzionare bene il sistema eliminando gli sprechi, migliorando la qualità e contenendo i costi. In quest'ottica acquisire la giusta dimensione di scala significa offrire un servizio migliore e far scendere i prezzi". L'intervento dell'Autorità per il gas e per l'energia a cui è stato affidato il settore acqua sta risultando determinante: il calcolo della remunerazione del capitale viene legato a quello della copertura dei costi operativi. In questo modo si spera di ottenere un salto di efficienza nella gestione di un settore che fino a ieri era estremamente frammentato, con 13 mila gestori dell'acqua (oggi ci sono 117 grandi società - di cui 9 quotate in Borsa - e circa 3 mila piccole aziende; il 93 per cento dei gestori è pubblico o controllato dal pubblico). Molti problemi però restano aperti. Ancora oggi, a fronte di una penetrazione molto ampia degli acquedotti (la copertura supera il 96 per cento), il sistema delle fognature arriva solo all'86 per cento del fabbisogno e la depurazione si ferma al 70 per cento. Per chiudere il ciclo dell'acqua servono 64 miliardi di euro in trent'anni. È un intervento necessario perché oggi il livello di qualità delle acque è lontano dalle richieste di Bruxelles: oltre la metà delle stazioni di monitoraggio collocate su fiumi e laghi rivela il mancato raggiungimento dello standard che sarà obbligatorio dal 2016. E, in caso di inadempienza, le sanzioni europee sarebbero pesanti "Per il settore idrico ci sono oltre 4,5 miliardi di progetti pronti: oltre a evitarci multe Ue per il ritardo nella depurazione, potrebbero attivare circa 60 mila posti di lavoro", ricorda Adolfo Spaziani, direttore di Federutility. "Ma a causa dell'incertezza, i finanziamenti mancano, gli enti locali non hanno risorse, le banche non concedono prestiti. Sarebbe necessario un intervento istituzionale, coordinato dalla Conferenza Stato Regioni per la promozione di hydro bond a tasso agevolato: titoli di finanziamento delle infrastrutture con garanzia pubblica. Basterebbero a rilanciare il mercato con un importante effetto anti ciclico". © Riproduzione riservata ( 26 giugno 2012 ) Tutti gli articoli di Sera 
Chi muove quel paletto? Se lo chiedono, insieme al giornalista che ha immortalato la curiosa vibrazione, anche 80 mila lettori che in meno di 24 ore hanno guardato il video del palo, posizionato all'angolo tra i corsi Inghilterra e Vittorio Emanuele II, e che per ore intere ondeggia come un diapason, per poi fermarsi senza una ragione apparente. VIDEO Il grattacielo e il mistero del palo vibrante E' un giallo: "Non è colpa nostra", dicono i tecnici del cantiere del mega grattacielo di Intesa Sanpaolo che ha il recinto ad appena due metri di distanza dal pennone. Sarebbero stati i responsabili più accreditati e ieri mattina ci hanno messo il naso sotto per capire la situazione. "Non possiamo essere noi - spiegano dopo aver verificato - stiamo lavorando 11 metri sotto terra e ad almeno 20 di distanza dal palo. E quelle vibrazioni - concludono - non corrispondono ai lavori che stiamo svolgendo". Insomma il grattacielo di Renzo Piano non ha colpa. «Forse quelli di Porta Susa...», suggeriscono. In effetti, a guardare un po' più in là c'è il cantiere della nuova stazione ferroviaria. "Noi non c'entriamo niente", rispondono però solerti i tecnici di Rfi. "Lavoriamo a cinquanta metri da quel punto e solo in superficie. Forse è colpa del traffico e dei tram...". "Dovrebbero vibrare tutti i paletti della città", si difende allora Gtt che però non ha più nessuno su cui scaricare la palla. Resta il mistero. 
PARIGI - Un vertice convocato in tutta fretta per preparare il Consiglio europeo del 28 e 29 giugno. I ministri economici di Germania, Spagna, Italia e Francia sono riuniti a Parigi per trovare un'intesa sui nodi più drammatici del futuro vertice. E, secondo indiscrezioni, nell'incontro si è registrata "una cauta apertura" di Berlino sull'ipotesi, avanzata dall'Italia al G20 di Los Cabos, di utilizzare il fondo salva-Stati europeo per un meccanismo di stabilizzazione degli spread a favore dei paesi più virtuosi. L'apertura arriva a poche ora dall'ennesimo no di Angela Merkel contro gli eurobond e qualsiasi ipotesi di condivisione del debito e sembra comunque rafferddare le tensioni in vistan del vertice di giovedì. La possibilità  di utilizzare l'Efsf per far scendere la febbre degli spread era stata avanzata dal governo italiano subito dopo il vertice bilaterale di Roma tra Monti e Hollande. Inizialmente era stata "bocciata" come "aspirina" dal commissario europeo Olli Rehn, ma ora anche il ministro tedesco delle Finanze, Wolfgang Schauble sembra disposto a ragionarne. Quelle di questa sera a Parigi sono state trattative intense, una sorta di rush finale delle quattro principali economie dell'eurozona, in vista del vertice dei capi di Stato e di governo dell'Ue, in programma giovedì e venerdì a Bruxelles. Il ministro delle Finanze francese, Pierre Moscovici, ha ricevuto nella capitale i colleghi di Italia, Germania e Spagna per "preparare attivamente" il summit. Da Bruxelles, fonti europee qualificate avevano avvertito nel pomeriggio che la riunione di Parigi sarebbe stata "cruciale" per l'individuazione di misure anti-crisi a breve termine, e non avevano escluso che l'incontro sarebbe potuto trasformarsi in una teleconferenza a livello di Eurogruppo. Ma su questo non c'è stata nessuna conferma. La riunione "di lavoro" - che in un primo tempo doveva rimanere segreta e che si è tenuta in un luogo non rivelato alla stampa - era stata annunciata questa mattina a sorpresa dallo stesso Moscovici, intervenendo su radio France Info, e poi confermata da un comunicato diffuso nel pomeriggio dal ministero delle Finanze. Una sorta di seguito in formato 'ridotto' della quadrilaterale di Roma, dove i leader di Italia, Francia, Germania e Spagna hanno chiesto di mobilitare circa 120-130 miliardi di euro in favore della crescita. I frutti dell'incontro potranno vedersi già domani dal minivertice che metterò invece a confronto, il presidente francese Francois Hollande e la cancelliera tedesca Angela Merkel. 
