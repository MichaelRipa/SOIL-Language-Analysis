Note basche con la triki Le porte della “cave” di via Perrone 3bis, si spalancano questa sera per  ospitare un concerto eccezionale di musica basca. Il Folk Club  accoglie, infatti, Kepa Junkera - uno degli artisti più prestigiosi  della scena world music europea - e la sua triki; la fisarmonica basca.  Originario di Bilbao, Junkera (nella foto) ha iniziato suonando musiche  tradizionali nelle file di Oskorri, il gruppo locale più accreditato,  per poi proseguire la sua ricerca personale e dar vita ad un sound che è  mirabile sintesi di diversi elementi tipici del jazz e del folk rock.  "La musica è come la pittura, una miscela di colori" ama ripetere. Una  sapiente pittura che lo ha portato a collaborare con i migliori nomi del  mondo folk, effettuare tournée intorno al mondo, vincere due dischi  d’oro e un Latin Grammy Award. La lista delle sue collaborazioni nelle  registrazioni di artisti nazionali e internazionali è infinita: da  Andreas Vollenwaider a Hevia, Dulce Pontes, Caetano Veloso, Trilok  Gurtu, Bela Fleck, Pat Metheny. Ingresso 20 euro; info 011/537636 e www.folkclub.it LIBRI COME FARE I LIBRI Alle 18 alla Torre di Abele in via Pietro Micca 22, il curatore Riccardo  Falcinelli presenta il volume “Fare i libri. Dieci anni di grafica in  casa editrice” (Minimum Fax) con Gianluigi Ricuperati. Info 011/537777 . DOVER CRESCERE Alle 21 al Circolo dei Lettori in via Bogino 9 il curatore Tommaso  Nannicini, economista della Bocconi, presenta il volume “Non ci resta  che crescere. Riforme: chi vince, chi perde, come farle” (Ube). Info www.circololettori.it A.A.A.LETTORI Alle 18 alla Feltrinelli di piazza Cln 251, nuovo appuntamento con il  gruppo di lettura “Lettori cercasi” della Feltrinelli condotto da  Claudia Cravero dei Benandanti. Protagonisti di questa sera sono i libri  di Margherita Yourcenar e Isaac Asimov. Info 011/5620830 . DESTINAZIONE FIAT Per la rassegna “LeggerMente”, alla Cascina Roccafranca in via Rubino  45, Sabino Ferrante presenta il suo libro “Sud Nord destinazione Fiat”;  durante l’incontro sarà proiettato il cortometraggio “Il Reduce”  presentato al 17° Torino Film Festival. Info 011/3057291 . FRUTTI PERDUTI Alle 18.30 alla libreria di Borgo Po in via Ornato 10 Elena Accati  presenta con Piero Bianucci il suo libro “Il giardino dei frutti  perduti” (L’Artistica). Info www.libreriaborgopo.it FELICITA CRISTIANA Alle 20.45 nella sede del Distretto dei Laghi di Stresa in corso Italia  18 a Stresa si presenta il libro “Felicità. La via cristiana per  conquistarla in pienezza” (Edizioni Rosminiane) di padre Umberto  Muratore. Info 338/5947119 . INCONTRI & EVENTI LA RESISTENZA OGGI Si aprono alle 9 a Palazzo Civico in piazza Palazzo di Città 1 i lavori  del convegno “La Resistenza oggi, valori e attualità” organizzato  dall'Associazione consiglieri comunali. Info www.comune.torino.it SCONFINATA GIOVINEZZA Alle 16.30 al cinema Massimo in via Verdi 18, per la campagna di  comunicazione sociale “La cultura ti aiuta nei momenti di difficoltà”, è  in programma la proiezione del film “Una sconfinata giovinezza”. Info www.museocinema.it PAROLE & MUSICHE Alle 20.30 al Teatro San Giuseppe in via Andrea Doria 18 va in scena la  serata “Parole e musiche per non dimenticare” in ricordo del genocidio  armeno, a cura dell'associazione Asso. Info www.collegiosangiuseppe.it ARCHIETTURA URBANISTICA Alle 21 al Circolo dei Lettori in via Bogino 9, per il ciclo “La Città  Visibile. Torino 1988-2012” si tiene un incontro sul tema “Architettura /  Urbanistica / Design” con Carlo Ratti, Mario Botta, Benedetto Camerana,  Augusto Cagnardi, Giuseppe Culicchia, Matteo Pessione. Info www.circololettori.it MUSICA LA RAI E BRUNELLO Oggi e domani alle 20.30, all’Auditorium Rai “Arturo Toscanini” di  piazzetta Rossaro, pagine di Charles Ives, il primo grande compositore  americano della storia, Dvo?ák e Kabalevskij, compositore tra i massimi  esponenti del realismo socialista. Protagonisti della serata il  direttore d’orchestra americano John Axelrod e il violoncellista Mario  Brunello. Info 011/8104653 . LA SONATA CLASSICA Alle 21 al Conservatorio Verdi di piazza Bodoni, concerto all'insegna  del classicismo mozartiano come sesto appuntamento delle “Serate  Musicali 2011/2012 - seconda parte”. In programma, la “K. 301 in sol  maggiore”, “K. 304 in mi minore per violino e pianoforte”, la “Sonata in  si bemolle maggiore K. 378” e la “Sonata in do maggiore K. 521 per  pianoforte a quattro mani”. Ingresso libero; info www.conservatoriotorino.eu ROBERTO GATTO TRIO Alle 21.30 al Jazz Club Torino in piazzale Valdo Fusi il batterista  Roberto Gatto presenta un progetto unico per l’unica data piemontese del  suo tour con il chitarrista Peter Bernstein e un compagno di avventure  di lunga data, il contrabbassista Rosario Bonaccorso. Ingresso a  pagamento; info www.jazzclub.torino.it ESPRESSO ATLANTICO Alle 22 alle Officine Bohemien in via dei Mercanti 19, per commemorare i  cento anni dall'affondamento del Titanic e la sua orchestra valorosa,  Andrea Gattico, Mayumi Suzuki, Vito Takaushi Miccolis, Marco Piccirillo e  Jiuan Carlos Calderin Caldero insceneranno lo spettacolo  teatral-musicale “Espresso Atlantico”. Info www.andreagattico.com BRUNORI SENZA BAFFI Allo Spazio211 in via Cigna 211, fa tappa  alle 21.30 il "Brunori  Senza Baffi tour", un concerto in cui Brunori Sas si esibisce in un  insolito trio con assetto prettamente acustico, suonando il piano, e,  appunto senza baffi né occhiali. Ingresso 10 euro; ingo www.brunorisas.it GIARDINI DI MIRO’ Alle 22 i Giardini Di Mirò all'Hiroshima Mon Amour di via Bossoli 83  presentano live un nuovo album dal titolo "Good Luck". Ingresso 10  euro; info www.hiroshimamonamour.org TEATRO BARBABLU IN SCENA Oggi e domani alle 21 e il 15 aprile alle 18 al Teatro Astra in via  Rosolino Pilo 9 va in scena <Barbablu> di Valeriano Gialli.  Info www.teatroastra.it BATTISTA AL COLOSSEO Oggi e domani, alle 21, Maurizio Battista arriva al Teatro Colosseo di  via Madama Cristina 71 con il suo show “Sempre più convinto” in cui suo  tagliente sarcasmo mette a fuoco i tanti paradossi dei nostri tempi.  Biglietti da 20.40 euro; info www.teatrocolosseo.it o 011/6698034 . TUTTO COSTA AL MASSAIA Lo spettacolo comico “Tutto Costa ancora di più” di Annalisa Costa va in  scena alle 21 al teatro Cardinal Massaia in via Sospello 32. Biglietti  19/17 euro; info 011/257881 . LO VOGLIO A TEATRO Alle 21 al Teatro Gioiello in via Colombo 31 va in scena lo spettacolo  “Lo voglio” di Stefano Gullotta per la regia di Enrico Fasella.  Biglietti 23/16 euro; info 011/6615447 . LUXURIA, SI SDRAI! Per la rassegna teatrale “ComicA! Donne da ridere”, oggi e domani alle  21.15 al Teatro Espace in via Mantova 38, Vladimir Luxuria si esibisce  nello spettacolo “Si sdrai per favore”. Biglietti 18/16 euro; info 011/19717391 e www.donnedaridere.it LELLA COSTA TALKSHOW Continuano gli appuntamenti inseriti nella “Primavera della cultura, del  gusto e del vino” della città di Alba; per la rassegna “Per Voci Sole”  sarà Lella Costa a raccontarsi, come in un intimo talk show, alla  giornalista Giovanna Zucconi nel Teatro Sociale Busca di Alba,  degustando con pubblico un bicchiere di Monsordo Langhe Rosso. Ingresso 7  euro; info 0173/ 35189 . PARIANI BUS D’ORCHERA Il recital e favola musicale “Büs d’l’OrchéraBus”, il nuovo spettacolo  della scrittrice Laura Pariani (finalista premio Campiello 2010), va in  scena con Le Malcorde alle 21 al Teatro Incontro di via Caprilli 31 a  Pinerolo. Ingresso 5 euro; info www.malecorde.it ADAM ETERNO IN SCENA Alle 21 al Teatro Civico di Caraglio, Maurizio Bàbuin e Santibriganti  Teatro presentano lo spettacolo “Adam Eterno” da Patrick Mc Cabe.  Ingresso 12/10 euro; info www.santibriganti.it CINEMA L’ARTE DI FERRERI Il Centro Nazionale del Cortometraggio presenta <Corti d’autore|7>  alle 20.30 al Cinema Massimo Tre in via Verdi 18 con la mini-personale  dedicata al grande regista e alle sue “short stories”  “Marco Ferreri,  l’arte della provocazione”. Info www.cnc-italia.it GIULIETTA & ROMEO 3D Da oggi a domenica al Teatro Alfieri in piazza Solferino 4 va in scena  il film “Giulietta e Romeo live 3D”, alle 20.45. Biglietti da 27.50  euro; info 011/5623800 . 
ROMA - Trento conferma la sua superiorità e Cuneo espugna Macerata: questi gli esiti di gara uno delle semifinali scudetto di volley. L'Itas Diatec piega 3-0 (28-26, 25-20, 25-21) l'Andreoli Latina, mentre la Lube Macerata perde in casa, a Osimo sede delle gare interne, 1-3 (25-23, 22-25, 13-25, 18-25) contro la Bre Banca Cuneo. Domenica si replica a campi invertiti. I campioni d'Italia proseguono, quindi, senza interruzioni il cammino verso la finale scudetto. Gli uomini allenati da Radostin Stoytchev ottengono un ennesimo risultato netto senza perdere nemmeno un set. Lo squadrone dolomitico sta giocando una serie playoff perfetta a suon di tre a zero, e domenica a Frosinone in gara due potrebbe chiudere il conto contro la volenterosa Latina. Il match di stasera dura un solo set: la prima frazione regala equilibrio, poi Raphael e soci ristabiliscono le distanze. In evidenza Kaziyski autore di 19 punti coadiuvato da Juantorena con 15 punti. Una gara dominata a muro da parte dei padroni di casa con nove muri contro i soli tre dei pontini. Anche in attacco i numeri sono nettamente a favore dell'Itas Diatec Trentino: 57 per cento e 46 per cento per Latina. Primo set abbastanza spettacolare, un avvio equilibrato regala una fase di incertezza. L'Andreoli Latina si affida molto a Jarosz e a tratti a Fragkos. Dall'altra i padroni di casa possono contare su un Juantorena ispirato e su Kaziyski efficace. Il parziale si decide ai vantaggi e capitan Kaziyski mette la firma. Nel secondo set Trento parte a razzo ed evita complicazioni. Coach Stoytchev si affida ancora una volta alla coppia Juantorena-Kaziyski per scardinare le residue speranze dei laziali. I pontini commettono tanti errori e i campioni del mondo ringraziano. L'ultima frazione è targata solo Trento. Coach Prandi prova a cambiare volto alla partita con l'ingresso di Troy al posto di uno spento Jarosz, il giocatore gioca bene ma non basta. Trento si prepara a gara due. Invece nelle Marche il primo set evidenzia una buona Macerata e per il resto del match in campo rimane solo Cuneo. Unica attenuante per gli uomini allenati da Alberto Giuliani l'assenza di Simone Parodi bloccato da problema alla schiena e da un virus nella notte scorsa. Ma la squadra biancorossa è troppo fallosa al servizio e varia poco il gioco offensivo. L'esperienza della Bre Banca costringe la Lube e rigiocare palloni in maniera affannosa. I piemontesi costruiscono il loro piccolo capolavoro grazie al muro, alla difesa e alla buona vena degli attaccanti. Il francese Ngapeth (17 punti) è capace di superare il muro dei padroni di casa anche quando riceve palloni "sporchi", Vissotto, top scorer della serata con 19 punti, è implacabile e Wijsmans, 14 punti, determinante quando viene chiamato in causa. Primo set targato Macerata che si porta in vantaggio grazie a un gioco spinto ed efficace. Immediata la risposta della Bre Banca Cuneo che cresce soprattutto con Vissotto e Wijsmans e cala il reparto offensivo della Lube. Nel terzo parziale difesa e muro di Cuneo, in avvio, fanno la differenza. Sale il giovane francese Ngapeth che migliora in tutti i fondamentali. In casa biancorossa Travica punta su Savani e Omrcen. L'opposto di Macerata fa fatica. E così i piemontesi costruiscono un vantaggio importante fino a doppiare nel punteggio gli avversari. Incredibile crollo dei padroni di casa. In avvio di quarto set buio pesto nel lato di campo dove si trovano i giocatori della Lube Macerata, Cuneo ne approfitta e scappa via. Per trovare nuovo ossigeno i padroni di casa spingono al servizio e puntano sugli uomini in grado di attaccare palloni da ogni zona del campo. Cuneo rimane concentrata e comincia nel migliore dei modi la serie. Gara due domenica Andreoli Latina-Itas Diatec Trentino (a Frosinone ore 16.30 diretta RaiSport 1), Bre Banca Cuneo-Lube Macerata (ore 18) Itas Diatec Trentino-Andreoli Latina 3-0 (28-26, 25-20, 25-21) Itas Diatec Trentino: Kaziyski 19, Birarelli 2, Della Lunga, Juantorena 15, Zygadlo, Vieira De Oliveira 1, Sokolov 4, Djuric 5, Colaci (L), Stokr 9, Bari (L). Non entrati Lanza, Burgsthaler. All. Stoytchev. Andreoli Latina: Rivera Caamano 8, Gitto 9, Sottile 1, Jarosz 6, De Pandis (L), Guemart, Troy 6, Cester 7, Fragkos 11. Non entrati Pantaleon, Tailli, Galabinov, Diachkov. All. Prandi. ARBITRI : Castagna, Cipolla. NOTE - Spettatori 2600, incasso 31000, durata set: 33', 26', 28'; tot: 87'. Lube Banca Marche Macerata-Bre Banca Lannutti Cuneo 1-3 (25-23, 22-25, 13-25, 18-25) Macerata : Lampariello, Savani 10, Exiga (L), Stankovic 9, Kovar 11, Monopoli, Van Walle, Travica 2, Omrcen 15, Podrascanin 9. Non entrati Pajenk, Starovic. All. Giuliani. Cuneo : Mastrangelo 6, Henno (L), Ngapeth 17, Fortunato 7, Wijsmans 14, Vissotto Neves 19, Grbic 3, Caceres, Patriarca, Pieri. Non entrati Rossi, Baranowicz. All. Placì. Arbitri : Cesare, Santi. Note - Spettatori 3400, incasso 14000, durata set: 29', 30', 22', 27'; tot: 108'. Leggi i commenti I commenti dei lettori 
Daniele Portanova ha festeggiato con la vittoria, la fascia di capitano, una targa ricevuta da Guaraldi e uno striscione della curva le 100 partite in rossoblù. "Ringrazio la curva e la città per l'affetto che mi hanno dimostrato. Non abbiamo mai avuto paura, sapevamo che era difficile, è stata una gara combattuta che si doveva sbloccare da un momento all'altro. Bravo Gillet e poi abbiamo la fortuna di avere Diamanti. Non so se è una vittoria meritata, ma è importantissima. Avevamo perso solo due gare, non capisco tutti i drammi che erano stati fatti. Il gruppo è unito, lo dimostrerà fino alla fine. Il parapiglia al termine dell'incontro dimostra che tutti sono partecipi delle sorti della squadra". La vittoria del Lecce a Catania ha cambiato la corsa per la salvezza e alzato la quota di sicurezza. "Ci fa piacere, è un bene che il Lecce abbia vinto, così tutti i giocatori, compresi noi, adesso hanno un po' di pepe ar cu... come si dice a Roma. Non so a quanti punti c'è la salvezza, ma avremmo firmato per essere a 40 a 6 turni dalla fine. Il Genoa? A me delle altre non frega niente, dobbiamo salvarci, speriamo di farlo al più presto". Il suo avvocato Gabriele Bordoni aveva spiegato la sua prestazione scialba contro il Palermo con la mancanza di tranquillità per il coinvolgimento nell'inchiesta di Bari. "Quello è stato uno sfogo del mio legale, ma io sono sempre sereno, altrimenti l'avrei detto a Pioli, non gioco certo per danneggiare il Bologna. Mi ha dato fastidio sentire alcuni tifosi darmi del venduto, è stata una pugnalata". 
MILANO - "Chi vorrei vincesse lo scudetto tra Juventus e Milan? Mi sarebbe piaciuto il Napoli..." Il presidente Moratti parla della lotta per il titolo con una battuta, ma nel contempo fa i complimenti alla squadra di Conte: "Sono ammirato dalla Juventus, che sta facendo molto bene, gioca bene e con un gioco efficientissimo, certamente è una novità, qualcosa che non ci aspettavamo quest'anno e che invece è arrivato. Il Milan resta forte strutturalmente". Sulla classifica dei nerazzurri: "Ogni punto perso ci fa pentire sempre. Per esempio, bastava vincere contro il Cagliari a Trieste per essere più vicini al terzo posto e questo ci fa capire quanto bisogna fare attenzione. Sono tutte gare difficili, avversari che hanno il nostro stesso interesse. La volontà c'è e ora mi sembra anche che ci sia qualcosa di nuovo che ci fa sperare". Bene anche Andrea Stramaccioni. "Se è stato scelto è perchè c'erano speranze. E non era facile, ma è stato bravo". Su un possibile ritorno di Leonardo in società: "L'ho letto anch'io, ma non ne so niente, quindi... Lo sento ogni tanto, l'ho sentito l'ultima volta per l'operazione Thiago Motta, che è stata ben fatta da entrambe le parti". Poi parlando di mercato e del riscatto di Mauro Zarate ha detto: "se continua così si può fare un pensiero". EUFORIA CAMBIASSO - "Sarebbe un sogno tornare a giocare la Champions e magari anche provare a rivincerla". A caricare l'ambiente in casa Inter pensa Esteban Cambiasso. Malgrado il 3° posto disti ancora 6 punti, il centrocampista argentino vuole restare ottimista: " E' il traguardo più importante che ci è rimasto a questo punto dell stagione, dobbiamo crederci". STRAMACCIONI HA PORTATO NUOVE IDEE - A contribuire ad alimentare l'ottimismo è stato sicuramente l'avvento di Stramaccioni. Cambiasso ne loda le qualità: " Non è uno che si è preparato per fare Zelig... Ha le sue idee, ha portato una disposizione tattica diverso rispetto a prima e per ora i risultati gli stanno dando ragione anche se, come abbiamo visto dopo Trieste, basta un pareggio per dire che l'effetto Stramaccioni è sparito... La realtà è che abbiamo fatto 7 punti nelle ultime 3 partite e questo ci ha portato a una condizione psicologica diversa. Ma sappiamo che per raggiungere dei traguardi importanti dobbiamo fare molto di più". A UDINE PER VINCERE - A cominciare dalla gara con l'Udinese, altro crocevia fondamentale per l'Europa che conta. "E' una partita fondamentale. Andremo al Friuli per vincere, sapendo però che affrontiamo una grande squadra che lotterà fino alla fine. Dovremo diputare una partita perfetta per far risuultato". NON HO COSTRETTO NESSUNO A FARMI GIOCARE - Nelle ultime gare Cambiasso si sta prendendo una piccola rivincita nei confronti di chi diceva che i tecnici che si sono susseguiti sulla panchina nerazzurra erano quasi 'obbligatì a mandare in campo lui e Zanetti. "Uno si aspetta giudizi per quello che fa in campo e per come si comporta da professionista. Tutto il resto che viene inventato attorno a questo crea dei fastidi. Certo, se gli allenatori avessero avuto davvero questo obbligo comunque non gli è andata male: abbiamo giocato tanto ma abbiamo vinto anche tanto. Se si affidano a noi è perché facciamo bene sul campo... Gli allenatori sanno bene chi vogliono mettere in campo, qui non c'è nessuno che crea problemi se resta fuori. Sono stato fuori per partite importanti ma non è crollato il mondo. Dà però fastidio quando si manca di rispetto alla professionalità di un giocatore". RESTO, SE NON MI CACCIANO - Pronto a rimanere all'Inter anche nella prossima stagione ("se non mi cacciano", aggiunge sorridendo), il " Cuchu", come Moratti, non sa se sia meglio vedere la Juve o il Milan vincere lo scudetto ("E come quando da piccolo ti chiedono se preferisci mamma o papà...") e sul possibile ritorno di Balotelli meglio non dire nulla: "Ci sono dirigenti, allenatori, presidenti che scelgono. Se dicessi la mia direbbero che faccio pure il mercato", conclude scherzando. Leggi i commenti I commenti dei lettori 
"Stasera era importante vincere per staccare le squadre che ci sono dietro. Abbiamo commesso qualche errore in difesa ma abbiamo giocatori importanti molto affidabili": ai microfoni di Sky Sport è il vice di Stefano Pioli, Giacomo Murelli a commentare la vittoria del Bologna. Espulso nel finale, il tecnico rossoblù ha preferito non presentarsi ai microfoni. "Diamo merito agli avversari - ha aggiunto - che ci hanno messo in difficoltà diverse volte". Poi su Diamanti, dice: "è un giocatore molto talentuoso e come tutti gli altri giocatori di grande talento ha delle pause durante le gare". Sull'altro fronte, la delusione di Massimo Ficcadenti: "Sicuramente non meritavamo la sconfitta perché la squadra si è impegnata molto e abbiamo lottato per raggiungere il gol. La partita è questa, è andata bene, non voglio appendermi al fatto che meritavamo o meno il pari, ma abbiamo creato molte palle gol e potevamo concretizzare di più. Noi abbiamo fatto la partita sapendo come il Bologna si sarebbe messo in campo e cercavamo di farli allargare un po', ma i centrocampisti hanno giocato con qualche difficoltà perché avevamo Conti ammonito che ha dovuto limitarsi, poi qualcuno era stanco e difficilmente si è inserito. Abbiamo giocato quattro giorni fa e la stanchezza si fa sentire ovviamente". 
CANTU' - Cantù sfata il tabù chiamato Siena e vince in casa di un punto dopo un supplementare agganciando i rivali in vetta alla classifica (che però devono recuperare due partite). Parte bene la Bennet con una bomba di Mazzarino. Rakocevic che mette in difficoltà i padroni di casa in attacco, mentre Brunner riesce a contenere Andersen ma Mc Calebb e Carraretto non sbagliano dalla distanza e Siena si porta sopra di 7 punti. Grazie alla tripla di Leunen Cantù argina l'avanzata degli avversari (14-18 al 7'). A questo punto la partita ha una svolta in favore di Cantù con l'ingresso in campo di Basile e con un grande Brunner in difesa che stoppa Lavrinovic segna e subisce fallo portando i suoi al primo sorpasso (19-18 al 9'). Il primo quarto si chiude con Cantù sopra di 4 punti. ALLUNGO CANTU', CONTROSORPASSO SIENA - Pianigiani mette in campo un nuovo quintetto lasciando Moss e Lavrinovic e mettendo Aradori e Zisis. Marconato fa fiatare Brunner. Cantù sfrutta la momentanea confusione senese prende più rimbalzi e si porta a +7 (27-20 al 12'). Ma quando Rakocevic e Andersen tornano in campo la storia cambia e in un amen Siena è di nuovo sotto anche grazie a Lavrinovic che non sbaglia un colpo e guida il controsorpasso senese (30-39 al 16'). Cantù prova a contenere gli avversari con la zona e a pressare sui portatori di palla. Sul finire del primo tempo Leunen piazza una doppia tripla e anche Mazzarino mette il sigillo dalla lunga distanza riportando i brianzoli sopra di 4 lunghezze. TESTA A TESTA NEL TERZO QUARTO - Il terzo quarto vede salire la tensione con entrambe le formazioni che si caricano di falli. Dopo 4' di gioco Cantù sfrutta il bonus e si porta a +6 con i liberi (52-46 al 24'). Una tripla di Mazzarino ed è massimo vantaggio per i padroni di casa (55-46 al 25'). Siena reagisce e con il solito Rakocevic che segna dalla massima distanza è a -2 (55-53 al 27'). La superiorità fisica e di forma senese però comincia a farsi sentire e al 28' arriva il controsorpasso di Siena (57-58). Basile prova a togliere le castagne dal fuoco con una tripla che accorcia lo svantaggio canturino a 20" dalla fine del terzo quarto. BASILE CONFEZIONA IL PAREGGIO - Nell'ultima frazione Siena prova a dare la svolta con una difesa asfissiante che chiude gli spazi di tiro alle guardie casalinghe. Si sveglia Perkins con 4 punti di fila ma Andersen è implacabile e con una tripla riporta i suoi a +4 (65-69 al 33'). A 4' minuti dalla fine Cantù è sotto di 6 lunghezze. Il fiato inizia a mancare ma i brianzoli ce la mettono tutta per riagguantare Siena. Ancora 4 punti di fila per Basile ed è pareggio (74-74 al 17'). Sul 73-76 ancora tripla di Basile. Poi punto a punto fino all'81-81 dei tempi regolari. DECIDE CINCIARINI - Nei supplementari Cantù si butta avanti poi subisce un miniparziale di 0 a 4 per risalire di nuovo con Perkins. Cinciarini ai liberi ed è 95-94 a 20 secondi dalla fine. Zisis sbaglia il tiro decisivo da tre e Cantù vince di una lunghezza. BENNET CANTU'  -  MONTEPASCHI SIENA 95-94 dts (23-18, 46-40, 61-64, 81-81) Cantù : Markoishvili 10, Leunen 18, Marconato 4, Mazzarino 11, Perkins 15, Awudu Abass ne, Diviach ne, Cinciarini 2 Bolzonella ne, Meroni ne, Brunner 15, Basile 20 Allenatore: Andrea Trinchieri Siena : Mc Calebb 19, Zisis 3, Andersen 15, Rakocevic 15, Carraretto 12, Lavrinovic 21, Ress 2, Udom ne, Lechthaler ne, Stonerook 3, Aradori 2, Moss 2 Allenatore: Simone Pianigiani Arbitri : Paternicò, Chiari, Giansanti Note - Tiri liberi: Cantù 22/31; Siena 17/20; Tiri da due: Cantù 20/37; Siena 22/39; Tiri da tre: Cantù 11/26; Siena 11/21 Rimbalzi: Cantù 36; Siena 24. Usciti per 5 falli: Markoishvili, Brunner, Stonerook, Moss, Aradori. Spettatori : 5842 per un incasso di 46007. Leggi i commenti I commenti dei lettori 
Vicinissimi, poi lontani, tanto cercati da rischiare di farne un'ossessione, e, finalmente, arrivati. Eccoli, i tre punti. Ci vuole una perla di Diamanti e tanta sofferenza, ma il Bologna batte il Cagliari, non importa se col fiatone e con seri rischi alle coronarie e va a quota 40. La vittoria del Lecce a Catania aveva fatto passare una notte insonne: altro che sogni di gloria, la gara col Cagliari era diventata crocevia per la salvezza e scontro diretto. E allora serviva il coltello tra i denti, non le gambe tremolanti per una zona B che alla buonanotte di ieri era a distanza di una sola partita per la prima volta nel 2012 (l'ultima il 21 dicembre, dopo il ko interno con la Roma). Il coltello tra i denti da arrembaggio magari non c'è stato, ma è servito mordere forte il panno per incassare le continue sberle del Cagliari senza crollare. Primo tempo blando, poi la ripresa è un'estenuante prova di sofferenza e resistenza con ogni mezzo, tra paura e nervi che saltano, fino all'espulsione di Pioli nel finale. Se non bastavano le motivazioni di classifica ci sono quelle personali a dare pepe alla gara. Gimenez non giocava titolare dalla sconfitta di Udine a inizio ottobre: parte con un paio di fiammate, che il vento spegne invece di ravvivare. Portanova fa 100 in rossoblù e incassa gli applausi della curva ("In campo guerriero, nella vita leale e sincero, Daniele 100 volte uno di noi"). Acquafresca dal primo minuto contro gli ex compagni non brilla ma alla fine nel bene e nel male si ritrova in gran parte delle azioni offensive, e all'8' per poco non causa un pasticcio di Agazzi, al 60' sfiora il gol su punizione, al 65' spreca l'assist di Ramirez. A parte il tiro a botta sicura di Pulzetti in avvio di ripresa, è però Diamanti ad avere le occasioni vere: al 32' Agazzi para il suo tiro ravvicinato; al 45' pesca un sinistro improvviso dai 35 metri che impegna il portiere. Ma il mancino che conta è quello del 54': punizione perfetta, palla sotto il sette e dedica alla moglie. Per un tempo il brivido maggiore Gillet lo corre con un rimpallo (30'), ma la ripresa è tutta un'emozione. Il Bologna segna, spreca il 2-0, il Cagliari va all'assalto ma sbatte contro Gillet. Il portiere rossoblù salva tutto su Conti al 5' e fa ancora meglio al 12' su Cossu scappato alla difesa. Al 18' però rischia di combinarla grossa assieme a Cherubin, ma Ribeiro spreca a porta vuota. C'è da soffrire ancora, e parecchio, perché Larrivey, sgraziato ma sempre pericoloso, al 25' colpisce la traversa. Occasioni anche per Ibarbo (31'), Conti (36'), Astori (41'), di nuovo Larrivey (46'). Ma il fortino, seppur malandato, in un modo o nell'altro resiste. Bologna-Cagliari 1-0 Bologna (3-4-1-2): Gillet, Raggi, Portanova, Cherubin, Pulzetti, Mudingayi, Perez, Morleo (35'st Sorensen), Diamanti (42'st Kone), Gimenez (17'st Ramirez), Acquafresca. A disp: Agliardi, Loria, Taider, Belfodil. All: Pioli Cagliari (4-3-1-2): Agazzi, Pisano, Canini,  Astori, Agostini, Ekdal, Conti, Nainggolan, Cossu (32'st Nenè), Thiago Ribeiro (22'st Ibarbo), Larrivey. A disp: Avramov, Ariaudo, Gozzi, Bovi, Perico. All: Ficcadenti Arbitro: Di Bello di Brindisi Reti: 9'st Diamanti Note: ammoniti Conti, Canini, Astori, Diamanti, Ekdal, Mudingayi, Nainggolan. Espulso Pioli al 39'st. Spettatori 15.124 
BOLOGNA  - Sette anni dopo l'ultima volta, il Bologna più improvvisato batte il Cagliari e tira un sospiro di sollievo nella lotta per non retrocedere, raggiungendo quella quota 40 considerata quella della tranquillità fino agli ultimi acuti del Lecce, con Roma e con Catania. Il Cagliari esce sconfitto ma deve recitare il mea culpa: ha fallito occasionissime incredibili. Con Cossu (paratissima di Gillet), con Larrivey (traversa, ma anche un'incornata a  colpo sicuro messa fuori); con Thiago Ribeiro addirittura a porta vuota. In serie A sono errori imperdonabili. La storia del match racconta di un clan sardo più efficace in mezzo, più credibile in costruzione, là dove sono arrivate a Ficcadenti le migliori indicazioni. Con un po' di fortuna e molta abilità, il Cagliari annulla le carte  di Pioli. Fino a quando Diamanti si scatena, arriva la sconfitta. Diamanti sì: partenza falsa e poi,  trovata la posizione giusta, decisivo. Alino ingaggia un duello di forza con Agazzi. Il portiere sembra vincerlo con due prodezze assolute, poi si arrende  sulla specialità della casa. La punizione. Ci si chiede: un Diamanti così perché... "libero" da Ramirez? Tema da sviscerare. PRIMO TEMPO - Da una parte il Cagliari  suggerisce a Larrivey palloni invitanti, ma l'argentino è sordo; dall'altro il Diamanti versione John Wayne, irritante quando tarda a servire Acquafresca liberissimo di puntare Agazzi (fuorigioco), esaltante quando prova  con la rasoiata e poi con il gran tiro dalla lunga, trovando nell'estremo sardo un baluardo inespugnabile. Il primo tempo è spumeggiante, nonostante i brividi di classifica. Ordinato, preciso nel palleggio è l'Ospite, puntellato nella regia arretrata di Conti e in quella avanzata di Cossu,  vivo sui lati grazie a Ekdal e ad Agostini, maestro venerabile del cross. Il Bologna senza Di Vaio e Ramirez è... estemporaneo. Acquafresca e Gimenez hanno giocato insieme forse solo di giovedì. La coppia è strana, giocano lontani l'uno dall'altro. Pulzetti e Morleo sono comparse, le due inamovibili colonne d'Ercole, Perez e Mudingayi, finiscono nel frullatore del ritmo sincopato dei centrocampisti ospiti. E allora, per evitare figuracce, si astengono. Dopo 45' comunque vivaci, lo 0 a 0 è la più logica delle conseguenze. Un episodio  -  Canini atterra Acquafresca proteso in contropiede verso la porta sarda  -  viene interpretato in modo veniale (solo ammonizione) dal debuttante arbitro Di Bello di Brindisi, telecomandato dal quarto uomo Banti. SECONDO TEMPO - Dopo 5' Diamanti conquista una punizione, la tira: la palla si alza come un Apollo da Cap Canaveral e ricade sotto l'incrocio. Agazzi s'arrende. Il vantaggio dovrebbe dare al Bologna la possibilità di metterla sul piano che preferisce: giocare di rimessa. Invece, inspiegabilmente, tutto il reparto difensivo di Pioli, eccezion fatta per Gillet, cala di colpo, subito si fa sorprendere da un lancio innocuo, la palla rimbalza sul terreno, in tre la evitano, Cossu è solo, Gillet compie la parata della partita. Ancora gli svarioni del Bologna inducono il Cagliari a crederci, ma Thiago Ribeiro e Larrivey rifiutano i cortesissimi omaggi ricevuti. Perez continua a latitare il solo a crescere eè Mudingayi. Finale arroventato, Di Bello, matricola di A... dimentica il fischietto, caccia Pioli, distribuisce qualche cartellino di troppo. C'è da chiedersi come si possa mandare un debuttante assoluto a dirigere un match così importante. Il Bologna resiste, anche perché il nervosismo finisce per penalizzare il Cagliari che si disunisce e rischia grosso soprattutto quando un retropassaggio di Agostini innesca Kone, coraggioso e preciso Agazzi gli si tuffa sui piedi correttamente e evita guai peggiori. BOLOGNA: Gillet 7 -  Raggi 5,5, Portanova 5, Cherubin 5  -  Pulzetti 5,5, Perez 5, Mudingayi 6,5, Morleo 5,5 (dall'80' Sorensen 6)   -  Diamanti 7 (dall'87' Kone sv.)  -  Acquafresca 6, Gimenez 6 (dal 62' Ramirez 6). All. Pioli. CAGLIARI: Agazzi 6,5  -  Pisano 5, Canini 5,5, Astori 6,5, Agostini 6  -  Ekdal 6,5, Conti 6, Nainngolan 6,5  -  Cossu 6 (dal 78' Nenè)  -  Larrivey 5, T. Ribeiro 5 (67' Ibarbo 6). All. Ficcadenti. ARBITRO: Di Bello 5 di Brindisi. RETE : 50' Diamanti. NOTE : Terreno scivoloso, serata fredda, ammoniti Conti, Astori, Canini, Perez, Nainngolan, Mudingayi, Ekdal, Diamanti. Recupero: 0' e 5'. Angoli: 13 a 4 per il Cagliari. Leggi i commenti I commenti dei lettori 
