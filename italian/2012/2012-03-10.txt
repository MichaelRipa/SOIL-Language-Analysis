Ha scaraventato la madre giù dal balcone per una banale lite domestica. Protagonista un minore di 17 anni, studente, che dopo il fatto, avvenuto a Villa Literno nel Casertano, sebbene la madre gravemente ferita non volesse confermare l'accaduto, è stato arrestato dai Carabinieri della locale caserma con l'accusa di tentato omicidio. Sono stati i vicini a contattare i militari oggi pomeriggio intorno alle 15 quando la lite tra madre e figlio è degenerata. Il giovane ha iniziato a spingere violentemente la mamma verso il balcone, posto al primo piano di uno stabile in via San Tammaro, fino a farla cadere rovinosamente in strada, sotto gli occhi atterriti degli altri residenti. La donna, di 55 anni, è stata condotta d'urgenza alla clinica Pineta Grande di Castel Volturno dove le sono state riscontrate fratture multiple con interessamento della colonna vertebrale e soprattutto un grave trauma cranico commotivo con versamento interno; è attualmente in prognosi riservata ma non sarebbe in pericolo di vita. I vicini hanno raccontato ai Carabinieri guidati dal capitano Andrea Corinaldesi delle liti piuttosto frequenti avvenute negli ultimi tempi tra la madre e il giovane, spesso per motivi banali, come sembra sia accaduto oggi. 
CARDIFF  - Non dobbiamo solo difendere, ma pensare a creare qualcosa per metterli in difficoltà. Così diceva alla vigilia Jacques Brunel. Al termine del match, confessa che le cose non sono andate come voleva. "Abbiamo mostrato un carattere diverso rispetto alla partita con l'Irlanda, e dal punto di vista difensivo è stata una grande prestazione. Il Galles è una squadra straordinaria per velocità e potenza, e noi abbiamo tenuto bene. Ma non siamo riusciti a costruire in attacco. Male". Cosa è mancato? "Alcuni comportamenti. Soprattutto in touche. Abbiamo perso troppi palloni per poter costruire qualcosa". L'impressione è che il riferimento alle rimesse laterali perdute  -  soprattutto con le entrate di D'Apice e Bortolami  -  siano un modo per girare intorno al problema: quando è in possesso dell'ovale l'Italrugby non è riuscita a guadagnare un metro, in dieci minuti con l'uomo in più abbiamo finito per retrocedere e subire un parziale di 3 a 0. Forse è il caso adesso di concentrarsi sull'appuntamento di sabato all'Olimpico. Arriva la Scozia, s'allunga l'ombra del solito 'cucchiaio di legno'. "In questo momento gli obiettivi sono due", spiega Brunel. "Gestire l'aspetto fisico della squadra dopo una partita come quella di oggi in cui abbiamo consumato tanta energia. Ghirlandini e Botes sono infortunati (trauma al metatarso destro per il primo, piccola sublussazione della spalla sinistra per l'altro, n. d. r. ), speriamo di recuperarli". Il secondo obiettivo? "La partita con la Scozia dovrà essere la sintesi di quello di buono fatto vedere nei precendenti quattro incontri". Sarà un match durissimo. "Dobbiamo assolutamente vincere. Evitare il... come si dice in italiano? Il cucchiaio". Il capitano Sergio Parisse, oggi ancora una volta straordinario per abnegazione, fa autocritica per quella punizione a favore alla fine del primo tempo che abbiamo preferito calciare in touche, rinunciando a tre punti sicuri. "Ho deciso io e ho sbagliato. Ma mancavano cinque minuti alla fine, la squadra stava bene ed ero convinto che avremmo segnato una meta. E' stato un errore, noi dovremmo prima di tutto pensare a fare punti sicuri". Un bilancio del Sei Nazioni azzurro? "A parte il secondo tempo con l'Irlanda non direi che è negativo. Anzi. Abbiamo cominciato un nuovo ciclo con Brunel, stiamo cercando di fare del nostro meglio. Il grande rammarico è la vittoria che ci siamo fatti scappare con l'Inghilterra. Ma adesso concentriamoci sulla Scozia. E' troppo importante". Leggi i commenti I commenti dei lettori 
Bitonto - L'agguato è stato studiato a tavolino per punire i due spacciatori forse per uno sgarro o un'invasione di territorio. Due i killer entrati in azione nel borgo antico dalle estremità opposte di vicolo San Luca, un budello stretto e buio che non ha lasciato scampo a una delle due vittime, Emanuele Gianpalmo, 31 anni. L'altra, Michele Vitariello, 20 anni, se l'è cavata con una ferita al piede e negli occhi la paura della morte. Il raid dei killer è stato fulmineo. Ancora non è certo se i due piccoli spacciatori fossero entrambi vittime predestinate dei sicari. Dai primi accertamenti, pare, che probabilmente l'obiettivo era proprio Gianpalmo e che Vitariello si fosse trovato nel posto sbagliato al momento sbagliato. I killer hanno sparato per uccidere: Gianpalmo è stato colpito all'addome. Non è morto sul colpo. Trasportato all'ospedale San Paolo, è stato sottoposto a intervento chirurgico nel tentativo di bloccare l'emorragia ma non c'è stato nulla da fare. La morte è sopraggiunta sul tavolo operatorio. Sul posto polizia e carabinieri: per ora le indagini sono concentrate nel mondo della droga. Alcuni testimoni saranno sentiti per ricostruire la dinamica dell'agguato anche se dai primi riscontri nessuno ha visto né sentito nulla. 
IL CAIRO - Campionato cancellato in Egitto: la Federcalcio del paese nordafricano ha deciso la cancellazione della stagione di Premier League, che era stata sospesa dopo la strage di Porto Said. Il campionato era stato interrotto dopo gli incidenti scoppiati lo scorso primo febbraio tra i tifosi dell'Al Masry e quelli dei campioni in carica dell'Al Ahly, e costati la vita a 74 persone. Mancavano ancora 19 turni da giocare: al posto delle rimanenti giornate sarà disputato un torneo amichevole dal 29 marzo al 18 maggio. In testa alla classifica c'era l'Haras El Hedoud, un punto sopra l'Al Ahly. Leggi i commenti I commenti dei lettori 
BERLINO - Radicale svolta a sinistra in Slovacchia, sconfitta del centrodestra in un Paese centroeuropeo piccolo ma altamente industrializzato e membro dell'eurozona. Secondo gli exit polls relativi alle elezioni parlamentari anticipate svoltesi oggi, lo Smer, cioè il Partito socialista del popolare, carismatico ex premier Robert Fico, stravince volando al 39,5 per cento dei consensi. Cioè da solo avrebbe 75 dei 150 seggi del Parlamento, appena uno in meno della maggioranza assoluta. Fico è dunque ritenuto il sicuro futuro primo ministro: per lui sarà facilissimo trovare un qualsiasi alleato o partner di coalizione. Il fatto più importante come segnale politico è che Fico ha vinto chiedendo una politica più europeista e tasse per i ricchi, contro la fragile coalizione di centrodestra della premier conservatrice uscente Iveta Radicova. Coalizione che si era spaccata al momento delle decisioni sugli aiuti alla Grecia. Il voto di oggi in Slovacchia è una ulteriore conferma del fatto che il nuovo Est (o per essere più precisi il nuovo Mitteleuropa, l'antica Europa centrale asburgica, prussiana, polacca come Weltanschauung) è sempre più dinamico, e spesso sorpassa il sud della Unione europea come performance economica e come orientamenti. E al tempo stesso, il grande sconfitto indiretto delle elezioni politiche anticipate slovacche è il premier-autocrate nazionalconservatore ungherese Viktor Orbàn: proprio mentre affronta ultimatum e minacce di taglio dei fondi europei da Bruxelles a causa della sua fallimentare politica di bilancio e delle leggi liberticide, Orbàn troverà di nuovo in Fico il premier di un Paese vicino deciso a difendersi dall'arroganza nazionalista della destra al potere a Budapest. Secondo i dati degli exit polls, lo Smer di Fico ha mancato di pochissimo la maggioranza assoluta. Un'alleanza qualsiasi sarà facile da costruire per l'abile, popolare e navigato ex primo ministro. Con la Democrazia cristiana che è al 9,3 per cento, o con il partito moderato della minoranza ungherese che è arrivato, sempre secondo gli exit polls, al 5,6 per cento. Fico ha vinto un po' perché è rimasto nella memoria degli elettori come uno dei personaggi del miracolo economico della Slovacchia, divenuta potenza industriale ad alto contenuto di eccellenze anche dopo la secessione volontaria da Praga. E un po' per lo 'scandalo Gorilla'. Gorilla era il nome in codice dell'operazione con cui i servizi segreti slovacchi hanno scoperto amicizie sospette o peggio tra i politici del centrodestra e la Penta, la società finanziaria che è il più grosso centro di potere economico nel piccolo ma dinamico Paese. Da Bratislava comunque, al di là delle particolarità locali, viene un segnale a tutta l'eurozona e all'intera Unione europea: quando ha messaggi e programmi chiari, la sinistra democratica ed europeista può vincere. Nonostante la crisi globale che detta l'agenda politica e anche contro i vicini arroganti come Orbàn, e nonostante lo sfondo di crisi globale. 
Si è dato fuoco in un parco, nel cuore della città, perché era stato licenziato. La verità sulla vicenda di Gaetano Menale, muratore torinese di 59 anni, è venuta alla luce solo quando i tre figli hanno fatto il riconoscimento del corpo, straziato dal fuoco e completamente carbonizzato. Agli investigatori della Squadra Mobile della Questura di Torino e del Commissariato Dora Vanchiglia hanno raccontato che l'uomo era stato da poco lasciato a casa dall'impresa edile per cui lavorava ed era disperato perché non sapeva come sopravvivere. Era depresso, sempre più depresso al punto da organizzare un gesto così drammatico ed eclatante: ha raggiunto il parco della Colletta in bicicletta, si è cosparso il corpo di liquido infiammabile in mezzo a un cespuglio e poi si è dato fuoco. Alcuni passanti lo hanno visto ardere, ma non hanno potuto fare nulla per salvarlo se non chiamare i soccorsi. Menale non ha lasciato alcun biglietto di addio ai parenti. Ha fatto tutto in silenzio, come se non volesse dare fastidio, chiuso nel suo dolore. L'indagine della Polizia di Torino, tuttavia, non è chiusa. Il pm Giancarlo Avenati Bassi ha disposto l'autopsia sul corpo affinché venga fatta ulteriore chiarezza. 
ANCONA - La 'nouvelle vogue' avanza. Risulati importanti nella seconda giornata della rassegna tricolore master indoor di atletica. A 95 anni. Giuseppe Ottaviani, classe 1916, ha corso i 60 metri in 14"28 dopo aver realizzato 4.37 nel triplo, ritoccando quindi i precedenti limiti della categoria M95 (appartenevano entrambi allo statunitense Leland McPhie, con 15"21 e 3.81) ad Ancona. Per il marchigiano del Gs Effebi Fossombrone si allunga quindi la collezione di performance da guinness, visto che era già riuscito a stabilire tre record mondiali nella passata stagione all'aperto. BORANGA COLPISCE - L'atleta più atteso, fra i tanti impegnati nel sabato anconetano, era certamente Lamberto Boranga. Il celebre ex portiere, che da quest'anno fa parte della categoria MM70, ha fatto segnare due nuovi primati nazionali nell'arco di mezz'ora: 10.52 nel salto triplo e poi 10"35 sui 60 ostacoli, senza dimenticare che in gennaio il portacolori dell'Olimpia Amatori Rimini aveva riscritto le migliori prestazioni dei 60 metri e del salto in lungo. BORANGA: "SONO UN DECATLETA.." - "Sono un decatleta, quindi per me è normale coprire diverse discipline - spiega Boranga - e avevo proprio l'intenzione di battere nuovi record, invece l'avversario mi piace sconfiggerlo sul campo da calcio". L'ex portiere, che vanta oltre cento presenze in serie A (per l'esattezza 111, con le maglie di Fiorentina, Brescia e Cesena negli anni Sessanta-Settanta) gioca ancora tra i pali del Papiano nella seconda categoria umbra. "Mi alleno tutti i giorni con regolarità, tra palestra e corsa: un paio di ore al mattino, prima del mio lavoro come medico. E curando molto l'alimentazione. Per rimanere giovani, bisogna comportarsi da giovani: ad esempio vado volentieri anche in moto! Domani farò il salto in lungo, mentre l'appuntamento con un primato mondiale all'aperto potrebbe essere nel triplo, a fine ottobre, subito dopo il mio compleanno". Leggi i commenti I commenti dei lettori 
"I 22 ex lavoratori del Consorzio di bacino Napoli 5 di fatto e come da tempo deciso dalla stessa Asia, non possono essere assunti dall'Azienda". Lo sottolinea una nota di Asia per la quale "i giudici del lavoro confermano la nostra condotta". "La notizia - si evidenzia - sostiene ancora una volta la correttezza che Asia ha dimostrato nella valutazione dell'intera vicenda attraverso un'istruttoria approfondita e voluta dall'intero Cda dell'Azienda". "Il Cda di Asia negli ultimi mesi dopo aver doverosamente analizzato la vicenda, giunse alla conclusione di non poter assumere questi lavoratori la cui sorte umanamente colpisce e dispiace, ma che non era possibile procedere diversamente. Ciò è confermato con la recentissima sentenza del giudice del lavoro che respinge il ricorso presentato in via d'urgenza dai medesimi lavoratori confermandone la non assumibilità e dando ragione alla posizione di Asia assunta già da mesi e ribadita in sede di giudizio", conclude la nota. 
