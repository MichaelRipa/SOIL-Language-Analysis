
Un maresciallo dei carabinieri, Marco Massimelli, 26 anni, di Castiglione del Lago (Perugia), in servizio alla stazione di Pegognaga (Mantova), è scomparso dalla notte del 6 marzo scorso e ora lo cercano anche i Ros, mentre anche Facebook si è mobilitata con un appello. Il padre, Primo, afferma di non credere a un suicidio. E' la Gazzetta di Mantova a ricostruire la vicenda. Massimelli non ha prelevato soldi dal conto corrente e con lui è sparita anche l'Audi A3 nera con la quale viaggiava. L'ultima traccia risalirebbe a Castelfranco Emilia (Modena). Prima di svanire, riferisce la Gazzetta , il 26enne ha chattato per un quarto d'ora con qualcuno a cui gli investigatori stanno adesso cercando di risalire. Il maresciallo avrebbe dovuto riprendere in servizio dopo una licenza sabato scorso ma, spiega il padre al quotidiano, voleva essere a Pegognaga prima per organizzare una festa di compleanno. "A un suicidio non credo - aggiunge Primo Massimelli - Non penso che nascondesse un segreto. E' un ragazzo chiuso, niente di estremo, come tanti". 
ROMA - Power, peace, purpose: forza, pace, obiettivo. Sono le tre parole-chiave del Kids Kicking Cancer, il progetto che arriva per la prima volta in Europa all'Ospedale Pediatrico Bambino Gesù di Roma il cui obiettivo è "dare un calcio alla malattia". Il progetto è nato negli Stati Uniti da Rabbi Goldberg, cintura nera di arti marziali, che dopo aver perso una bambina di due anni a causa della leucemia, ha deciso di dare vita all'associazione che collabora in America con i principali ospedali pediatrici per aiutare i bambini oncologici a gestire il dolore della loro malattia. La "terapia" o meglio lo strumento utilizzato per raggiungere quest'obiettivo è il Tai Chi e in generale le arti marziali perché, tra le tante discipline sportive, hanno l'unicità di abbinare esercizi di potenza, di respirazione e meditazione. "Il concetto da cui partiamo" spiega Rabbi Goldberg che, dopo averlo fondato, dirige il Kids Kicking Cancer "è quello di portare nel bambino energia per creare pace e relax. In questo modo, riusciamo ad aiutarli ad affrontare con successo il dolore, la paura e l'ansia". Anche perché, aggiunge, dalle arti marziali si impara che combattiamo meglio se buttiamo fuori le emozioni negative come appunto rabbia e dolore. In effetti, il bambino che viene colpito dal cancro ha dinanzi a sé tante sfide. Quelle mediche, in primo luogo: la malattia, la terapia (farmacologica, chirurgica o radiologica), la nausea e il dolore. Poi ci sono le sfide psicologiche perché con il tumore arrivano la paura, l'ansia e la depressione, ma anche l'insicurezza dovuta alla perdita dell'autonomia e l'imbarazzo perché, per esempio, c'è un cambiamento/deformazione del corpo, a partire dalla caduta dei capelli. "Prendiamo a calci il cancro" Difficile trovare un varco d'ingresso e comunicare in modo efficace con chi, magari a soli 5 anni, sta conducendo una battaglia lunga, dolorosa e spesso in perdita. Poiché il linguaggio dei bambini non è razionale, ma passa soprattutto per il cuore e l'immaginazione, ecco che il Tai Chi diventa lo strumento ideale grazie soprattutto alle tecniche di respirazione profonda. Il motto dei bambini che formano il cosiddetto "Cerchio degli eroi" è "Prendiamo a calci il cancro" e nel dirlo, lo fanno concretamente. "Organizziamo delle lezioni settimanali nei reparti d'ospedale o anche a domicilio durante le quali il nostro staff di istruttori insegna ai bambini i movimenti del karate, la meditazione, la respirazione e gli esercizi di visualizzazione che li aiuteranno a gestire il dolore acuto e cronico", spiega Goldberg. Perché il Tai Chi Il successo di questo progetto sta proprio nell'uso delle arti marziali. Esistono, infatti, anche altri metodi e programmi di gestione del dolore che utilizzano la psicoterapia e anche la meditazione, ma che non fanno presa sui bambini. Nel caso del karate o del Tai Chi, invece, il bambino vive l'esperienza come un modo per avvicinarsi ai suoi eroi e per imparare da loro a combattere il nemico, ovvero la malattia. "Creiamo la metafora di una battaglia - dice Goldberg - e integriamo questo messaggio in ogni parte del programma. Così, per esempio, molti bambini vedono il PAD (il sacco da colpire) come il loro tumore o il loro dolore e quando lo colpiscono con forza si sentono vittoriosi". I risultati conseguiti E i risultati sono più che tangibili. Da un report stilato dal Center for Disease Control di Atlanta, è emerso che l'86% dei bambini che avevano partecipato al KKC avevano utilizzato la terapia delle arti marziali per combattere "il buio della loro vita" e controllare meglio la malattia. E il 100% dei bambini ha dichiarato di aver continuato ad utilizzare queste tecniche anche a casa. Ma il risultato più importante è quello che riguarda la gestione del dolore. L'impatto è stato valutato su 244 bambini che lamentavano un livello di dolore classificato con una scala da 1 a 10. Di questi, l'88,1% ha descritto un miglioramento dei loro sintomi dopo aver svolto lezioni di arti marziali. Il progetto in Italia Ecco perché ora il progetto vuole crescere e portare questi benefici anche altrove. A fare da apripista in Europa è proprio l'Italia dove ogni anno ci sono circa 1.500 nuove diagnosi di neoplasie in età pediatrica. Così, grazie anche al sostegno di Pfizer, è nata la Kids Kicking Cancer Italia Onlus. All'interno del Bambino Gesù, gli istruttori di Kids Kicking Cancer affiancano i piccoli pazienti sia nella degenza che nella riabilitazione extra-ospedaliera, promuovendo lezioni e corsi pratici per allenare il corpo, ma soprattutto la mente, attraverso le arti marziali. "Insieme ai bambini del reparto di onco-ematologia che hanno iniziato a frequentare settimanalmente le nostre lezioni, stiamo creando una bellissima squadra e ci auguriamo di poterla al più presto ampliare", spiega Mark Palermo, direttore di Kids Kicking Cancer Italia Onlus. Fino ad oggi al Bambino Gesù hanno preso parte al progetto 15 bambini e ragazzi del reparto di onco-ematologia. L'iniziativa si sta via via allargando anche ai piccoli affetti da fibrosi cistica e da altre patologie croniche. "L'eliminazione del dolore da tutte le procedure assistenziali che coinvolgono i bambini rappresenta uno standard proprio del nostro ospedale -  sottolinea Massimiliano Raponi, direttore sanitario del Bambino Gesù - e sul fronte dell'accoglienza e del miglioramento della qualità della vita dei nostri piccoli pazienti siamo quotidianamente impegnati a trovare nuove opportunità". Le lezioni si tengono settimanalmente, ogni lunedì, dalle ore 11 alle ore 15, presso la ludoteca dell'ospedale. Per informazioni si possono consultare i siti internet del progetto e dell'ospedale . 
ROMA - La Camera ha confermato la fiducia al governo Monti sul decreto legge in materia ambientale. I voti a favore sono stati 458, 80 quelli contrari, sei gli astenuti. L'esame del provvedimento riprenderà domattina dalle 9 con gli ordini del giorno. Al voto finale si giungerà alle 13:30. Sono tre i deputati del Pdl che hanno votato no alla fiducia insieme ai colleghi di Lega e Idv: si tratta delle parlamentari campane Nunzia De Girolamo e Alessandra Mussolini e di Maurizio Bianconi. Con loro hanno detto no al governo in tutto 80 deputati. Assenti Silvio Berlusconi, Umberto Bossi e Italo Bocchino. In tutto sono 35 gli assenti del Pdl (4 soltanto per il Pd). Tra chi non ha partecipato al voto, alcuni deputati campani del Pdl (tra gli altri, il presidente della provincia di Napoli Luigi Cesaro), dichiarano di averlo fatto in opposizione alle norme sui rifiuti contenute nel decreto Ambiente. Si sono astenuti Debora Bergamini, Giuseppe Moles, Carlo Nola e Mauro Pili del Pdl, Siegfried Brugger e Karl Zeller delle minoranze linguistiche. Leggi i commenti I commenti dei lettori 
La figlia 17enne di un noto avvocato romano è stata vittima di un tentato stupro a pochi passi dal circolo Monteverde, in via Santorre di Santarosa, a Roma. E' accaduto qualche giorno fa, intorno alle 20: la ragazzina era appena uscita dal club, quando si è sentita afferrare da dietro da un uomo che le ha tappato la bocca con una mano, intimandole: "Stai zitta, se no ti ammazzo". La 17enne è caduta e l'aggressore l'ha trascinata dietro ai cassonetti lì vicino. Mentre lei tentava disperatamente di difendersi a colpi di calci, l'uomo le ha strappato la maglietta, forse aiutandosi con una lametta, provando poi a violentarla. Nella concitazione del momento, la ragazza è riuscita però a liberarsi e a rifugiarsi nel club, visibilmente sconvolta. Avvisato il padre, la giovane, ancora in stato di choc, è stata portata al San Camillo e ha poi presentato denuncia ai carabinieri. Ai militari la 17enne ha raccontato di essere stata aggredita da un uomo tra i 35 e i 40 anni, che dalla voce sembrava essere un italiano. 
PALERMO - Basquiat, Hambleton, Haring sono gli ispiratori dell'arte metropolitana nella New York anni '80; o ancora Stak, Andrè, Honet nella Parigi degli anni '90; e il più recente e controverso Banksy; artisti che hanno "occupato" la strada trasformandola in una tela perfetta. Un'arte che ha conquistato negli anni le strade di piccole e grandi città, come Palermo. Ma accade anche che a essere conquistate siano le istituzioni, come nel caso dell'iniziativa, tutta siciliana, promossa dall'Ersu di Palermo che si rivolge ai writer dell'Isola. GUARDA / I graffiti di Palermo Un'azione di "spray-can art", ossia quando i muri per le bombolette dei writer sono messi a disposizione da amministrazioni, od organismi pubblici e privati. Potremmo dire inaspettatamente, anche l'Università degli Studi di Palermo ha accolto questa idea aprendosi alla street art con un concorso dal titolo "Io lascio il segno", per la realizzazione di murales che abbelliranno le pareti di due residenze universitarie: al primo piano del Santi Romano (10 metri per 3); e all'ingresso della mensa al San Saverio (8 metri per 3). Sarà possibile partecipare, con un massimo di due bozzetti in cui è illustrata la propria idea, scaricando la domanda dal sito dell'Ersu di Palermo, dove è anche possibile visionare il bando. Le domande dovranno essere presentate entro e non oltre le ore 13 di venerdì 30 marzo nella sede dell'Ersu in viale delle Scienze. Solo per studenti universitari. L'iniziativa è però riservata agli studenti universitari assistiti (Università degli Studi, Lumsa, Accademia di Belle Arti, Accademia Kandinskij di Trapani, Accademia Michelangelo di Agrigento, Accademia Abadir di San Martino delle Scale, Conservatorio Bellini di Palermo, Conservatorio Scontrino di Trapani e Conservatorio Toscanini di Ribera). Ai vincitori andrà non solo la possibilità di vedere esposta una propria opera su un muro 'istituzionale', ma anche un riconoscimento in denaro di 2.200 euro, per il primo classificato, e di 2.000 per il secondo. Palermo dei graffiti. Un'iniziativa importante perché oltretutto potrà parlare direttamente alle rigidità dei tanti convinti che il graffitismo sia fatto solo di "tag" (firma dell'artista), frasi di un amore talvolta sgrammaticato, scritte che inneggiano a rivoluzioni ideali o lontane, e che danneggiano e imbrattano monumenti, beni storici e treni, per scoprire invece che si tratta soprattutto di una forma d'arte contemporanea che ha influenzato le arti visive, il marketing, la pubblicità; che è approdata nei grandi musei internazionali; che ha saputo 'tratteggiarè e denunciare, forse, in maniera più evidente e controversa; che ha usato, e usa, colori forti e tratti decisi per raccontare le città e le sue degenerazioni. Anche Palermo ha iniziato "a farci l'occhio" già da tempo: l'arte urbana dei talentuosi writer palermitani ha conquistato diversi luoghi della città, spesso dimenticati e abbandonati. Ricordiamo tra i tanti quelli nei sottopassaggi in viale della Regione Siciliana, a Piazza Garraffello e Piazza Magione, dove splendidi puttini e murales giganteschi affrescano le facciate di palazzi decadenti, e rischiano di essere rimossi, come è accaduto per le installazioni dell'artista Uwe alla Vucciria. Una minaccia, questa, che speriamo si risolverà in altro modo perché, come ci insegna il passato, non vorremmo mai dire "chi poteva saperlo", come in quel lontano 1992 a Roma, quando i graffiti sullo zoccolo del Palazzo delle Esposizioni, realizzati nel 1982, furono cancellati per il decoro del palazzo in occasione della visita di Michail Gorbaciov, ma a realizzarli era stato un giovane, e non meno conosciuto, Keith Haring. 
Tragedia sfiorata a Licata dove una donna di 39 anni rischia di perdere il braccio sinistro a causa dei morsi di un cane randagio che aveva aggredito la figlia di otto anni. Secondo quanto è stato ricostruito dai vigili urbani tutto sarebbe accaduto nel tardo pomeriggio nel giardino attiguo ad un edificio di contrada Satarello alla periferia della città. Il cane di grossa taglia, forse in cerca di cibo, ha ritenuto minacciosa la presenza della bambina sulla quale ha cercato di avventarsi. La madre è però intervenuta e il cane l'ha morsa ripetutamente al braccio sinistro. Le grida della donna hanno richiamato l'attenzione dei vicini e il cane si è dato alla fuga. Trasportata in ospedale la donna è stata medicata con alcune decine di punti per via delle ferite ma i medici hanno anche riscontrato la perdita di alcuni tessuti muscolari. Rischia di perdere la funzionalità del braccio. Intanto a Licata è caccia al randagio. I veterinari dell'Asp sono sul posto per cercare di trovare l'animale che potrebbe essere spaventato e dunque pericoloso. I carabinieri nel frattempo stanno cercando di stabilire se si tratta effettivamente di un cane randagio o se invece l'animale sia semplicemente sfuggito al controllo del proprio padrone. 
Sul  coltello trovato accanto al cadavere della tedesca sgozzata nessuna impronta. E  il giallo di Carpignano, frazione di Grottaminarda (Avellino), è sempre più  misterioso. Sarebbe stato il sangue della vittima a cancellare ogni traccia,  rendendo impossibile ai carabinieri del Ris di Roma di rilevare elementi utili  alle indagini sulla impugnatura della lama lunga almeno venti centimetri,  l'arma che ha ucciso Claire Martin, 31enne cameriera, madre di un bimbo di un  anno, trovata in una pozza di sangue la mattina di giovedì primo marzo  nell'atrio della villetta dei suoceri. Il procuratore della Repubblica di  Ariano, Luciano D'Emmanuele, si attendeva una svolta nelle indagini proprio  dagli esami sull'arma del delitto. "Ma anche questo risultato va interpretato,  il killer potrebbe essere stato abile a non lasciare tracce", dice il magistrato  inquirente, che non ha nessuna intenzione di archiviare il caso. E soprattutto  non crede alla tesi del suicidio, pure avanzata con scarsa convinzione dal  medico legale. Lei, Claire, non era depressa e non avrebbe mai lasciato il suo  piccolo Alex. Al titolare della pizzeria di Melito Irpino, dove lavorava da  anni, aveva confidato che a fine mese si sarebbe trasferita per sempre a  Francoforte per raggiungere il suo compagno, lo chef napoletano Diego Mascolo. Era il suo sogno. Ora i familiari della donna vivono blindati nella villa dei  misteri, a cento metri dal Santuario della Madonna Nera. Aspettano con ansia la  verità. Ma adesso le indagini tornano al punto di partenza, non c'è alcun  indizio nelle mani degli inquirenti. Il procuratore di Ariano ha convocato per  oggi un summit con i carabinieri ed il pm Michela Palladino che coordina le  indagini. Fallita la pista delle impronte, si spera di venire a capo del mistero  attraverso gli esami biologici alla ricerca di tracce organiche sull'arma del  delitto. Ma sembra ormai una mossa disperata. 
