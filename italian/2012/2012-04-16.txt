ROMA - Sarà il governo a pagare le spese processuali sostenute dalle vittime della strage di Piazza della Loggia. Sabato scorso, al processo di appello , gli imputati erano stati tutti assolti. In primo grado Carlo Maria Maggi, Delfo Zorzi, Maurizio Tramonte e il generale  dei carabinieri Francesco Delfino erano stati assolti con formula dubitativa.  L'esplosione, il 28 maggio del 1974, uccise otto persone. "Una beffa, è ridicolo, permettetemi di dirlo, che in questi processi che sono  contro anche due uomini che rappresentavano lo Stato, si debbano anche pagare le  spese processuali", aveva dettoill presidente dell'Associazione familiari delle vittime, Manlio Milani. Oggi la decisione dell'esecuitvo, concordata sottolinea il premier, con Giorgio Napolitano. La nota dopo il Consiglio dei ministri . "Su proposta del Presidente Monti il Cdm ha preso la decisione di assumere a carico del Governo le spese processuali derivanti dalla conclusione del procedimento per la strage di Piazza della Loggia. Il Presidente Monti aveva concordato la decisione con il Presidente della Repubblica. Considerando che la Presidenza del Consiglio si era costituita parte civile, deve ritenersi che la condanna in solido delle parti civili al pagamento delle spese sia sostenuta legittimamente dal solo Stato, anche in virtù della vigente legislazione sulla tutela delle vittime del terrorismo. Infatti - conclude la nota - in base alla legge 3 agosto 2004, n. 206, e alla direttiva del Presidente del Consiglio dei Ministri del 27 luglio 2007, le vittime e i familiari di eventi stragisti beneficiano dell'assistenza processuale pubblica in 'ogni procedimento giurisdizionale'". Leggi i commenti I commenti dei lettori 
MILANO - Caso Edison: nonostante proclami e minacce, il divorzio tra Edf e le utility italiane è ormai a un passo. Toccherà al cda di Delmi dire con tutta probabilità l'ultima parola, accettando o meno la richiesta del colosso transalpino dell'energia: partecipare pro quota al ritocco verso l'alto del prezzo dell'Opa che Edf lancerà su Edison, così come stabilito da Consob.  E' quanto è emerso dopo il consiglio di amministrazione di Foro Bonaparte di lunedì sera, dove i soci hanno fatto il punto dopo la decisione della Commissione guidata da Giuseppe Vegas. Al termine dell'incontro, il cda ha fatto sapere in una breve nota "di avere agito sempre, per quanto di propria competenza in relazione sia alla vendita della partecipazione sociale in Edipower, sia al contratto di somministrazione di gas alla stessa, nell'esclusivo interesse della società e nel pieno rispetto di tutte le disposizioni di legge, regolamentari e procedurali applicabili, nonchè delle indicazioni rinvenienti nelle migliori dottrine giuridiche ed economico-finanziarie". Il consiglio ha ricordato, inoltre, che "il presidio alternativo equivalente al comitato indipendenti, composto dagli amministratori indipendenti Gregorio Gitti e Gian Maria Gros-Pietro, è stato debitamente coinvolto nel processo di negoziazione e approvazione dei predetti accordi e che, anche con l'assistenza di primari esperti indipendenti di propria scelta, ha verificato la sussistenza dell'interesse della società al compimento delle operazioni riflesse in tali accordi, nonchè la convenienza e la correttezza sostanziale delle relative condizioni". Queste le dichiarazioni ufficiali: il che, tradotto, significa che i francesi hanno chiesto agli italiani di confermare la bontà delle decisioni che hanno portato al prezzo dell'Opa di 0,84 euro, anche di fronte a eventuali azioni legali. Non a caso, l'unico a dissentire in cda è stato il rappresentata dalla Carlo Tassara, la finanziaria di Romain Zaleski che controlla il 10% della società, da sempre sostienitore di una soglia più alta del prezzo d'Opa. Ma non è tutto: secondo quanto fatto trapelare alla fine del cda, non viene esclusa la possibilità di dover varare un aumento di capitale nel caso in cui non andasse in temi rapidi in porto la cessione di Edipower. Secondo gli addetti ai lavori, questo sarebbe un modo di Edf di far pressioni agli italiani perché partecipino con una loro quota al maggior esborso per il ritocco previsto da Consob. Più che altro una questione di principio, trattandosi di una decina di milioni per una società come Edf che dichiara oltre 60 miliardi di fatturato. 

ROMA - Aspettava la Fiorentina, Luis Enrique. Troverà invece la Juventus. La sorte mette la Roma di fronte alle proprie paure, ma anche alle proprie aspirazioni. La squadra di Conte, quel "modello di intensità" che l'asturiano celebra appena ne ha l'occasione, dovrà da subito, già domenica sera, misurare le aspettative europee della Roma. Che, in due settimane, vedrà scritto in maniera indelebile il proprio futuro. DA CONTE A MONTELLA: L'EUROPA IN DUE SETTIMANE - Perché il ristretto giogo di un calendario pressato oltremisura, dopo l'ufficializzazione da parte della Lega del nuovo calendario (con tanto di polemiche e ricorsi al Tar minacciati domenica da qualche presidente scontento dell'eventuale slittamento del campionato), racchiuderà in 14 giorni 5 delle ultime 6 gare. Cinque gare a tre giorni tra l'una e l'altra: tre da giocare in casa, contro Fiorentina, Napoli e Catania, e due fuori, contro Juventus e Chievo. Proprio la prossima, contro la Juventus, sembra destinata a diventare il crocevia dell'anno: la cinquina romanista, per una ironia del caso, si aprirà con il confronto tra Luis Enrique e Conte, e si chiuderà con quello tra l'asturiano e Montella. Saranno quindi i tre allenatori più giovani della serie A, a decidere la sorte europea dei giallorossi. Sicuramente si giocherà sabato 28 aprile contro il Napoli e martedì primo maggio con il Chievo. Un doppio anticipo che serra le date della stagione della Roma, costretta a giocare per due volte da qui a fine campionato prima dei diretti avversari. Uno svantaggio, forse, ma anche la possibilità di mettere pressione a chi davanti rischia di trovarsi nella situazione di non poter sbagliare un colpo. Difficile dire se basterà a strappare quel terzo posto che Luis Enrique - pur non nominandolo più - non ha mai smesso di sognare. MERCATO: ERIKSEN PIACE, IDEE BRASILIANE PER DIFESA E CENTROCAMPO - Un'Europa che consentirebbe alla Roma di togliersi almeno uno sfizio sul mercato, puntando su un nome top: si parla di Jovetic, ma a Trigoria piace moltissimo Christian Eriksen, trequartista danese dell'Ajax che in passato ha manifestato apertamente di essere un supporter romanista da tempo. Un giocatore valutato però ad Amsterdam non meno di 25 milioni: Baldini, forse il suo principale sponsor nella capitale, sonda l'idea di portarlo a Roma per regalare alla gente un giocatore che ritragga le caratteristiche di età e prospettiva care alle idee della nuova Roma, garantendo però indiscutibili qualità tecniche. Idee, come quelle per la difesa: a guardare le caratteristiche fisiche, il nome giusto su cui puntare sarebbe quello del capitano dello Schalke 04, Benedikt Howedes. Sabatini lo sa e gradisce eccome il giocatore, ma il prezzo è elevato, grazie anche a un contratto con scadenza 2014: non meno di 13-14 milioni. Costa decisamente meno Silvestre del Palermo, giocatore per cui la scorsa estate la Roma aveva avuto la possibilità di chiudere, prima che stringessero i rosanero. Valutazione da 7 milioni, ma affidabilità garantita. Proposto il brasiliano Rhodolfo del Sao Paulo, ma piace meno del collega Dedé del Vasco da Gama: entrambi troppo cari, almeno per ora. Dal Brasile potrebbe invece arrivare un centrocampista: oltre a Adryan del Flamengo, seguito il giovanissimo Felipe Anderson del Santos, classe 1993. Farebbe compagnia a Dodò, esterno sinistro ormai da considerarsi il primo acquisto della stagione 2012-2013. presto gli faranno compagnia anche Marquinho e Gago: per entrambi, la situazione riscatto verrà portata avanti nelle prossime settimane. Ma mentre il brasiliano autore di due gol nelle ultime tre partite costerà il prezzo pieno (4,5 milioni più bonus), per l'argentino si tratta al ribasso col Real: l'obiettivo di Baldini e Sabatini è quello di chiudere a una manciata di milioni, due circa, puntando sul contratto in scadenza 2013 col Real. Leggi i commenti I commenti dei lettori 
Paziente obeso intrasportabile: arrivano i Vigili del fuoco. Il fatto è accaduto questa mattina ad Agropoli (Salerno), centro del Cilento. L'uomo, un 42enne del posto, doveva essere trasferito in ospedale per gravi problemi circolatori, ma all'arrivo dell'ambulanza, il personale del 118 si è accorto che il 42enne non poteva essere adagiato sulla barella a causa del peso, circa 200 chili. Si è così reso necessario l'intervento di una squadra dei vigili del fuoco che, giunti sul posto, hanno imbracato l'uomo su una sedia attrezzata per l'occasione. Trasportato per due piani utilizzando le scale della palazzina, l'uomo è quindi stato trasferito in ambulanza e poi trasportato in ospedale. Alle operazioni di "trasferimento" hanno preso parte anche i vigili urbani del comune cilentano. 
Avrebbero presentato fatture e ricevute fiscali per spese di pernottamento e pasti nella capitale, in relazione al servizio di scorta di un parlamentare, in realtà mai sostenute. Ed ottenendo per queste dal Ministero dell'Interno il relativo rimborso dell'ordine di alcune migliaia di euro. Per questo il gip del Tribunale di Benevento, al termine delle indagini della Procura, ha emesso tre provvedimenti cautelari di obbligo di dimora e cinque avvisi di garanzia nei confronti di altrettanti poliziotti in servizio nella questura sannita. L'accusa per tutti è di truffa e falso in atto pubblico. I provvedimenti giudiziari sono stati notificati dagli agenti della Polizia di Stato. Nell'indagine della Procura di Benevento sui falsi rimborsi, che vede anche coinvolti tre poliziotti in servizio nella questura sannita, figura anche un albergatore di Roma. Secondo gli inquirenti sarebbe stato lui, infatti, a fornire agli agenti le fatture false attraverso le quali avrebbero poi ottenuto i rimborsi. Nei suoi confronti, la Procura ha emesso un provvedimento di obbligo di presentazione alla polizia giudiziaria. La struttura alberghiera della capitale interessata dall'indagine è sempre la stessa. L'albergo in questione, tra l'altro, oltre a trovarsi nei pressi della questura è stata oggetto di provvedimenti amministrativi per la violazione della legge in materia di favoreggiamento della prostituzione. 
ROMA - Il datore di lavoro che sfrutta o assume lavoratori privi del permesso di soggiorno non potrà ottenere il nulla osta per successive attività imprenditoriali. La sanzione scatterà anche in presenza di una sentenza non definitiva. Lo stabilisce lo schema di un decreto legislativo, approvato questa sera dal Consiglio dei Ministri. Il provvedimento punisce il datore di lavoro che sia stato condannato, anche con sentenza non definitiva, per i reati di favoreggiamento dell'immigrazione clandestina, di reclutamento di persone da destinare alla prostituzione o alla sfruttamento della prostituzione, o di minori da impiegare in attività illecita, di intermediazione illecita, di sfruttamento del lavoro o di assunzione di lavoratori privi di permesso di soggiorno ovvero con permesso scaduto. Questi imprenditori non potranno poi ottenere il nulla osta a successive attività imprenditoriali. E accanto alla parte punitiva, il governo pensa anche ad incentivi per far emergere le illegalità: "Al fine di favorire l'emersione degli illeciti -spiega il comunicato di palazzo Chigi- si prevede, per le sole ipotesi di particolare sfruttamento lavorativo, che lo straniero che presenta denuncia o coopera nel procedimento penale possa ottenere, a talune condizioni, il rilascio di un permesso di soggiorno di durata temporanea. Leggi i commenti I commenti dei lettori 
Teatro BELLINI Dalle 21 al teatro Bellini, via Conte di Ruvo 14, Alessandro Preziosi in  "Cyrano de Bergerac", celebre commedia teatrale in cinque atti,  pubblicata nel 1897 dal poeta drammatico francese Edmond Rostand  (1868-1918) e ispirata alla figura storica di Savinien Cyrano de  Bergerac, uno dei più estrosi scrittori del seicento francese. Info 081  549 9688. NUOVO Dalle 20.30 nella sala Assoli del teatro Nuovo, via Montecalvario 16,  Iaia Forte in "Interno familiare", da un racconto di Anna Maria Ortese.  In scena il racconto del percorso interiore di Anastasia Finizio: un  ritratto familiare spietato raccontato con lo stile della grande  scrittrice italiana. Info 081 497 626. CILEA Dalle 20.30 al teatro Cilea, via San Domenico 11, la Compagnia delle  Trentatre mette in scena lo spettacolo "Caleidoscopio: storie tra  principesse e popolane", dedicato a Paolo e Marisa Conforti a dieci anni  dalla loro scomparsa. Saranno raccolti fondi per le attività  dell'Associazione Quartieri Spagnoli Onlus che realizza servizi in  favore dei bambini e delle donne in difficoltà. Info 081 714 1801. SAN FERDINANDO Dalle 21 al teatro San Ferdinando, piazza Eduardo De Filippo 20,  Lina  Sastri in "La casa di Ninetta", un racconto-omaggio dell'attrice  dedicato alla madre scomparsa, Ninetta, con la regia di Emanuela  Giordano. Info 081 551 3396. ORTO BOTANICO Dalle 9.30 e dalle 11 all'Orto botanico, via Foria, "Il magico pifferaio" dai fratelli Grimm, scritto e diretto da Giovanna Facciolo.  Dai 6 anni. Anche domani Biglietto 7 euro. Info 081 033 0619. RIDOTTO MERCADANTE Dalle 18 al Ridotto del teatro Mercadante, piazza Municipio, penultimo  appuntamento del cartellone tutto "al femminile" con lo spettacolo "Tale  madre, tale figlia", testo e regia di Laura Forti, interpretato da Anna  Ammirati e Marion Marcucci. Info 081 551 3396. Musica AUGUSTEO Dalle 21 al teatro Augusteo, piazzetta Duca D'Aosta 263, Renzo Arbore e l'Orchestra Italiana. La prima parte dello spettacolo è dedicato a Roberto Murolo, con filmati, aneddoti e canzoni del cantante, che fu maestro e amico di Arbore. Fino al 22 aprile. I biglietti costano 40 e 60 euro. Info 081 414 243. SALERNO MODO Dalle 22 al Modo Jazz Club di Salerno, via Antonio Bandiera, gli Oregon in concerto. Sul palco Ralph Towner (chitarra, pianoforte, synth, tromba), Paul McCandless (fiati), Glenn Moore (contrabbasso, violino, pianoforte) e Mark Walker (percussioni, sitar, tabula), musicisti che hanno scritto alcune pagine importanti della musica contemporanea, come i brani "Icarus" e "Ghost Beads", che oggi danno il nome ad altrettanti crateri sulla Luna, perché così battezzati dagli astronauti dell'Apollo 11. Ingresso 15 euro. Info 089 303 130. Danza SAN CARLO Dalle 20.30 al teatro San Carlo, via San Carlo 98/f, "Il pipistrello", balletto su musiche di Johann Strauss figlio, che Roland Petit creò su commissione della Principessa Grace di Monaco. Lo spettacolo viene proposto nella versione ripresa da Luigi Bonino, storico assistente di Petit, con le scene di Jean-Michelle Willmotte e i costumi di Luisa Spinatelli. Dirige Nicolae Moldoveanu. Biglietti da 30 a 130 euro. Info 081 797 2331. PALAZZO REALE Dalle 11.30 al Teatrino di Corte di Palazzo Reale, per la stagione Educational del Teatro di San Carlo, "Babar l'elefantino", balletto con la regia e la coreografia di Anna Razzi, tratto da "L'Histoire de Babar - Le petit éléphant", di Jean de Brunhoff, musica di Francis Poulenc. Anche venerdì e sabato. Cinema PLAZA Alle ore 17, 20 e 22.10, al cinema Plaza, via Kerbaker 85, per la rassegna a cura di Pasquale Barba e Guglielmo Mirra, il film "Benvenuti al Nord", di Luca Miniero, con Claudio Bisio e Alessandro Siani. Ingresso 4 euro. Info 081 556 3555. Sconti per i lettori di "Repubblica". Libri FELTRINELLI MEGASTORE Dalle 17 al Feltrinelli megastore, via Santa Caterina a Chiaia 23, incontro con Gherardo Colombo, autore del libro "Il perdono responsabile" (Ponte alle Grazie), in cui indaga le basi di un nuovo concetto e di nuove pratiche di giustizia, la cosiddetta giustizia riparativa. Info 081 240 5411. FELTRINELLI LIBRERIE Dalle 18 alla Feltrinelli librerie, via San Tommaso D'Aquino 70, si presenta il libro "Il sole sorge a Sud" (Marsilio), di Marina Valensise, un viaggio alla riscoperta delle ragioni per le quali non si può pensare l'Italia senza il Sud. Ne discutono con l'autrice Marco Demarco, Gigi Di Fiore e Paolo Macry. Info 081 240 5411. FELTRINELLI EXPRESS Dalle 18 alla Feltrinelli Express, Stazione centrale, piazza Garibaldi, presentazione del libro "Sprofondo Sud" (Il Castello) di Giandonato Giordano. Al mito della secessione sbandierato dal Carroccio, il Mezzogiorno ha risposto con il silenzio della rassegnazione oppure contrapponendo una velleitaria ricomposizione del Regno delle due Sicilie. Ne parlano Gerardo Bianco, Severino Nappoli e Isaia Salese. Introduce Ottavio Ragone di Repubblica. Info 081 225 2801. BIBLIOTECA UNIVERSITARIA Dalle 16 nella Biblioteca Universitaria, sala convegni del dipartimento di Diritto romano e Storia della scienza romanistica, incontro letterario con Rosaria Troisi, Demetrio Salvi e Lello Esposito per parlare del libro "Oltre il respiro, Massimo Troisi mio fratello". FNAC Dalle 18 alla Fnac del Vomero, via Luca Giordano 59, si presenta il romanzo d'esordio di Davide Enia, "Così in terra" (Dalai editore), già venduto in 15 paesi. Il libro intreccia boxe, memoria e guerra, percorrendo la storia italiana dal secondo conflitto mondiale fino al tragico '92 palermitano, quando dopo cinquant'anni le bombe tornarono a Palermo, portando con sé le stimmate di una battaglia. Info 081 220 1000. GUIDA PORT'ALBA Dalle 17.30 nella saletta Rossa della libreria Guida, via Port'Alba 20/23, presentazione del libro di Francesco D'Episcopo e Alfonso Bottone presentano il libro di Vincenzo Vavuso, "La pittura: l'espressione di noi stessi" (Terra del Sole). Prefazione del critico e storico d'arte Massimo Ricciardi, postfazione di Michele Sessa. Info 081 459 822. Agenda FEDERICO II Dalle 15.30 nellan sede del dipartimento di Discipline storiche dell'università Federico II, via Marina 33, aula 711, seminario "I tecnici e la politica: il riformismo difficile per il Mezzogiorno del Novecento", a partire dal volume di Simone Misiani "Manlio Rossi-Doria. Un riformatore del Novecento" (Rubettino). Intervengono Giuseppe Barbero, Luigi Musella, Ottavio Ragone, Renato Sansa. Coordina Marcella Marmo. CAFFE' DELLA STAMPA Dalle 12 al Caffè della Stampa, piazza San Gaetano 315, presentazione di "Un'Altra Galassia - Napoli Sotterranea", festa del libro nata dall'omonimo collettivo formato da Rossella Milone, Valeria Parrella, Francesco Raiola, Pier Luigi Razzano, Piero Sorrentino e Massimiliano Virgilio, e realizzata grazie al presidente di Napoli Sotterranea Enzo Albertini. Intervengono Enzo Albertini, l'assessore alla Cultura Antonella Di Nocera, i responsabili dei complessi monumentali che ospitano l'evento. FONDAZIONE VALENZI Dalle 10 al Maschio Angioino la Fondazione Valenzi presenta la ricerca "La raccolta fondi per la sanità pubblica: prospettive ed esempi virtuosi". CASERTA Fino a domani le iscrizioni a "Creating through English", il nuovo Summer Camp dedicato ai ragazzi tra i 12 e i 17 anni, che permetterà di abbinare l'approfondimento della lingua inglese a una vacanza nel villaggio turistico "Le Campole" di Formicola, in provincia di Caserta. Soggiorni dal 10 al 17 giugno e dal 17 al 24 giugno. 
NAPOLI - È suonato un campanello d'allarme per Ezequiel Lavezzi, costretto a interrompere in anticipo l'allenamento pomeridiano a Castel Volturno. Il Pocho ha lasciato il campo qualche minuto prima dei suoi compagni per un affaticamento muscolare, che comunque sarebbe di lieve entità. Stop per motivi precauzionali, insomma. C'è ottimismo per il recupero immediato dell'attaccante argentino, che dovrà comunque essere tenuto sotto osservazione dallo staff sanitario azzurro nei prossimi giorni. Mazzarri spera di avere buone notizie già domani, quando il Napoli tornerà al lavoro per una doppia seduta di preparazione. VOTA/Sondaggio sulla crisi del Napoli L'emergenza, Lavezzi a parte, sembra essere finalmente finita. In gruppo è rientrato anche Christian Maggio, la cui assenza per infortunio s'era fatta sentire molto nelle ultime tre partite, tutte perse. L'esterno veneto è guarito e mercoledì potrà rassicurare anche Cesare Prandelli, atteso per una visita di cortesia a Castel Volturno. Il ct della Nazionale si incontrerà con Mazzarri e chiederà informazioni pure sullo stato di forma di Morgan De Sanctis, l'altro giocatore del Napoli che spera di partecipare agli Europei con la maglia dell'Italia. Il portiere, reduce da un momento di crisi, resta comunque in corsa per la convocazione. Molto dipenderà dal suo finale di stagione, in azzurro. Non sarà invece preso in considerazione Paolo Cannavaro, suo malgrado fuori dal giro. Ma il capitano, al rientro dopo la squalifica come Britos e Zuniga, proverà a rifarsi con il Napoli. Mazzarri ha chiesto alla sua squadra una reazione immediata, dopo le tre sconfitte consecutive in campionato. Sembra scontato il ritorno al modulo preferito dall'allenatore: il 3-4-1-2. A patto, però, che Lavezzi si rimetta rapidamente in sesto. Leggi i commenti I commenti dei lettori 
