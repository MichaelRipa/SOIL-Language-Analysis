Operazione restyling per la Smart. La popolare citycar si aggiorna con i tempi e la Fortwo si aggiorna alla versione 3.0, quasi come fosse un software per computer. E in effetti la piccola di casa Daimler che dal lancio avvenuto nel 1998 ha venduto oltre 1,5 milioni di esemplari, si avvicina sempre più al mondo della "connettività" grazie al drive kit per iPhone che può essere ordinato insieme all'auto (o acquistato in post-vendita), e che permette di sfruttare appieno a bordo della vettura tutte le potenzialità del "melafonino", dalla navigazione gps alla libreria musicale. Il lifting a cui è stata sottoposta la vettura dai progettisti della casa tedesca non è comunque di quelli invasivi e interessa alcuni dettagli come l'ampio logo satinato all'interno della mascherina anteriore rinnovata e impreziosita da una sportiva finitura a nido d'ape, il paraurti più sportivo, le nuove luci diurne a Led orizzontali dal design minimalista (optional), il nuovo paraurti posteriore dotato di griglia a nido d'ape e listello satinato, e le minigonne laterali in tinta con il colore dei body panel. Con Smart Fortwo 3.0 arrivano tre nuovi modelli di cerchi in lega: quello a 9 razze da 15" diventa di serie per Fortwo Passion, mentre due nuovi modelli a tre razze e tre doppie razze arricchiscono la disponibilità di quelli optional. La rinnovata gamma delle 7 tonalità esterne per i body panel include ora la tinta anthracite matt, una tonalità grigio titanio opaco con finitura ad effetto seta. Con il programma Brabus tailor made cresce poi la disponibilità di colori per la capote della Fortwo cabrio che ai classici nero, rosso e blu, aggiunge sei nuove colorazioni con il verde, il beige, il blu notte, il marrone, il grigio e l'esotico "Java". I rivestimenti interni invece beneficiano del nuovo pacchetto crystal grey, combinazione di pelle e tessuto sui toni del grigio perla che riveste sedili, pannelli interni delle porte e sezione inferiore della plancia, mentre la parte superiore della stessa presenta uno sportivo rivestimento in pelle ecologica nera, sempre con doppia cucitura a contrasto (pacchetto disponibile per le versioni Pure, Pulse, Passion e Brabus). Il top di gamma Fortwo è rappresentato dalla Brabus Xclusive e si distingue per gli allestimenti che comprendono la nuova griglia a nido d'ape all'interno della mascherina anteriore con finitura argento (disponibile anche della tonalità "total white", oltre che nero e argento), lo spoiler frontale, le luci diurne a Led di serie, le minigonne laterali e il diffusore posteriore con finitura titanio opaco. La vettura è disponibile in sei diverse, tutti i motori a benzina hanno emissioni di di CO2 inferiori ai 120g/km CO2 (ciclo combinato) mentre la motorizzazione cdi si attesta a 86 g/km.  Da segnalare infine che il listino prezzi della Smart Fortwo 3.0 è rimasto invariato rispetto a quello attuale e che la gamma può essere personalizzata con l'adozione di pacchetto sportivo disponibile per la motorizzazione benzina da 62 kW in versione Pulse e Passion. (m. r.) 
MACERATA - Rivincita di Macerata, nel primo atto dei playoff 6 (una sorta di quarti di finale) di Champions league di volley, che supera la Planetwin365 3-2 (16-25, 19-25, 25-18, 25-22, 15-9). A pochi giorni di distanza dalla finale di Coppa Italia vinta da Trento in rimonta, la storia si ripete ma a maglie invertite. Questa volta è la Lube che parte sotto di due set e cresce tanto fino a dominare pure il tie break. Ai campioni del mondo si spegne la luce quando sembrava che il colpaccio in trasferta era cosa fatta. Adesso diventa intrigante il return match (giovedì 1marzo alle 20.30) da giocare nel palazzetto ai piedi delle Dolomiti: per qualificarsi Trento deve vincere gara e successivo golden set. SORRISI LUBE DALLA PANCHINA - I volti sorridenti della Macerata versione europea arrivano dalla panchina: Natale Monopoli e Jiri Kovar sostituiscono due pezzi forti del sestetto biancorosso e della nazionale italiana Dragan Travica e Simone Parodi finiti in panchina e firmano la rimonta contro i più forti di tutti. Parte dalla loro freschezza e aggressività il convincente terzo set e di seguito la crescita di tutto l'organico. La squadra allenata da Giuliani migliora in attacco alla fine di ogni parziale e le soluzioni volute dalla regia di Monopoli creano scompiglio nel muro e nella difesa di Trento. Il giocatore marchigiano spesso predilige mantenere nel vivo del gioco i centrali e fa bene visti i risultati. Precisi in banda anche Kovar e un Savani (19 punti) che cresce nel corso del match. IL PESO DI OMRCEN  - Decisivo pure capitan Igor Omrcen (19 punti). I fondamentali che hanno muovere l'ago della bilancia a favore dei padroni di casa sono i muri, con dodici muri contro quattro, e gli ace dieci contro sette. In casa Trento tutto da rifare. La squadra dopo un avvio fulminante perde colpi e denuncia una pericolosa carenza di ossigeno e idee. Stasera coach Stoytchev non trova il salvatore della patria Juantorena (20 punti) e assiste alla debacle che nasce da una cattiva ricezione e finisce alla serata storta di Stokr (11 punti) spesso sostituito da Sokolov. A tratta si vede Kaziyski (16 punti). Il primo set comincia tra qualche errore di troppo al servizio soprattutto da parte dei padroni di casa, per il resto scivola via con Trento che domina in ogni fondamentale. La squadra allenata da Radostin Stoytchev prosegue il cammino intrapreso negli ultimi due set della trionfale finale di Coppa Italia. PRIMO SET - Un avvio difficile per Macerata che lascia intendere una serie di vecchi problemi tornati a galla. Infatti a regalare la prima vera fuga ai campioni del mondo sono gli errori di Travica, Omrcen e Parodi. La Planetwin365 non ha certo bisogno di questi regali, ma accetta e comincia a scavare un solco incolmabile. Nel finale i detentori del trofeo dilagano fino al 25-16. SECONDO SET - Nel secondo set ancora difficoltà per il gruppo guidato in panchina da Alberto Giuliani che non riesce a esprimere la sua migliore pallavolo. Viceversa lo squadrone dolomitico trova, al fianco del solito Juantorena, un Djuric particolarmente ispirato. Nel frattempo crolla la ricezione di Macerata, con Savani negativo nel fondamentale. Allora coach Giuliani cerca la scossa con un cambio in regia: Monopoli al posto di Travica. Intanto Trento non commette passi falsi rimane concentrata e sfrutta la vena del centrale di passaporto greco Djuric. Macerata accenna una piccola reazione ma c'è poco da fare: finisce 25-19 per gli ospiti. TERZO SET - Nel terzo set nasce la svolta da parte della Lube e spesso, come accade in questi casi, un po' di meriti vanno alla squadra sotto nel punteggio e una parte per demeriti e distrazione del gruppo in fuga. Macerata cresce in attacco fino ad arrivare al 59 per cento (Savani cento per cento) contro il 47 per cento della Planetwin365. I biancorossi migliorano pure in ricezione, non ancora al top, e calano gli errori al servizio. In queste cifre l'andamento del parziale che riapre il match. Ai marchigiani l'aiuto arriva dalla panchina con l'inserimento di Kovar al posto di Parodi e la conferma di Monopoli in cabina di regia. A salire di tono anche l'opposto Omrcen che dà una spinta considerevole al sestetto casalingo (25-18). QUARTO SET - Nel quarto set è sempre Macerata a mettere il muso davanti e spingere più forte sull'acceleratore. I biancorossi spinti da un Kovar in serata di grazia, coadiuvato da Savani al servizio, Stankovic e Podrascanin a muro e in fase offensiva, attaccano con il 62 per cento. Nel finale la Lube contiene le alchimie tattiche di Stoytchev che spedisce in panchina Stokr, poco evidente, e getta nella mischia Sokolov. In discesa anche Juantorena e il gioco complessivo di Trento ne risente. A completare il quadro deficitario, rispetto all'avvio di gara, una ricezione pasticciona. Nonostante tutto gli ospiti accennano una rimonta che non si completa. Macerata riagguanta gli avversari con una bordata di Kovar 25-22. TIE BREAK - Il tie break si spacca con un turno al servizio di Igor Omrcen che infila due ace e lancia la Lube. Poi l'ottimo regista Natale Monopoli insiste con il gioco per vie centrale e i primi tempi danno parecchio fastidio alla Planetwin365. Il monologo di Macerata si chiude sul 15-9. LUBE BANCA MARCHE MACERATA, - TRENTINO PLANETWIN365 3-2 (16-25, 19-25, 25-18, 25-22, 15-9) LUBE BANCA MARCHE MACERATA: De Moraes Lampariello, Savani 19, Exiga (L), Parodi 2, Stankovic 10, Kovar 9, Monopoli 1, Travica, Omrcen 19, Podrascanin 13. Non entrati Pajenk, Van Walle. All. Giuliani. TRENTINO PLANETWIN365: Kaziyski 16, Birarelli, Della Lunga, Juantorena Portuondo 20, Zygadlo, Vieira De Oliveira, Sokolov 3, Tzourits 5, Colaci (L), Stokr 11, Bari (L), Burgsthaler 5. All. Stoytchev. ARBITRI: Dudek - Evgeniou. NOTE - Spettatori 2100, incasso 11325, durata set: 21', 25', 24', 28', 16'; tot: 0'. Lube Banca Marche MACERATA, : Battute errate 30, Ace 10. TRENTINO PlanetWin365: Battute errate 17, Ace 7. Leggi i commenti I commenti dei lettori 
BILBAO - Un canestro sulla sirena di Raul Lopez ha condannato la Montepaschi Siena alla sconfitta per 60-59 sul parquet del Gescrap Bilbao nella quinta giornata della Top 16 di Eurolega. I campioni d'Italia, reduci dal triondo in Coppa Italia di domenica scorsa, perdono quindi proprio in extremis la possibilità di conquistare matematicamente il primo posto del girone (qualificazione al sicuro) con una giornata di anticipo: tutto è rimandato alla prossima settimana, quando la squadra di Pianigiani affronterà in casa il Real Madrid. A Bilbao è stata una partita dal punteggio basso e molto equilibrata per tutti i 40 minuti, come dimostrano anche i parziali: 7-8, 21-22, 39-39. Tra i padroni di casa 16 punti di Banic e 15 di Lopez, nella Montepaschi in doppia cifra McCalebb (12) e Rakocevic (14). Leggi i commenti I commenti dei lettori 
MANCHESTER - City e Tevez verso la fumata bianca: dopo cinque mesi il lieto fine sulla telenovela dell'argentino sembra più vicino. Tornato ad allenarsi a Manchester, l'Apache, con una nota pubblicata sul sito del club, ha presentato le scuse ufficiali per quanto accaduto negli scorsi mesi, dalla lite con Mancini a Monaco di Baviera fino alla fuga in Argentina. "Desidero scusarmi sinceramente e in modo incondizionato con tutti coloro che ho deluso e che ho ferito con le mie azioni. Ora voglio solo pensare a giocare a calcio per il Manchester City". Tevez ha inoltre rinunciato al ricorso contro la multa imposta dal club per la sua condotta. Mancini ha assicurato che presto incontrerà il giocatore, e intanto la squadra arriva agli ottavi di Europa League senza soffrire: 4-0 al Porto. MANCINI: "ORA PARLEREMO" - Roberto Mancini ha confermato gli sviluppi positivi: "Domani incontrerò Tevez e parleremo - ha detto il manager dei Citizens - Ha bisogno di 2-3 settimane per trovare la forma e dopo, se starà bene, potrà scendere in campo". AVANTI IN EUROPA LEAGUE - Intanto il City si è liberato senza problemi del Porto: 4-0 e qualificazione agli ottavi di Europa League. All'Etihad Stadium sono andati a segno Aguero, Dzeko, Silva e l'ex romanista Pizarro. La capolista della Premier aveva vinto (2-1) anche l'incontro d'andata contro i detentori del trofeo. I Citizens affronteranno la vincitrice della sfida tra Sporting Lisbona e Legia Varsavia (2-2 all'andata). Leggi i commenti I commenti dei lettori 

MILANO - Le voci di difficoltà del gruppo Ligresti si intensificano nell’estate del 2010, insieme alla ristrutturazione del debito sulle holding più a monte della catena, Sinergia e Imco. Ma è solo nell’ottobre dello stesso anno che la battaglia per la risistemazione del gruppo entra nel vivo. Scende in campo Bolloré: la campagna di Francia. Nell’ottobre del 2010 il finanziere bretone Vincent Bolloré annuncia di aver raggiunto il 5% di Premafin. Il capofila dei soci francesi di Mediobanca e a sua volta azionista di Piazzetta Cuccia con una quota del 5% infiamma le fantasie degli analisti. In questa fase ufficialmente il Credit Agricole Suisse ha ancora una quota del 9% di Premafin, in gestione per conto terzi. Di lì a poco scende in campo l’assicurazione Groupama. Altro francese, altro azionista Mediobanca, ma senza legami dichiarati tra i due soggetti. Groupama stringe un accordo con i Ligresti, incontrandoli proprio nella sede Mediobanca in contemporanea con l’assemblea di approvazione di bilancio di Piazzetta Cuccia; la riunione si tiene all’insaputa dei vertici di Mediobanca. Groupama si dice disponibile ad intervenire pesantemente nella ricapitalizzare Premafin sottoscrivendo una parte dell’aumento di capitale da 225 milioni (comprando e strapagando i diritti dalla famiglia Ligresti) fino a raggiungere il 17%; in un secondo momento Groupama chiede anche di poter salire in Fonsai. Il tutto, in esenzione dall’Opa a cascata. Semaforo rosso dalla Consob. La Commissione però blocca i progetti dei francesi, imponendo l’Opa su Premafin e a cascata su Fonsai. Si blocca il processo di ricapitalizzazione di Premafin mentre Fonsai scende sotto il livello minimo accettabile di Solvency Margin. L’Isvap chiede alla compagnia di ripristinare i margini e, in marzo, si profila l’altra operazione di rifinanziamento, stavolta targata soprattutto Unicredit. Che prende il 6,7% di Fonsai, sempre strapagando alla famiglia Ligresti i diritti per partecipare alla ricapitalizzazione, ma in esenzione di Opa per lo stato di grave dissesto della società, certificato dall’Isvap. Il doppio aumento di capitale. Va in porto quindi il doppio aumento di capitale, da 800 milioni: 450 milioni su Fonsai, 350 sulla Milano (che non ne aveva in realtà bisogno, se non per portar acqua alla controllante e aumentare il Solvency a livello consolidato, dividendo il peso di trovare mezzi freschi con il mercato). Contemporaneamente i due grandi creditori - Mediobanca e Unicredit - ristrutturano i debiti anche di Premafin e Piazza Cordusio, in cordata con le altre banche finanziatrici presenti anche nei piani altissimi della catena, si fa carico di ristrutturare anche il credito a monte. Siamo arrivati al culmine dell’estate, ma la bonaccia sul gruppo Ligresti dura davvero poco: in agosto scoppia la crisi del debito sovrano, un po’ reale e un po’ pretesto per il gruppo, per fare pulizia e maggiori accantonamenti sulle riserve sinistri. I conti in rosso. Rapidamente si dissolvono le speranze di tenere il Solvency margin al 120% e anche di finire l’anno in sostanziale pareggio: il rosso di 62 milioni sale rapidamente a 179 milioni per finire, con un consiglio fissato alla vigilia di Capodanno, con un pre-consuntivo in rosso di 925 milioni. Ma non era ancora abbastanza: qualche settimana dopo i conti vengono aggiornati e precisati: il rosso si avvicina a 1,1 miliardi. Nel frattempo, il Solvency margin precipita al 75% Mediobanca chiede l’aumento. Intanto a dicembre al posto degli auguri di Natale il principale creditore della compagnia di assicurazioni - Mediobanca - prende carta e penna e scrive ai Ligresti, imponendo di fatto una ricapitalizzazione importante. E da lì a poco trova anche il cavaliere bianco, il partner finanziario: Unipol. Ancora una volta però la strada non è lineare, anzi: il primo canovaccio messo a punto prevede infatti che Unipol comperi dai Ligresti la loro quota di Premafin, pagandola ai prezzi lievitati da fine dicembre ad allora da 0,1 A 0,3 e poi di lanciare un’Opa sul resto della holding (che proprio oggi la Consob ha attestato far capo anche per il 20% off shore a Ligresti). Inoltre, Unipol si impegnava a pagare un "diritto di non concorrenza" da 700 mila euro l’anno per cinque anni ai quattro membri della famiglia. Unipol ha messo in campo a sua volta un mega aumento di capitale da 1,1 miliardi. Le polemiche sui Ligresti. Il "premio" riconosciuto ai Ligresti suscita una tale reazione che il progetto viene rivisto e leggermente corretto: Premafin realizzerà un aumento di capitale riservato, da 400 milioni, sottoscritto da Unipol. Che in cambio dell’esenzione dall’Opa a cascata, appena chiesta alla Consob, si impegna quindi a sottoscrivere a sua volta la quota di aumento di capitale Fonsai, lievitato a 1,1 miliardi, per poi varare una fusione a quattro (Premafin-Fonsai-Milano assicurazioni-Unipol) in cui i Ligresti probabilmente chiederebbero il recesso (venendo quindi in qualche modo risarciti). Questo, fino alla penultima mossa. 
MILANO - "Una volta separata da Eni, per Snam sarà più facile diventare uno dei protagonisti per la creazione di una rete europea del gas". Detto e fatto: quanto anticipato dall'amministratore delegato Carlo Malacarne in una intervista a Repubblica di due settimana fa ha avuto la sua prima conferma. Mentre in Parlamento si sta concludendo l'iter per approvare - con il decreto liberalizzazioni - la separazione tra le due società, Snam vara la sua prima operazione al di fuori dei confini nazionali. In joint venture con il gruppo Belga Fluxys, con cui ha stretto di recente un accordo di cooperazione, ha rilevato le quote di Eni nelle infrastrutture che collegano l'Inghilterra e il Belgio e che assicurano il passaggio del gas dei giacimenti del Mare del Nord in Europa continentale. Si tratta di uno snodo importante. E non solo nell'immediato, visto che dal Mare del Nord arrivano quote considerevoli di materia prima fino in Italia. Ma soprattutto per il futuro, visto che entro 20 anni, sarà la Gran Bretagna ad avere bisogno di gas visto che i suoi giacimenti sono in via di esaurimento. Con questa operazione, la società Bridge Gas, controllata pariteticamente da Snam e da Fluxys, rileva il 16,41 per cento nella società Interconnector Uk (che controlla i tubi sotto la Manica), il 51% di Interconnector Zeebrugge (che controlla il terminal sulla costa belga e gli impianti di compressione del gas) e il 10% di Huberator (l'operatore dell'hub di trading del gas). Da sottolineare che Fluxys controlla già il 15% di Interconnector Uk, cosicchè assieme alla quota della joint venture con Snam arrivano a diventare il socio di maggioranza. Ma gli obiettivi di crescita in Europa dal gruppo italiano e del suo alleato non si fermano qui. Fluxys è impegnata nella gara per aggiudicarsi i gasdotti controllati dalla tedesca E.on, nell'ambito delle procedure sollecitate dalla Ue che vuole arrivare alla separazione sempre più netta tra gli operatori e le reti. Le stesse pressioni esercitate negli ultimi anni su Eni perché cedesse le sue quote di controllo nei gasdotti che collegano l'Italia con la rete dell'est Europa e la Russia da una parte (finiti alla cassa depositi Prestiti) e quelli che passano per Svizzera e Germania (guarda caso finiti alla stessa Fluxys) dall'altra. Una serie di operazioni - e di alleanze - che ora permettono a Snam di candidarsi a tutti gli effetti a guidare il processo di creazione di una rete per la distribuzione del gas in tutta l'Eurozona. 
MADRID - E' di poche parole Edy Reja nella conferenza stampa di presentazione di Atletico Madrid-Lazio, soprattutto quando si affronta l'argomento delle sua dimissioni presentate nel primo pomeriggio. "C'è stata una divergenza di opinioni. Il mio futuro lo sapete, ora penso alla gara di domani sera, cercheremo di onorare l'impegno e fare una bella figura. Poi ne parleremo. Mia ultima gara? Voglio parlare solo di domani". Ovvio che, oltre al risultato dell'andata (1-3 per l'Atletico), la situazione venutasi a creare non aiuta i propositi di rimonta: "Non serve che giochino per il mister, loro devono giocare per una società gloriosa. Non serve che giochino per me. Non c'è stato mai una mancanza di impegno dei giocatori e questo va sottolineato" ha spiegato Reja. "Logicamente non siamo in grandissima condizione, anche perche' veniamo da un risultato non esaltante. Dal punto di vista del morale, non siamo in grandissima forma, ma questo impegno va onorato e dobbiamo fare il possibile con i resti della squadra. Abbiamo avuto due giorni di riposo e mi auguro che non capitino ancora infortuni. Questo e' l'augurio che mi faccio". Fatti i complimenti all'Atletico di Simeone, Reja ribadisce l'emergenza di una rosa non rafforzata nel mercato invernale, motivo questo che ha sta alla base dell'addio annunciato: "Konko doveva venire ma ha fatto le visite e non era in condizioni. Biava l'ho portato perche' voglio che si alleni con noi ma non e' pronto: si allenerà con noi e se migliorerà un pò lo porterò in panchina per impiegarlo qualche minuto qualora fosse necessario. Mauri invece partira' giocoforza dall'inizio: mi auguro che possa tenere tutti i novanta minuti. Spero invece di recuperare Matuzalem". Per Reja, il sostegno dell'attaccante Libor Kozak. "Siamo con il mister e non ci dà problemi. Noi andiamo avanti con lui. La partita non è facile per noi, dopo la sconfitta dell'andata. Cercheremo di dare il massimo anche se non siamo in buona condizione. Noi ci crediamo. Giochiamo sempre per dare il massimo e vincere insieme. Non giochiamo per il mister, ma per vincere tutti insieme" Leggi i commenti I commenti dei lettori 
