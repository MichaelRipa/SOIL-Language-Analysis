BRUXELLES - Il Milan taglia il traguardo della qualificazione in Champions League e si conferma avversario imbattibile per l'Anderlecht. Le emozioni si condensano tutte nella seconda parte, la prima è tutta da dimenticare. Il primo tempo infatti è un duello tattico senza grandi emozioni. Il Milan parte benino, due volte a sinistra riesce a sfondare, ma Krkic prima e El Shaarawi poi si allungano troppo il pallone e l'attento Proto blocca in uscita. L'Anderlecht fa possesso palla con lentezza e precisione: la sola palla gol gli capita per caso, più per distrazione rossonera che per costruzione di gioco. Già, il Milan concede un profondo corridoio a Jovanovic, servito a dovere davanti ad Abbiati. Lo slavo calcia su Abbiati in uscita. E' la sola autentica emozione della prima parte, uno stucchevole batti e ribatti centrale. Il Dio del gol e quello dei tiri in porta, lontani da Park Astrid nei primi 45', mettono il naso dentro nella ripresa. E subito danno sapore al piatto insipido. In realtà è Allegri che chiede al Milan di fare il Milan (parlerà alla fine di fretta... sinonimo di insicurezza). Da subito ha le risposte volute. Merito di De Sciglio dopo pochi istanti: l'esterno si propone e effettua un lancio in area al bacio per lo stop e il tiro vincente di El Shaarawi, dimenticato da Kljestan e da un Gillet che non fa la diagonale. Uno a zero. L'Anderlecht non si scompone, Biglia orchestra un calcio ordinato ma senza cambio di passo; insiste sui lati, trovando le porte chiuse (bene anche Constant). Il Milan immobile della prima parte ora riparte sempre. Si fa male Krkic, entra Pato e proprio in contropiede arriva l'uno-due che stende l'avversario. Pato viene affrontato fallosamente da Nuytinck, ultimo uomo. Skomina ci mette un po' ma provvede. Sulla punizione stop e rovesciata da... figurine Panini di Mexes che infila l'angolino lontano: 0 a 2, superiorità numerica, cosa si vuole di più? Ma all'8 il pugile belga si rialza, Van der Brom stuzzica l'orgoglio dei suoi, ci sono Fernando e Yakovenko alle ali, la difesa è a tre, in attacco c'è De Sutter centravanti aggiunto. Il Milan si schiaccia troppo, in mischia arriva l'1 a 2. E' la sola disattenzione milanista. Al 90', con i belgi a tentare il tutto per tutto, El Shaarawy si conferma leader, attirando Proto all'uscita e servendo Pato che firma il tris a porta vuota. Il risultato non fa una grinza e premia chi, nell'economia dei 90', è cresciuto di più. ANDERLECHT: Proto, Gillet, Kouyate, Nuytinck, Deschacht - Biglia, Kljestan - Bruno (64' Yakovenko), Praet (73' De Sutter), Jovanovic (75' Fernando C.) - Mbokani. All. Van der Brom. MILAN: Amelia - De Sciglio, Mexes (78' Zapata), Yepes, Constant (72' Emanuelson) - Montolivo, De Jong, Nocerino - Boateng, Krkic (67' Pato), El Shaarawi. All. Allegri. Arbitro : Skomina. Reti : nel II tempo al 2' El Shaarawi, al 25' Mexes, al 32' De Sutter, al 45' Pato. Note : serata parzialmente nuvolosa, terreno perfetto. Ammoniti: Kouyate, Nocerino, Biglia, Gillet, Mexes. Espulsi : Nuytinck (fallo da ultimo uomo). Recupero: 0' e 3'. Leggi i commenti I commenti dei lettori 

Ha i contorni di una storia macabra e assurda l'uccisione di una giovane donna, sui 30 anni, scoperta per caso a Milano, città già in allarme per l'omicidio di un assicuratore di 69 anni, ammazzato per strada con un colpo di pistola alla testa. La donna è stata trovata incaprettata ed era in un appartamento perquisito dalla polizia a seguito di un arresto. La scoperta è stata fatta in serata da una pattuglia della polizia che era entrata in una casa in piazzale Lagosta 1, nel quartiere Isola, zona nord della città, per una perquisizione. Al momento non sono note le generalità della donna, giovane e dalla carnagione scura. Quello che si sa, invece, e che è morta in modo terribile. Secondo i primi rilievi medico scientifici, la causa del decesso dovrebbe essere stata la lenta asfissia dovuta proprio all'incaprettamento. E gli investigatori parlano di una "componente sadica" nel delitto. Il corpo esanime è stato trovato in cucina, bocconi, ancora legato mani e piedi dietro la schiena, e con un sacchetto in testa. Il viso presenta dei tagli, ma probabilmente non rappresentano lesioni letali. Secondo i primi accertamenti sarebbe una tossicodipendente senza una dimora fissa. Il cadavere è stato trovato da alcuni agenti dopo l'arresto di un rapinatore. Secondo quanto riferito, cioè, nel tardo pomeriggio era stato arrestato, sempre a Milano, un uomo che con un cacciavite aveva tentato una rapina in un supermercato in via Porro Lambertenghi, nella stessa zona in cui si trova l'appartamento. Si tratta di un pregiudicato, Vincenzo Vergata, 56 anni, che quando è stato immobilizzato dagli agenti aveva adosso droga, un mazzo di chiavi e una bolletta che riportava l'indirizzo di piazzale Lagosta, casa sua. A quel punto, come sempre di prassi, la polizia si è recata sul posto per perquisire l'abitazione e ha fatto la macabra scoperta. L'uomo, in proposito, avrebbe detto frasi poco chiare, forse sconnesse. E' un noto tossicodipendente, con precedenti per stupefacenti e rapine, che in zona conoscono come 'Vincenzo il drogato'. La giovane frequentava casa sua da pochi giorni. 
Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo 
Maggiore forza alla contrattazione di secondo livello con una "chiara delega" sulla prestazione lavorativa, gli orari e l'organizzazione del lavoro ma anche con la possibilità che questa intercetti una quota degli aumenti derivanti dai rinnovi dei contratti nazionali da collegarsi a incrementi di produttività e redditività: sono alcuni dei punti previsti dall'accordo sulla produttività appena firmato a palazzo Chigi tra imprese e sindacati, ad esclusione della Cgil. Il documento in 10 pagine e sette punti oltre a una Premessa, contiene anche alcune richieste al Governo a partire dalla detassazione del salario di produttività e dalla riduzione del cuneo fiscale. Ecco in sintesi cosa prevede il documento: - PREMESSA: VALORIZZARE ACCORDI PRODUTTIVITA' CON MISURE STRUTTURALI DI INCENTIVAZIONE : Sindacati e imprese chiedono a Governo e Parlamento di rendere stabile la detassazione del salario di produttività per i redditi fino a 40.000 euro lordi con l'imposta al 10% ma anche di applicare uno sgravio contributivo sulla contrattazione di secondo livello. - 1) RIDURRE CUNEO FISCALE: Ci vuole una riforma strutturale del sistema fiscale che lo renda "più equo" e quindi in grado di "ridurre la quota del prelievo che oggi grava sul lavoro e sulle imprese in materia del tutto sproporzionata e tale da disincentivare investimenti e occupazione". Le parti comunque convengono sulla necessità di "condividere con il Governo i criteri di applicazione degli sgravi fiscali e contributivi definiti in materia di salario di produttività". - 2) RELAZIONI INDUSTRIALI E CONTRATTAZIONE COLLETTIVA: Il contratto nazionale dovrà garantire la certezza dei trattamenti economici e normativi comuni per tutti i lavoratori mentre la contrattazione di secondo livello dovrà puntare ad aumentare la produttività "attraverso un migliore impiego dei fattori". In pratica il ccnl dovrebbe dare una "chiara delega" al secondo livello sulle materie che possono incidere sulla crescita della produttività quali gli istituti che disciplinano la prestazione lavorativa, gli orari e l'organizzazione del lavoro. L'obiettivo di tutelare il potere di acquisto dei salari deve essere coerente con le tendenze dell'economia, del mercato del lavoro, del raffronto competitivo internazionale. Una quota degli aumenti economici derivanti dai rinnovi può essere collegata a "incrementi di produttività e redditività definiti dalla contrattazione di secondo livello" in modo da beneficiare delle misure di detassazione. La quota resterà parte dei trattamenti comuni a tutti laddove non ci fosse la contrattazione di secondo livello. - 3) RAPPRESENTANZA: entro fine anno dovrà essere definito un accordo per consentire il rapido avvio della procedura per la misurazione della rappresentanza in attuazione a quanto previsto dall'accordo del 28 giugno 2011. Le intese dovranno prevede disposizioni per garantire "l'effettività e l'esigibilità delle intese sottoscritte". - 4) PARTECIPAZIONE LAVORATORI NELL'IMPRESA: si chiede che il Governo eserciti la delega prevista dalla riforma del mercato del lavoro dopo un approfondito confronto con le parti sociali. Si chiede un regime fiscale di vantaggio per la previdenza complementare e un confronto "per favorire l'incentivazione dell'azionariato volontario dei dipendenti anche in forme collettive". - 5) FORMAZIONE E OCCUPABILITA' : le parti chiedono di rilanciare e valorizzare l'istruzione tecnico professionale ma anche di realizzare un miglior coordinamento tra il sistema della formazione pubblica e privata. Chiedono inoltre al Governo di agevolare l'attività formativa nei casi di cassa integrazione o mobilità. - 6) MERCATO DEL LAVORO: si chiede un confronto al Governo sui temi del lavoro "con particolare riferimento alla verifica sugli effetti dell'applicazione della recente riforma". Si punta alla "solidarietà intergenerazionale" con percorsi che agevolino la transizione dal lavoro alla pensione. - 7) CONTRATTAZIONE PER LA PRODUTTIVITA': la contrattazione collettiva dovrà esercitarsi "con piena autonomia su materie oggi regolate in maniera prevalente o esclusiva dalla legge" che incidono sulla produttività. In particolare si vuole affidare alla contrattazione il tema dell'equivalenza delle mansioni e l'integrazione delle competenze ma anche "la redifinizione del sistema di orari e della loro distribuzione anche con modelli flessibili". Viene inoltre affidata alla contrattazione anche le modalità con cui "rendere compatibile l'impiego di nuove tecnologie con la tutela dei diritti fondamentali dei lavoratori". Si chiede infine che siano assunti a livello legislativo "provvedimenti coerenti con le intese intercorse e con la presente intesa". 
ROMA - Psg, Real Madrid, Borussia Dortmund, Schalke e Arsenal agli ottavi, Manchester City, Ajax e Zenit, Olympiacos e Dinamo Kiev eliminate. Sono i verdetti della seconda sessione della 5/a giornata di Champions League. Mancini non è riuscito nell'impresa di battere Mourinho nel confronto a distanza non andando oltre l'1-1. Sempre sul pari (2-2) si è fermata anche la squadra di Spalletti contro il già qualificato Malaga. Il PSG ottiene il pass superando a Kiev la Dinamo grazie a una doppietta di Lavezzi mentre il Borussia Dortmund spegne anche gli ultimi sogni dell'Ajax travolgendolo con un eloquente 1-4. Schake ed Arsenal soffrono solo un tempo prima di spegnere anche le ultime velleità di Olympiacos (1-0) e Montpellier (2-0) mentre il Porto non fatica (3-0) a difendere il 1° posto nel proprio girone contro la Dinamo Zagabria. MANCHESTER CITY-REAL MADRID 1-1 Il Real esce indenne da Manchester e si guadagna il pass per gli ottavi di Champions. Pronti via e gli uomini di Mourinho passano (10') con un tocco al volo da pochi passi di Benzema lasciato solo in area su un cross dalla destra di Di Maria. Il City barcolla e rischia il tracollo. Lo graziano però per tre volte Khedira poi Ronaldo e Benzema. Solo a questo punto si risveglia il City e, dopo aver spaventato Casillas con Aguero (3) e Benzema, pareggia: il merito è tutto di Aguero che si procura (fallo di Arbeloa, espulso per somma di ammonizioni da Rocchi) e trasforma un calcio di rigore. Il City tenta il tutto per tutto nel finale ma gli assalti sono confusi e il Real non rischia, malgrado l'inferiorità numerica. ZENIT-MALAGA 2-2 Allo Zenit non basta rimontare da 0-2 a 2-2 con il Malaga per restare in corsa per il passaggio del turno. L'avvio è scioccante per gli uomini di Spalletti che in 2', tra l'8' e il 10', si ritrovano sotto 0-2, colpiti da Buonanotte (tocco da pochi passi su cross dalla destra di Seba) e Seba, smarcato da Santa Cruz dopo un clamoroso errore in disimpegno di Malafeev. Lo Zenit non si arrende e, dopo aver sciupato tre buone occasioni con Hulk, Kerzhakov e Lombaerts, riapre i conti in avvio di ripresa (49') con un preciso destro in diagonale di Danny su assist di Hubocan. La gara diventa avvincente e fioccano le occasioni. E se Kerzhakov e Danny da un lato mancano il 2-2 dall'altra parte sono Duda e Buonanotte a fallire di poco l'1-3. Il pari è, comunque, nell'aria e arriva all'86': il subentrato Faizulyn riprende una corta respinta della difesa iberica e di sinistro dal limite spedisce il pallone a fil di palo. L'occasione del 3-2 capita al 90' sui piedi dello stesso Fayzulin che, però, trova l'attenta opposizione di Caballero. DINAMO KIEV-PSG 0-2 Con una doppietta di Lavezzi, il Psg spegne anche le ultime velleità della Dinamo Kiev e vola agli ottavi. La squadra di Ancelotti rischia grosso in avvio sulle conclusioni di Gusev, Garmash e Veloso poi perà carbura e, dopo un'occasione on concretizzata da Ibrahimovic, sblocca il risultato (44') con un splendida intuizione di Lavezzi che triangola proprio con l'ex milanista e scavalca Koval in uscita con un morbido pallonetto di destro in diagonale. La Dinamo accusa il colpo e al 52' incassa la doppietta dall'ex idolo di Napoli che insacca a porta vuota su assist di Matuidi, lesto ad approfittare di un corto retropassaggio di Khacheridi. La squadra di Blokhin si riversa in avanti ma a spegnere le sue ultime speranze pensa Sirigu che compie una prodezza per impedire a un destro a giro di Dudu di insaccarsi sotto l'incrocio. AJAX-BORUSSIA DORTMUND 1-4 Il Dortmund conferma di essere una realtà d' Europa passeggianfo anche all'AmsterdamArena. Gara a senso unico. I tedeschi passano dopo appena 8' con un preciso destro in diagonale di Reus, smarcato in area da Gotze. L'Ajax non c'è e al 36' incassa lo 0-2 dallo stesso Gotze che chiude una bella azione personale con un preciso destro a fil di palo. I Lanceri crollano e, al 41', subiscono anche il 3° gol, da Lewandowski che riprende una corta respinta di Vermeer su un tiro dal limite di Gotze. I gialloneri dominano e, al 67', calano il poker ancora con Lewandowski che batte il portiere con un bel destro in diagonale di controbalzo raccogliendo un cross dalla sinistra dell'immarcabile Gotze. L'Ajax riesce solo a rendere meno amara la serata all'87' siglando il gol della bandiera con il subentrato Hoesen, lanciato in area da Eriksen. SCHALKE-OLYMPIACOS 1-0 Lo Schalke elimina l'Olympiacos e mantiene la vetta della classifica nel gruppo B. I tedeschi partono determinati ma mancano a più riprese lo specchio della porta con Jones, Huntelaar e Draxler (2). Così per passare devono attendere fino al 73' quando è Fuchs a indovinare il jolly con uno straordinario sinistro rasoterra in diagonale da 30 mt. E per l'Olympiacos è notte fonda. ARSENAL-MONTPELLIER 2-0 L'Arsenal supera per 2-0 il Montpellier e vola agli ottavi con un turno d' anticipo. I Gunners dominano fin dalle prima battute e dopo un palo colpito da Koscielny e un paio di occasioni sprecate da Podolski passa (49') con Wilshere, bravo a sfruttare una torre di Giroud e ad anticipare con un tocco volante Jourdren in uscita. Il Montpellier alza bandiera bianca e al 63' incassa il colpo del ko da Podolski che chiude un triangolo con Giroud con uno strepitoso sinistro al volo da 12 mt sotto la traversa. PORTO-DINAMO ZAGABRIA 3-0 Il Porto travolge la Dinamo Kiev e mantiene un punto di vantaggio sul Psg nella corsa al 1° posto, che dovrà, comunque, difendere all'ultima giornata proprio a Parigi. I lusitani rischiano in avvio su un destro di Sammir respinto dal palo interno ma poi rispettano i pronostici sbloccando il risultato (20') con un bel sinistro al volo sotto l'incrocio di Lucho Gonzalez su centro dalla destra di Moutinho. La Dinamo non riesce a reagire e al 67' incassa il 2-0 da Moutinho che infila l'angolo con una strepitosa punizione a giro dal limite. Infine, all'87', c'è gloria anche per Varela che approfitta di un assist smarcante di tacco di Moutinho per battere Kelava con un preciso destro rasoterra. Leggi i commenti I commenti dei lettori 
BRUXELLES - Dopo tanti tentennamenti, il Milan inizia a raccogliere i frutti di una reazione apparsa evidente nella vittoria con l'Andrelecht che vale la qualificazione agli ottavi. Massimiliano Allegri fa della gara un punto di partenza: "Non la partita della svolta, ma il raggiungimento del primo obiettivo stagionale - spiega il tecnico rossonero - Sapevamo del risultato dello Zenit, quindi vincere stasera era importantissimo per noi, per questo questo va dato merito ai ragazzi che hanno lavorato bene". Allegri analizza anche la gara nel suo svolgimento: "Siamo partiti bene, poi abbiamo avuto qualche problema, forse perchè avevamo troppa fretta di segnare o di fare l'ultimo passaggio. Nel secondo tempo siamo andati in vantaggio, poi dopo il 2-0 ci siamo un po' bloccati, ma tolta qualche palla lunga da parte loro l'abbiamo gestita bene. Mexes ha fatto un gol incredibile, non ci credevo nemmeno io che quella palla andasse dentro". Sui temi tattici, Allegri non entra nel dettaglio: "Quando c'è questo atteggiamento il sistema di gioco ha poca importanza. Anche stasera la squadra ha dimostrato che bisogna crescere tanto, soprattutto in Europa, ma nessuno si tira indietro e stiamo migliorando". Ora il big match contro la Juventus: "La Juventus è la squadra più forte - ha riconosciuto il tecnico rossonero - e ha un'autostima eccessiva, ogni giocatore è cresciuto in modo disarmante rispetto alla partita del trofeo Berlusconi dell'estate 2011. Quest'anno hanno integrato bene rosa, stanno acendo cose importanti e contro il Chelsea hanno giocato un'ottima partita. Noi dobbiamo fare il 110, anzi il 150 per cento per fare il risultato". GALLIANI: "SPERO BERLUSCONI TORNI A TROVARCI" - "Ho sentito Berlusconi al telefono: era molto contento, la vittoria di Napoli è un pò figlia sua, della carica che ha dato, quindi spero possa venire a Milanello anche prima della Juventus. Che ieri ha fatto una grande partita, devo fare i complimenti alla squadra bianconera", ha dichiarato un raggiante Adriano Galliani. "Abbiamo passato un'estate tribolata e un autunno complicato, ci voleva un risultato del genere dopo un periodo difficile. Ora faremo girare per il mondo il gol di Mexes come quello che ha fatto Ibrahimovic: se questa rovesciata l'avesse fatta Messi a quest'ora interromperebbero le trasmissioni per farlo vedere e Messi verrebbe beatificato. Sono contento anche per Allegri: io sono contrario al cambiare l'allenatore in corsa, per questo l'ho sempre difeso. E' un mio modo di pensare, se possiamo l'allenatore non lo cambiamo mai: poi se questi ultimi risultati li avessimo conseguiti con qualcun altro in panchina avrebbero detto che era colpa di Allegri". Grande protagonista della serata, ancora una volta El Shaarawy, che ha sbloccato il risultato ed ha propiziato il gol della sicurezza di Pato: "Sono molto felice per aver fornito l'assist a Pato: è un grande attaccante che ha bisogno di ritrovare la forma e la continuità. Ma soprattutto sono soddisfatto per il passaggio del turno. Ora subito concentrati verso la sfida con la Juventus, che per noi è una partita altrettanto importante. La dedica è sempre per la squadra, il gruppo, e anche per i tifosi che sono venuti numerosi a sostenerci". Leggi i commenti I commenti dei lettori 
