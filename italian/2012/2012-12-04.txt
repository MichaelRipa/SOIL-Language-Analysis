ROMA - Il fallimento europeo di Mancini è completo. Dopo aver mancato l'accesso agli ottavi di Champions, il tecnico italiano con il suo Manchester City non si consola neppure con l'approdo in Europa League. Cade (1-0) a Dortmund e fa felice l'Ajax che può sorridere malgrado la netta sconfitta (4-1) incassata a Madrid dal Real. Esce dalle coppe anche l'Anderlecht, incapace di passare (2-2) a Malaga, mentre conquistano il 1° posto nei propri gironi il PSG, che vince (2-1) lo scontro diretto con il Porto, e lo Schalke che tiene a distanza l'Arsenal, sconfitto (2-1) ad Atene dall'Olympiacos, pareggiando per 1-1 a Montpellier. Infine la Dinano Zagabria lascia la manifestazione centrando in extremis il primo punto (1-1) contro la Dinamo Kiev. BORUSSIA-DORTMUND-MANCHESTER CITY 1-0 Costretto a vincere, il Manchester City si arrende alla nuova grande d'Europa, il Borussia Dortmund, e saluta l'Europa. Gli inglesi trovano un Dortmund ricco di riserve ma intenzionato a non cedere un millimetro. E se è vero che gli uomini di Mancini impegnano nel primo tempo Weidenfeller con Dzeko e Tevez, i gialloneri spaventano Hart con Kirch e Reus che coglie un palo esterno. Ci si aspetta che i Citizens vengano fuori nella ripresa ed invece dagli spogliatoi esce un Borussia tarantolato che, dopo aver mancato il bersaglio di un soffio con Hummels, Perisic e Grosskreutz, passa meritatamente (57') con un sinistro in spaccata da pochi passi di Schieber su cross dalla destra di Blaszczykowski. Il City ammaina bandiera bianca e, nel finale, rischia di capitolare nuovamente sulle conclusioni di Leitner e Lewandowski. REAL MADRID-AJAX 4-1 Il Real travolge l'Ajax e si toglie la platonica soddisfazione di agganciare in testa il Dortmund anche se parteciperà agli ottavi da seconda. Per un'ora è un tiro al bersaglio e, dopo un palo di Coentrao, arriva subito (13') il gol di Ronaldo che insacca a porta vuota su assist dalla destra di benzema. L'Ajax non reagisce e dopo aver rischiatoancora sulle conclusioni di benzema, Kakà, Ronaldo e Khedira, incassa l'invitabile 2-0 (28') da Callejon che batte Vermeer con un preciso tocco d'esterno destro in diagonale sfruttando un lancio lungo di Modric. Il real non si accontenta e al 49' triplica con un pregevole sinistro a giro a fil di palo, dal limite, di Kakà. Solo a questo punto le merengues si rilassano e consentono agli ospiti di ridurre le distanze (59') con Boerrigter, lesto ad approfittare di una corta respinta in uscita di Adan. L'Ajax ci prova ancora con lo stesso Boerrigter ed Hoesen ma all'88' è costretto a raccogliere per la quarta volta in pallone in fondo al sacco su un colpo di testa di Callejon smarcato in area con un cross dalla destra dal giovane Morata. MALAGA-ANDERLECHT 2-2 L'Anderlecht non va oltre il 2-2 a Malaga e fa felice Spalletti con il suo Zenit. I belgi si fanno sorprendere dalla partenza forte degli spagnoli e rischiano grosso sulle conclusioni di Iturra, Weligton e Buonanotte. Poi però si animano e sciupano due ghiotte palle-gol con Mbokani e Bruno. La svolta della gara arriva al 44': Safari segna con un bel sinistro in diagonale appena dentro l'area ma l'arbitro annulla per un fantomatico fuorigioco segnalato dal guardalinee. Il Malaga riparte e passa con un bel sinistro sotto l'incrocio di Duda su assist di Seba Fernandez. L'Anderlecht non ci sta e, in avvio di ripresa (50'), pareggia con Jovanovic che, servito da Mbokani, scavalca Kameni in uscita con un preciso pallonetto di sinistro dal limite. Le emozioni si susseguono e, dopo un palo per parte (Jovanovic e Santa Cruz), sono di nuovo i padroni di casa a tornare in vantaggio (61') con un preciso sinistro in diagonale di Duda smarcato in area da un lungo lancio di Buonanotte. L'Anderlecht si getta tutto in avanti e, dopo aver mancato un'altra buona opportunità con Jovanovic, pareggia (89') con Mbokani, smarcato in area da Kljestan. In pieno recupero lo stesso Mbokani ha fallito la palla del 2-3. PSG-PORTO 2-1 Il PSG di Ancelotti vince lo scontro diretto con il Porto e chiude il proprio girone al 1° posto. I francesi partono forte e, dopo aver mancato 4 buone occasioni con Ibrahimovic (2), Lavezzi e Alex, passano (29') con l'ex milanista Thiago Silva che infila il pallone sotto la traversa di testa sfruttando una punizione-cross dalla sinistra di Maxwell. Il Porto reagisce con carattere e dopo appena 4' pareggia con un bel colpo di testa in tuffo di Jackson su cross dalla destra di Danilo. Il PSG si rimbocca le maniche e dopo un'occasione non concretizzata da Menez torna avanti 861') con l'ex napoletano Lavezzi che sorprende un incerto Helton con un destro sul primo palo su assist di Menez. Il Porto manca clamorosamente il 2-2 poco dopo con Jackson e Lucho Gonzalez ma nel finale tornano fuori i padroni di casa che legittimano il successo mancando il tris con Pastore e Ibrahimovic. A fine partita ai microfoni di Sky Sport il patron del club, Nasser Al Khelaifi, ha allontanato le voci su Mourinho. "Sono molto contento perché abbiamo vinto e per il gioco che ha espresso la squadra. Non venivamo da un momento positivo in campionato, è stata importante questa vittoria. Mourinho al Psg? No, non è vero nulla, lui è al Real Madrid e noi abbiamo Ancelotti". MONTPELLIER-SCHALKE 1-1 Lo Schalke brinda al 1° posto nel proprio girone strappando un punto a Montpellier. I tedeschi dominano nel primo tempo, non concretizzano la supremazia territoriale con Draxler, Pukki e Metzelder, e rischiano di essere beffati in avvio di ripresa in contropiede da Herrera che calcia addosso a Uccida a porta vuota. Lo Schalke tira un sospiro di sollivo e, finalmente, passa al 56' con un bel colpo di testa in tuffo di Howedes su torre di Metzelder. Il Montpellier reagisce con carattere e dopo appena 3' pareggia con Herrera, lesto a riprendere un suo precedente colpo di testa, salvato ancora sulla linea, stavolta da Metzelder. Sulle ali dell'entusiasmo i francesi insistono ma falliscono con lo stesso Herrera per due volte la palla per tornare a brindare ad un successo europeo tra le mura amiche dopo 13 anni. OLYMPIACOS-ARSENAL 2-1 L'Olympiacos si prende la platonica soddisfazione di piegare l'Arsenal in rimonta a condanna gli inglesi a chiudere al 2° posto il proprio girone. I greci sfiorano il vantaggio con Djebbour ma alla prima vera occasione per gli ospiti vengono puniti da Rosicki che sblocca il risultato (38') con un preciso destro in diagonale dal limite su assist dalla destra di Gervinho. L'Olynmpiacos non ci sta e al 64' pareggia con un destro ravvicinato di Maniatis che risolve una mischia in area. Sulle ali dell'entusiasmo i greci insistono e, dopo un'altra occasione mancata da Djebbour, ribaltano il risultato al 73' con un gran bel destro a giro di Mitroglou che s'insacca a fil di palo alla sinistra di Szczesny. DINAMO ZAGABRIA-DINAMO KIEV 1-1 All'ultimo secondo la Dinamo Zagabria evita la sconfitta anche con la Dinamo Kiev e saluta la Champions mettendo in cascina almeno un punto. I croati mancano il vantaggio in avvio con Cop che, colpisce in pieno la traversa da ottima posizione, e vengono puniti in pieno recupero di primo tempo da Yarmolenko che infila la porta con un bel sinistro parabolico di controbalzo dal limite su lancio di Vukosevic. Nella ripresa la Dinamo Zagabria le tenta tutte ma deve attendere il 95' per far festa. Krstanovic ruba il tempo a Koval e si fa atterrare in area conquistandosi un rigore che trasforma meritatamente. La gara è stata interrotta per 16' dopo appena 11' di gioco per un abbondante nevicata. Leggi i commenti I commenti dei lettori 
E' un rapporto forte quello che lega Cesare Geronzi e Giovanni Bazoli, artefici e protagonisti delle grandi fusioni che hanno portato alla nascita dei due più grandi gruppi bancari italiani, rispettivamente UniCredit e Intesa Sanpaolo. E questo legame esce fuori in occasione della presentazione del libro-intervista su Geronzi, "Confiteor" , a cura di Massimo Mucchetti. Con Geronzi, ha ammesso il numero uno della Cà de Sass, c'è stata una "collaborazione leale, lineare per la stabilizzazione del sistema" bancario nazionale. Il professore ha quindi fatto un veloce excursus degli ultimi trent'anni, fino a ricordare lo strappo del 2006 quando l'ad di Capitalia, Matteo Arpe, acquistò un 2% di Intesa per sottrarre l'istituto romano dal rischio di un'Opa. Eventualità questa che però il Professore ha allontanato con fermezza: "Non c'è mai stata e andai da Cesare per rassicurarlo in proposito". Bazoli ha ricordato quindi il suo editoriale in cui contestava la fusione tra Piazza Cordusio e la banca romana e ha ammesso che "il sodalizio con Geronzi è nato nell'ultimo decennio", ovvero con l'arrivo a Milano del banchiere alla presidenza di Mediobanca. Dal canto suo Geronzi, che a più riprese ha chiamato Bazoli con il soprannome di Nanni, ha concluso il suo intervento rivolgendosi al professore con queste parole: "Noi abbiamo fatto tutto questo" lavoro "in questi anni con spirito di indipendenza e con la volontà di restare tali e con la voglia di migliorare il sistema. Credo di doverti tutta la mia riconoscenza". Cesare Geronzi "si sentiva sicuro davanti a Berlusconi e a differenza di altri ha detto dei no". "Tra le qualità di Berlusconi - ha ricordato Bazoli - c'è quella di essere una persona riconoscente e la banca di Geronzi gli era stata vicina" negli anni difficili. "A seguito di questa riconoscenza Geronzi si sentiva sicuro davanti a lui". Secondo Bazoli, il ritorno di Ferruccio De Bortoli alla direzione del Corriere della Sera "è avvenuto, e nel libro viene raccontato, perché è stata esclusa un'altra soluzione, che era fortemente caldeggiata non solo dalla maggioranza di governo, ma anche dagli imprenditori, i quali si proponevano come portatori del nuovo". "Geronzi dice a Mucchetti nel libro - continua Bazoli - senta, se non ci fossero state le tanto criticate banche, i soci industriali più forti di Rcs, sedicenti uomini nuovi, avrebbero portato un dirigente di una società del premier alla direzione del Corriere. Questo - nota Bazoli - detto da un banchiere che era considerato vicino a Berlusconi. E lo era, ma aveva l'indipendenza che gli derivava da una forza che pochi altri industriali per lungo tempo hanno avuto". "Nè Geronzi nè Bazoli sono mai stati dei banchieri" ha invece chiosato, pungente, Carlo De Benedetti. "Sono dei power broker", ha puntualizzato il numero uno de L'Espresso, precisando che "Geronzi per lo meno ha fatto il direttore di banca mentre Bazoli si è trovato al Banco Ambrosiano grazie ad Andreatta ma non sa neanche cosa sia una banca". L'ingegnere ha colto l'occasione anche per tirare una frecciata al ministro Corrado Passera, che a suo avviso è colui che ha coniato la definizione 'banchieri di sistema'. E a proposito dell'ex numero uno di Intesa SanPaolo, De Benedetti ha ricordato gli anni in cui lo scoprì come manager. "E' stato un eccellente assistente: ho fatto io il recruiting quando fu bocciato dalla McKinsey per diventare partner ed era di cattivo umore. E' stato utile" quando lo chiamai alla Olivetti "perché il suo carattere era arrotondato a differenza del mio piuttosto spigoloso". De Benedetti, tornando a parlare di Geronzi, ha ricordato alcuni episodi della loro conoscenza, raccontati dallo stesso banchiere nel libro. Tra questi, la volta in cui l'ex Governatore, Antonio Fazio, lo chiamò con "la violenta richiesta" di "licenziare il direttore de L'Espresso per un titolo che aveva fatto: 'Banchetta d'Italia'. A me non pareva cosa straordinaria. Però Fazio mi disse che se non lo licenziavo entro 24 ore non avrei più messo piede in Bankitalia e io in risposta gli dissi che era un gran maleducato". Per questo "chiamai Geronzi e gli dissi: il governatore ha fatto una cazzata senza limite". E il banchiere gli rispose:  "la penso come te, nella sostanza sono d'accordo, ma potresti accontentare il governatore mandando via soltanto il giornalista", che era proprio Mucchetti, autore del libro presentato. 

MILANO - E' sereno Massimiliano Allegri, nonostante il ko con lo Zenit: una sconfitta che non lascia strascichi, a qualificazione già assicurata con un turno di anticipo: "La squadra ha giocato discretamente bene, ma abbiamo subito un gol che potevamo evitare con più attenzione", dice il tecnico rossonero a fine partita. "Dispiace per la sconfitta - ha ammesso Allegri ai microfoni di Sky - anche perché abbiamo subito il gol nell'unica situazione pericolosa creata dallo Zenit. Poi abbiamo avuto alcune occasioni importanti, giocando meglio nel primo tempo quando con De Sciglio e Mesbah siamo arrivati bene sul fondo. Loro sono forti di testa e ci hanno concesso poco sulle palle alte, a noi sono mancati gli inserimenti delle mezze ali, soluzione importante per aver l'uomo in più in mezzo all'area". Nel secondo tempo la squadra ha fatto più confusione: le motivazioni, oggettivamente mancavano. "Alla fine, forse, abbiamo perso un po' d'ordine, ma era anche normale - riconosce Allegri - Sono comunque soddisfatto perché alcuni giocatori che hanno giocato meno hanno fatto una buona partita". Allegri si è poi soffermato sulla buona prestazione dell'inedita coppia difensiva formata da Zapata e Acerbi: "Hanno fatto entrambi una buona partita - ha osservato il tecnico rossonero - Acerbi ha fatto meglio nel secondo tempo rispetto al primo, Zapata ha fatto un'ottima gara, è un ragazzo giovane, ha bisogno di giocare e fare esperienza, sta crescendo ma ci vuole un pochino di tempo". Archiviata la Champions, Allegri infine ha tracciato la strada del Milan: "Dobbiamo migliorare la fase difensiva perché finora abbiamo preso 20 gol in 21 partite - ha spiegato il tecnico toscano - e questo non va bene, bisogna smettere di prendere gol.  Oggi mancava un po' di cattiveria, si vede dal gol e dal numero dei falli: la cattiveria è importante, perchè quando ce l'hai gli avversari possono anche farti gol, ma devono fare fatica, mentre noi prendiamo troppe reti facili. Siamo giovani e dobbiamo crescere in questo". AMBROSINI: "RITROVATO SPIRITO GIUSTO" - "Abbiamo giocato meglio dello Zenit, con impegno e il giusto spirito: peccato solo per la sconfitta, ci dispiace per il presidente e per noi, perché volevamo continuare la striscia positiva". Massimo Ambrosini commenta così l'ininfluente ko contro lo Zenit. "Non abbiamo subito un tiro in porta - ha osservato il capitano rossonero ai microfoni di Sky - e disputato una buona partita. Nel primo tempo anche meglio, non abbiamo creato tantissimo ma abbiamo avuto constantemente la palla tra i piedi. Nel secondo tempo siamo stati un po' confusionari, ma lo spirito è giusto. Cosa ci ha detto il presidente prima della partita? Lui è un grande appassionato di calcio, ci ha parlato di quello che bisogna fare in campo, della volontà di imporre sempre il gioco, una mentalità che nel passato recente ha permesso al Milan di diventare la squadra più forte del mondo. Berlusconi ci chiede sempre di giocare a calcio nel migliore dei modi". Ora si pensa già ai sorteggi: "Chi vorremmo incontrare? Non ho preferenze - ha sottolineato Ambrosini - ma gli ottavi di finale sono uno scoglio importante e nella Champions possono essere più difficili dei quarti o delle semifinali, quindi è importante pescare la squadra giusta. Dove possiamo arrivare? Dopo un inizio molto difficile abbiamo ritrovato lo spirito giusto, siamo in evoluzione e dobbiamo migliorare, ma le basi sono state messe". Leggi i commenti I commenti dei lettori 
PISA - Un pezzo dell'argine del torrente Ozzeri, affluente del Serchio, che attraversa Rigoli, frazione del comune di San Giuliano Terme, nel pisano, ha ceduto circa un'ora fa. Sul posto vigili del fuoco, squadre della protezione civile comunale e carabinieri anche per cercare una persona che manca all'appello ma che non si sa se sia rimasta coinvolta nel cedimento della sponda o se si sia allontanato volontariamente. Nella zona evacuate per precauzione anche alcune case. Il crollo non ha provocato danni e il torrente non è esondato anche se la protezione civile ha comunque provveduto all'evacuazione di alcune abitazioni. "Per ora - spiega il vicesindaco Juri Sbrana - abbiamo evacuato quattro famiglie. Si tratta di una misura esclusivamente precauzionale che potrebbe coinvolgere altre dieci anche perchè in quel tratto il torrente è attraversato da un ponte carrabile che è stato immediatamente chiuso e l'evacuazione serve proprio a non lasciare isolate le abitazioni". La persona dispersa, stando a quanto si è appreso, è un uomo di 77 anni che sarebbe stato avvistato nei pressi dell'argine e che non ha fatto ritorno a casa. La sua auto è parcheggiata nella zona, ma le autorità non sono ancora in grado di confermare se sia rimasto coinvolto nel crollo dell'argine. Il Comune di San Giuliano ha immediatamente aperto il Coordinamento operativo comunale per gestire l'emergenza. 
Un'opportunità di lavoro per cento giovani. È l'obiettivo del progetto "Employability 2.0", prima edizione di un'iniziativa che offre due anni di lavoro in azienda a laureati e laureandi. Un percorso di formazione retribuito (23 mila euro lordi all'anno) e strutturato nell'ambito del programma avviato da Elis, un consorzio di venti aziende partner, tra le quali Wind, Birra Peroni, Ferrero, Sky, Rai, Ericsson, Finmeccanica, Snam, Lottomatica, Poste italiane, Alstom, Techint, Ads, Avanade, Linkem, Ntt Data Italia, New Energy, Soft Strategy, con l'intento di promuovere l'inserimento aziendale per ragazzi che non abbiano ancora compiuto i 28 anni. Il progetto è stato presentato alla facoltà di Economia dal rettore Roberto Lagalla, dai responsabili del consorzio Elis, dalla delegata d'ateneo per il Placement, Ornella Giambalvo, dai presidi delle facoltà interessate. I profili richiesti sono una laurea in Economia, Matematica, Ingegneria, Statistica o Informatica. Requisiti necessari l'inglese fluente, un voto di laurea non inferiore a 107 (o una media minima del 27 per chi è prossimo alla laurea) e soprattutto la disponibilità a viaggiare. Basta compilare entro il 31 dicembre una domanda online sul sito www.employability20.it per accedere a colloqui, che si svolgeranno a gennaio tra Roma e Milano (per informazioni employability20@elis.org, oppure 06 43560427). La selezione è suddivisa in tre fasi: prima un colloquio di gruppo, poi quello individuale e infine il colloquio con le aziende. Le prime due fasi di valutazione del candidato sono attitudinali. Chi viene scelto trascorre il primo anno in un'azienda e il secondo anno viene assunto da un'altra impresa del gruppo, per assicurare una formazione completa. Si comincia con un periodo di formazione di 15 giorni, e a marzo partono i progetti. Attualmente non ci sono opportunità per gli studenti dell'area umanistica, ma il consorzio Elis spera di poterli coinvolgere nelle prossime edizioni del programma. Palermo è una delle dieci università italiane selezionate per il progetto, unica del Sud insieme con Catania e Napoli. "Diamo opportunità e speranze ai nostri ragazzi - dice il rettore Lagalla - in un momento in cui l'ingresso nel mondo del lavoro è oggettivamente difficile, convinti però che la qualità e il merito vincano sempre". 
MILANO - La maledizione della sesta luna continua, per chi crede nella cabala. Altre volte, edizioni di Milan più forti avevano varcato la soglia del sospetto, all'ultima del girone di ritorno. Si disse: poco motivati. Per questo Milan sazio in Europa stavolta non è stato così. Lo Zenit espugna San Siro (1-0) da opportunista, sfruttando pienamente l'unica disattenzione dei milanesi. "Bopt", in russo, vuol dire "catenaccio". Spalletti arma all'italiana i suoi. Eppure i russi nel primo tempo difendono svogliatamente, soprattutto sui lati. Nella ripresa qualcosa cambia, forse lo stimolo del gol da difendere induce gli ospiti a fare meglio. Tanto Milan nel primo tempo, con la forza dei nervi distesi. E dire che le motivazioni dovrebbero essere tutte di uno Zenit che a lungo ozia, dominato sui lati da De Sciglio e a tratti da Mesbah. Fa tutto bene il Milan fino ai metri finali, dove si perde. Si perde perché Krkic, che tra le linee si fa apprezzare, diventa macchinoso e complicato dall'area in su. Malafeev non deve mai intervenire, il suo sguardo si sposta sui lati da dove spiovono molti cross. Pazzini ha tanta voglia, dopo neanche 5' Alves lo abbatte in area, Chapron si benda gli occhi. Spalletti si chiama "Sbraccetti" perché si agita come un palmizio nell'area tecnica di sua pertinenza, segno evidente che i russi non vanno. Mesbah ha la palla buona su lancio intelligente di De Sciglio, ma arriva moklto scoordinato e poco lucido davanti a Malafeev. Spaziba deve aver pensato l'estremo... Zapata mette la museruola a Hulk, Abbiati non compie un intervento e l'unico pallone che tocca... lo raccoglie in fondo alla rete quando in due vanno a chiudere su Semak, spostatosi a sinistra in una rara occasione ospite, e un rimpallo consente al malizioso Danny di infilare l'angolino per grazia ricevuta. E' il solo "acuto" (ed è già un parolone) dello Zenit nei primi 45'. Vantaggio largamente immeritato. Ripresa senza variazioni sul tema. Il Milan, se possibile, diventa ancor più ossessivo ma anche ancor più macchinoso. Allegri cambia, Robinho dà fantasia, Emanuelson recita meglio di Mesbah il ruolo di esterno, lo Zenit però s'arrocca senza fare troppa fatica, anche se il Milan quando accelera lo mette in difficoltà. Si spegne però il buon De Sciglio della prima parte (merito di Danny che raddoppia su di lui la guardia). Malafeev è reattivo nella palla gol costruita per Pazzini che con la punta in anticipo cerca la porta, El Shaarawi tira fuori in diagonale da pochi metri, Robinho calcia a lato una palla d'effetto. Niet, non si passa. Solo nei secondi finali, quando i rossoneri assaltano la metacampo con tutti gli effettivi, lo Zenit ha una nuova chance. Zyryanov si complica la vita e Abbiati si ricorda della gara d'andata. Avesse segnato ancora, sai che eresia? Per lo Zenit è il secondo successo esterno in Champions nelle due edizioni. Più che un tecnico servirebbe un allergologo... MILAN-ZENIT 0-1 (0-1) MILAN : Abbiati - De Sciglio, Zapata, Acerbi, Mesbah (65' Robinho) - Flamini (78' El Shaarawi), Ambrosini - Boateng, Krkic (91' Petagna), Emanuelson - Pazzini. All. Allegri. ZENIT S. P. : Malafeev - Anyukov, Bruno A., Lombaerts, Hubocan - Shirokov (87' Kanunnikov), Denisov, Witsel - Semak (91' Lumb), Hulk (77' Zyryanov), Danny G. All. Spalletti. Arbitro : Chapron (Fra) Reti : 35' Danny. Note : Ammoniti: Lombaerts, Hulk, Bruno A. e Flamini;  Espulsi: nessuno Recupero: 1' e 5'. Leggi i commenti I commenti dei lettori 

