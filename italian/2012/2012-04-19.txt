E' stato davvero una giornata intasata per Infomobility. Nel pomeriggio allegato alla comunicazione riguardante "la biciclettata per la libertà" in programma per domenica 22 aprile c'è anche un file denominato Excalibur che contiene nientemeno che 5800 nomi di parmigiani con tanto di numero di cellulare, codici fiscali, indirizzi personali di mail. Non passa molto tempo che il caso si allarga a macchia d'olio molti dei parmigiani che hanno avuto la sorpresa- non gradita e soprattutto non richiesta-  di trovare i loro numeri privati resi pubblici iniziano a tempestare di messaggi e minacce Infomobility, testate giornalistiche e siti Internet. Da " alla faccia della privacy "  a "i o questi li denuncio " al più esplicito "Io sono veramente incazzato nero, scusate il termine, adesso tutti sanno il mio numero di cellulare, la mia mail e il mio indirizzo di casa......ma stiamo scherzando??? Non dormirò la notte dal nervoso....mi sento come derubato....con le storie poi che si sentono in giro.....spero solo che questi dati non finiscano in mani di qualche pazzo furioso ". A tarda sera quando  la protesta era ormai diventata di massa la nota di Infomobility: a causa di disguidi tecnici questo pomeriggio durante l’invio di una newsletter avente per oggetto “In Bicicletta per la Libertà” relativa alle prossime iniziative a cura di Infomobility e indirizzata ai possessori della Mobility Card,  per cause ancora in corso di accertamento tra gli allegati della newsletter era presente anche un file ad uso esclusivamente interno di Infomobility. La società ha già provveduto ad inviare una comunicazione ai destinatari della newsletter errata, scusandosi per l’inconveniente ed invitandoli a cancellare la mail stessa.Infomobility S.p.A. si scusa con gli interessati e garantisce che tutti gli strumenti necessari alla verifica sono stati attivati per comprenderne le cause e per evitare che il problema  si possa ripetere in futuro." Non è escluso che la vicenda possa aver strascichi giudiziari. 
ROMA - Accordo vicino tra banche e imprese per favorire l'accesso al credito delle pmi e per sbloccare i crediti che le aziende detengono nei confronti della pubblica amministrazione. Con la regia del ministro Corrado Passera, il sistema bancario e quello imprenditoriale hanno infatti trovato un'intesa di massima, che sarà formalizzata nei prossimi giorni, per immettere liquidità nel mercato e innescare la crescita, risolvendo quella che Emma Marcegaglia ha definito "la vera emergenza". Sul piatto ci sarebbero i 20-30 miliardi annunciati da Passera per sanare i debiti della p.a. ed ulteriori 5 miliardi che le banche metterebbero in un plafond a disposizione per ridare fiato alle piccole e medie imprese, alle prese, anche secondo l'Ocse, con "un marcato rallentamento dei prestiti" e con un "irrigidimento" delle condizioni del credito. "Sono stati fatti passi avanti importanti, contiamo nei prossimi giorni di raggiungere un accordo tra le parti private", ha annunciato il presidente dell'Abi Giuseppe Mussari, insistendo sulla piena disponibilità delle banche "su cifre importanti che serviranno a rimettere in moto la liquidità essenziale per le imprese". Per raggiungere un accordo definitivo serviranno però prima specifiche misure normative. La prima, contenuta nel dl sulla semplificazione fiscale all'esame del Parlamento, consente la cosiddetta cessione 'pro solvendo', ovvero la possibilità per le imprese di girare i crediti con la p.a. alle banche. Altre sono invece "in fase di realizzazione con due decreti, uno del ministero dell'Economia e l'altro del ministero dello Sviluppo". La soluzione del pro solvendo, inizialmente osteggiata dalle piccole e medie imprese di Rete Imprese Italia, è stata alla fine accettata anche dai più perplessi grazie all'aggiunta della certificazione dei crediti della pubblica amministrazione da parte dello Stato, che se ne farà garante. "Non è quello che abbiamo chiesto, cioè la compensazione diretta credito-debito fiscale, ma è comunque un primo passo che credo aiuti le imprese ad affrontare una situazione complessa", ha sottolineto il presidente di RII, Marco Venturi. In pratica "le imprese, attraverso la certificazione da parte dello Stato potranno accedere ai finanziamenti". 
La chiamano ancora Little Italy, ma di italiano è rimasto davvero poco. Nel 2010 un censimento sancì che neppure un residente anziano era nato nel nostro Paese. Parliamo del quartiere di New York dove ti sentivi a casa con quello slang anglo-meridionale che ti accoglieva e le prelibatezze della cucina del Sud: dalle arancine ai babà, dalle panelle alla pastiera. Altri tempi, se vai adesso ti accorgi che ormai Chinatown ha ingoiato Little Italy. Eppure, a leggere un lungo articolo del NY Times, non sarebbe proprio così. Di italiano, si legge, è rimasta la mafia. Il Times parla di un ritorno dell'Onoratà società nelle celebrazioni. In una specifica occasione: quando il quartiere rispolvera il proprio orgoglio tricolore una volta l'anno in occasione della Festa di San Gennaro. E qui, racconta il Times, che si è riaffacciata la mafia. Vanno in archivio, secondo il giornale americano, le trionfalistiche affermazioni dell'ex sindaco Rudolph Giuliani che nel 1996 aveva dichiarato la festa "gangster-free", libera dalle gang mafiose. Ma a leggere il reportage il dubbio di una esagerazione resiste. Il cronista Usa cita un episodio: mercoledì le autorità federali hanno accusato un presunto mafioso, proprietario di una pasticceria del quartiere, di estorsione ai danni dei venditori ambulanti. Un reato che si sarebbe consumato durante la festa del 2008. Basta questo per le autorità giudiziarie a dire che la mafia newyorchese è ancora presente in ambienti dove circola molto contante. L'accusato, Conrad Ianniello, di 68 anni, è descritto come un capodecina della Famiglia Genovese, con un curriculum criminale nel quale figurano una condanna per possesso di armi da fuoco nel 1986 e un'altra condanna per truffa nel 1972. Un profilo un po' retrò, da anni Settanta più che da Duemila inoltrato, che non sembra neppure seguire l'evoluzione della Piovra che ha cancellato la struttura delle famiglie e dei capodecina per sfuggire alle investigazioni e soprattutto al fenomeno del pentitismo. Dicono le agenzie di stampa provenienti dagli States che i commercianti del quartiere hanno tutti reagito alla notizia con eguale incredulità, salvo poi dividersi in due categorie: chi protesta e chi tace. Ci sono quelli come Lou Di Palo, proprietario di un negozio di alimentari sulla Grand Street, che credono che simili vicende facciano dimenticare alla gente il grande contributo che gli italiani hanno dato allo sviluppo della città; e poi c'è il gruppo di coloro che allargano le braccia e giurano di non sapere nulla di mafia. E anche queste reazioni sono un po' vintage. Forse della mafia italiana, come degli italiani, a Little Italy è rimasto solo un cinematografico e oleografico ricordo. 
NAPOLI - Aveva intenzione di chiedere 5 milioni di euro a Silvio Berlusconi a titolo di prestito. E', secondo quanto si è appreso, una delle parziali ammissioni fatte ieri da Valter Lavitola nel corso dell'interrogatorio di garanzia davanti al gip Dario Gallo. Lavitola ha escluso che si trattasse di un tentativo di ricatto all'ex premier. Il direttore dell' Avanti! , rientrato il 16 aprile dopo una latitanza inziata lo scorso ottobre, ha confermato quindi, ma solo in parte, la circostanza raccontata ai pubblici ministeri durante le indagini dalla sorella, Maria Lavitola , la quale aveva parlato di una richiesta di denaro della stessa entità fatta all'ex presidente del Consiglio. Lavitola nega però che si trattasse di un tentativo di ricatto ai danni del leader del Pdl (la sorella disse ai magistrati che "altrimenti avrebbe detto tutto quello che sapeva su Berlusconi"). A tale proposito ha spiegato infatti che intendeva solo chiedere un prestito. Lavitola, a quanto si è appreso, durante l'interrogatorio non ha manifestato astio, bensì un atteggiamento persino comprensivo, nei confronti delle persone che lo accusano, tra le quali la sorella e il commercialista Andrea Vetromile. Durante l'interrogatorio con il gip nel carcere di Poggioreale, il faccendiere ha affrontato anche le accuse di corruzione internazionale. Lavitola avrebbe sostenuto che i 600 mila dollari consegnati ad esponenti del governo di Panama non erano tangenti ma somme relative a operazioni commerciali. Agli inquirenti ha consegnato il suo telefonino e una serie di documenti che, a suo dire, possono offrire spiegazioni in grado di confutare una serie di accuse mosse dai magistrati. Al giudice per le indagini preliminari che ieri sera lo ha interrogato, il detenuto ha parlato anche di un contratto relativo alla cessione di alcuni brillanti, per un valore di 600 mila euro, a una società con sede nello Zambia e che secondo gli investigatori farebbe riferimento allo stesso Lavitola. L'indagato avrebbe escluso che l'operazione fosse servita per nascondere soldi provenienti da finanziamenti all'editoria. Leggi i commenti I commenti dei lettori 
ROMA - Giornata di disagi domani per il trasporto pubblico. L'Orsa ha infatti proclamato uno sciopero nazionale di 24 ore cui si aggiunge, nelle città di Roma, Torino e Bologna la protesta della Cgil nell'ambito del pacchetto di scioperi regionali contro la riforma del mercato del lavoro. Sono esclusi dalla protesta il trasporto ferroviario e quello aereo. La protesta dell'Orsa Trasporti coinvolgerà le aziende del trasporto pubblico locale per l'intera giornata di domani, nel rispetto delle fasce protette di garanzia che sono diverse in ogni azienda. Lo sciopero dell'organizzazione dei sindacati autonomi e di base è il secondo in poco più di un mese (dopo quello del 14 marzo) ed è stato indetto per il "perdurare delle condizioni di opposizione che impediscono al sindacato un reale ruolo nelle relazioni industriali con l'associazione datoriale" Asstra. A Roma , Torino e Bologna i disagi saranno maggiori perchè allo sciopero dell'Orsa si aggiunge anche quello della Cgil nell'ambito del pacchetto di proteste regionali per la riforma del mercato del lavoro. A Roma e provincia metropolitane e bus resteranno fermi per 4 ore dalle 9.30 alle 13.30, mentre il trasporto extraurbano sarà interessato dallo stop dalle 11.30 alle 15.30. A Bologna e in altre città dell'Emilia Romagna lo sciopero del tpl sarà di 4 ore, dalle 11 alle 15. A Torino, dove lo sciopero generale della Cgil si è svolto oggi, lo stop dei trasporti è stato spostato a domani, dove metro e bus resteranno fermi per otto ore dalle 9 alle 12 e dalle 15 alle 18. La capitale sarà interessata anche dallo sciopero di 24 ore del personale Atac proclamato dall'Unione sindacale di base (contro il piano industriale dell'azienda), che coinvolgerà bus, metro e ferrovie concesse da inizio servizio alle 8.30 e dalle 17 alle 20, con il rispetto delle fasce di garanzia. I disagi per chi viaggia non si limiteranno però alla sola giornata di domani. Nel week end è infatti previsto lo sciopero nazionale del personale addetto alla circolazione ferroviaria proclamato dall'Orsa. Lo stop scatterà dalle 21 di sabato 21 aprile alle 21 di domenica 22 aprile. Durante la protesta, fa sapere Ferrovie dello Stato, circoleranno regolarmente 9 treni a media e lunga percorrenza su 10. Per quanto riguarda i treni a media-lunga percorrenza saranno assicurati tutti i convogli elencati nell'apposita tabella dei treni previsti in caso di sciopero; per quelli regionali la domenica non sono garantiti i servizi essenziali assicurati per legge. 
ROMA - Si è tenuto oggi, su iniziativa dell' UNICEF Italia , un incontro ristretto tra una  delegazione dell'UNICEF - guidata dal Direttore generale Davide Usai - e i primi firmatari delle proposte di legge giacenti in Parlamento aventi ad oggetto l'acquisizione della cittadinanza italiana da parte dei minorenni di origine straniera. Hanno partecipato ai lavori numerosi parlamentari dei diversi schieramenti, esprimendo un'indicazione comune affinché l'UNICEF s'impegni a facilitare un percorso che consenta di arrivare a posizioni condivise su una questione, quella della riforma della legge sulla cittadinanza, dirimente per il presente e il futuro dell'Italia. L'inizio di un percorso. "L'appuntamento inaugura un percorso che mira a coinvolgere i parlamentari e membri del Governo per riprendere, in maniera partecipata, il percorso di riforma della Legge n. 91 del 1992 affinché si giunga ad un testo unificato e bipartisan e rispondente agli standard condivisi a livello internazionale in materia di diritti umani fondamentali e che utilizzi la ricchezza del dibattito in atto in Italia", ha detto Davide Usai, Direttore  generale  dell'UNICEF Italia. In particolare, per ciò che riguarda la disciplina dell'acquisizione della cittadinanza per i minorenni di  origine straniera l'UNICEF Italia ha condiviso con i parlamentari presenti l'esigenza che il nuovo testo sia ispirato al rispetto dei principi di non discriminazione e di superiore interesse del minorenne in ogni situazione che lo riguarda alla base della Convenzione  sui  diritti dell'infanzia e dell'adolescenza. La "seconda generazione" in crescita. L'attuale Legge sulla cittadinanza fa riferimento ad una realtà molto diversa da quella attuale, che dimostra come la presenza delle "seconde generazioni" sul territorio italiano sia in progressiva crescita - al 31 dicembre 2010 risultano essere circa 650.000 i minorenni di origine straniera nati in Italia. "L'UNICEF Italia ringrazia i parlamentari che sono intervenuti all'incontro odierno e si augura che questo possa essere il primo passo per porre  nuovamente nell'agenda dei lavori parlamentari di questa legislatura il tema dell'acquisizione della cittadinanza per i minorenni di origine straniera. E rivolge un invito a  tutti  i membri del Parlamento e del Governo perché questa legislatura possa chiudersi con un fondamentale passo in  avanti  nell'attuazione di quanto sancito dalla Convenzione sui diritti dell'infanzia" ha concluso il Direttore generale dell'UNICEF Italia. 
