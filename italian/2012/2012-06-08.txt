ROMA - Il blog di Beppe Grillo affondato da Anonymous, ma il movimento si spacca. Il sito è rimasto inaccessibile per circa 10 ore. Paradossalmente il leader del Movimento Cinque Stelle ha chiesto aiuto alla  Rete e poi, alla stessa Anonymous, sigla che nasconde espertissimi  hacker che operano in tutto il mondo. "L'attacco non è sicuramente opera  loro", ha dichiarato il comico genovese. Invece in  serata, sul blog ufficiale di Anonymous Italia l'operazione è stato rivendicata attraverso un comunicato molto critico verso Grillo, cancellato poi dopo poche ore: "Sei un populista senza arte né parte, per questo abbiamo deciso di darti un po' della nostra attenzione". Non va dimenticato però che Anonymous non è una struttura gerarchizzata: non ha né leader né partiti che lo controllano. "Nessun utente può garantire del comportamento dell'altro però ognuno ha  diritto a sviluppare liberamente il proprio dissenso purché non discriminatorio verso religione, etnie e orientamenti  sessuali", spiega un secondo post dei cyberattivisti del blog ufficiale di Anonymous Italia. "L'attacco di oggi è stato effettuato da una cellula 'AnonOps', una rete dove gli Anonymous si  organizzano e comunicano da svariati anni". E poi ne giustifica l'incursione: "Riguardo al recente attacco al blog di Beppe Grillo è un'azione che può essere rivendicata. E come tutte le azioni di Anonymous è sostenuta da alcuni ma non da tutti. La cellula - continua la nota - è stata momentaneamente esclusa dall'amministrazione del blog fino a quando l'intera comunità potrà decidere la legittimità dell'attacco con un sondaggio". E si spiega così il fatto che - subito dopo la rivendicazione - hanno iniziato a moltiplicarsi, nelle centinaia di  commenti e su Twitter, i distinguo: "Va contro i nostri valori. Non abbiamo mai attaccato nessun media o  blog. L'informazione deve essere libera e plurale. Chi l'ha fatto non ha  rispettato questa regola condivisa comunemente". Abbiamo contattato via mail uno degli esponenti del movimento, che ha duramente condannato l'operazione informatica: "Non sono altro che cani sciolti. Sembravano seri, in realtà cercano notorietà". E spiega chi c'è dietro l'attacco: "Basta vedere chi ha scritto sul blog ufficiale: uno dei tanti che non ha mai capito nulla. Purtroppo non c'è modo per bloccarli e noi anziani del movimento non possiamo intervenire. Sono in pochi. forse hanno attaccato anche con l'aiuto di qualche Anonymous non italiano che non conosce bene la situazione, qui, in Italia". Poi le parole di amarezza: "E ora, sapete quanto farà comodo dire che Anonymous ha attaccato Beppe Grillo? Non oso immaginare". "Ripeto sono dei cani sciolti, non sanno niente delle regole, se avessero capito il senso del nostro movimento non l'avrebbero fatto. Ogni volta - prosegue l'interlocutore - ogni volta che hanno attaccato un media si sono presi delle strigliate dagli Anonymous internazionali, ma non succederà più perché purtroppo sono stati quasi tutti arrestati". Una situazione degenerata nel movimento degli hacker e in mano a persone sprovvedute. "Anonymous è una cosa seria, non si può fermare un processo bellissimo come questo. Sono solo idioti frettolosi, ma io dopo stasera lascio". La rivendicazione. Il comunicato pubblicato da 'AnonOps' rimprovera a Grillo una serie di scelte: "Abbiamo deciso di darti un po' della nostra attenzione perché non apri le tue liste agli stranieri, perché sei un populista che cerca di raccogliere consensi senza arte né parte e che perché più volte hai magistralmente eseguito il saluto romano, sostenendo la politica di repressione fascista". "Tutto ciò basterebbe - continua la nota - per giustificare il perché di tanto accanimento". Ma c’è dell’altro. "Sfortunatamente  - proseguono gli hacker - altri motivi ci spingono a schierarci contro di te. Il fatto che sostieni la medicina alternativa dai presunti medici che la praticano ha creato taciti consensi che hanno causato persino morti". Anonymous poi si sposta sulla ricerca scientifica e l’ambiente: "Tralasciamo inoltre - continua Anonymous- la devastazione della barriera corallina compiuta dalla tua barca e i tuoi inutili tentativi di riparare al danno proponendone la ricostruzione". Poi i cyberattivisti parlano del caso più deplorevole: "La scomparsa del microscopio elettronico che serviva ai ricercatori per dimostrare che il plasma utilizzato negli inceneritori di ultima generazione è peggiore ai metodi precedenti". Grillo è accusato di aver prima sostenuto la ricerca nella raccolta fondi e poi di averla screditata, tacciandola di plagio "sottraendo il microscopio che avevi fatto (preventivamente) intestare ad una Onlus ai ricercatori, impedendo così il loro lavoro". "Ci chiediamo - conclude la nota - perché non liberi il movimento dal tuo nome". Leggi i commenti I commenti dei lettori 

LODZ - Esordio amaro nel World Grand Prix 2012 per la nazionale italiana femminile. Le azzurre, infatti, si sono arrese al tie-break alle campionesse olimpiche del Brasile con i parziali di 25-18, 22-25, 21-25, 25-20, 15-6. Per le azzurre resta il rammarico di non aver sfruttato nel terzo set, col risultato sull'1-1, un consistente margine di vantaggio. Domani le nostre se la vedranno con le padrone di casa polacche alle ore 15. IL MATCH - Nelle prime fasi le due squadre toccano molti palloni a muro, dando vita a diverse difese spettacolari (7-7). Pian piano il Brasile cala, mentre le azzurre accelerano, guidate dal trio d'attacco: Piccinini, Bosetti e Ortolani (15-12). Nel secondo set, però, la nazionale verdeoro si dimostra più pimpante. L'Italia commette diverse imprecisioni che le brasiliane sfruttano puntualmente (13-17), anche grazie all'ingresso di Tandara. Al rientro in campo l'inerzia della gara si sposta nuovamente in favore dell'Italia che ritrova la precisione e la concretezza del primo set (13-10). Il Brasile fatica e va sotto (16-12), con Zè Roberto che inserisce la palleggiatrice Fabiana per Dani Lins. Il cambio si rivela azzeccato, perché la formazione azzurra cala di ritmo e permette alle avversari di recuperare (17-16). Bracci inserisce Signorile per Camera, ma il Brasile non rallenta e si impone (21-25). Nel quarto set il tecnico azzurro conferma Signorile in palleggio e la neo entrata lo ripaga innescando molto bene Ortolani e Bosetti (7-4). Le ragazze di Zè Roberto non riescono a bloccare le attaccanti azzurre che vanno a segno ripetutamente (16-11). Come nel set precedente il Brasile non molla e grazie a una serie di muri, accorcia (20-17). Questa volta, però, l'Italia non perde la testa e la Barazza fissa il punteggio sul 25-20. Il tie-break vede un ottimo inizio della Ortolani, ma ben presto le azzurre perdono lucidità in attacco cedendo per 15-6. SERVE CONTINUITA' - "Sono dispiaciuto per le ragazze, perché perdere così lascia sempre l'amaro in bocca - ha detto Marco Bracci -. A tratti ci siamo espressi su buoni livelli contro una formazione forte come il Brasile e per essere a inizio stagione non è affatto facile. Domani contro la Polonia dovremo mantenere un livello di gioco più continuo". BRASILE-ITALIA 3-2 (18-25 25-22 25-21 20-25 15-6) BRASILE: Dani Lins, Paula 16, Adenizia 14, Mari 3, Fernanda Garay 20, Juciely 8. Libero: Camila Brait. Fernanda 4, Tandara 13, Natasha 3, Juliana, Gabriela. All. Zè Roberto. ITALIA: Camera, Piccinini 14, Arrighetti 15, Ortolani 21, Bosetti 17, Barazza 5. Libero: De Gennaro. Signorile. Non entrate: Barcellini, Folie, Gennari, Sirressi. All. Bracci. ARBITRI: Zahorcova (cze) e Georgouleas (Gre). Spettatori: 1200. Durata set: 24, 27, 27, 27, 13. Totale: 1h58. Leggi i commenti I commenti dei lettori 
ROMA - Ancora 90' e poi si saprà chi tra Sampdoria e Varese accompagnerà Torino e Pescara in A il prossimo anno. Si riparte dal 3-2 dell'andata in favore dei blucerchiati che, però, dovranno tenere ben alta la guardia. Al Varese basterebbe vincere 1-0 e poi superare indenne i supplementari per festeggiare al posto dei doriani grazie alla miglior posizione nella stagione regolare con i lombardi che sono arrivati quinti davanti agli uomini di Iachini. Un traguardo che la squadra varesina raggiungerebbe a 37 anni di distanza dall'ultimo campionato disputato nella massima serie nella stagione 1974-75, quando nessuno dei giocatori in campo domani sera era ancora nato. IACHINI CAMBIA - Il tecnico blucerchiato ha convocato 27 giocatori, l'intera rosa, per la sfida che vale una stagione. L'unico assente, peraltro giustificato, sarà il portiere Romero che giovedì mattina è ripartito subito per giocare contro il Brasile con la sua Argentina in attesa di notizie positive dall'Italia. In porta, quindi, spazio a Da Costa, che già contro il Sassuolo si era distinto in maniera notevole salvando in più occasioni la propria porta. Difesa verso la conferma con Rispoli, Gastaldello, eroe di mercoledì con una doppietta, Rossini e Costa ormai quartetto inamovibile. Cambierà invece il centrocampo con il tecnico che a sorpresa potrebbe schierare la linea a quattro lasciando a riposo i due trequartisti, Foggia e Juan Antonio, per rinforzare la mediana inserendo Soriano. Intoccabili in avanti Eder e Pozzi, che avranno il compito di colpire e affondare definitivamente un avversario del quale bisogna avere comunque "il massimo rispetto" come ha spiegato lo stesso Iachini. DUBBI IN DIFESA PER MARAN - Due, invece, i dubbi per i padroni di casa e riguardano i difensori Terlizzi e Grillo: il primo è stato bloccato da un infortunio muscolare durante il riscaldamento della partita di mercoledì scorso a Genova (lo ha sostituito Camisa), il secondo ha riportato sul finire della stessa gara una distorsione alla caviglia sinistra. Per entrambi la decisione verrà presa poco prima della gara. Terlizzi sembra avere qualche possibilità in più di giocare, un recupero che sarebbe di grande importanza anche in considerazione del fatto che il Varese non potrà far conto su Troest, squalificato al pari di Zecchin. "Tutto è nelle nostre mani - ha spiegato il tecnico Rolando Maran - anche perché nella stessa partita di Genova abbiamo dato dimostrazione di coraggio e di qualità, pur pagando un pesante pedaggio a errori difensivi che di norma non commettiamo. Voglio dai miei giocatori il coraggio di sbagliare, non la paura di sbagliare". Leggi i commenti I commenti dei lettori 
WROCLAW  - Davanti agli occhi del presidente  Medvedev, primo di diecimila fan venuti da nord, la Russia di Dirk Advocaat  -  l'architetto dello Zenit Pietroburgo vincitore in Uefa e in Supercoppa Europea  -  cesella la partita perfetta, almeno per un tempo, dominando in lungo e in largo una modesta Repubblica Ceca. Ora non si sa fino a che punto i meriti russi non siano ingigantiti dai demeriti altrui. Quello di Bilek infatti è un calcio antico: non basta il 4-2-3-1 per renderlo al passo coi tempi. Non basta il proverbiale ardore, quando Pilar illude i suoi accorciando le distanze. I russi partono male, ma dopo 10' di timidezza, ci pensa Dzagoev, al secondo affondo degno di nota, a sbloccare il match. La mezz'ora che segue è un vero monologo, davanti a Malafeev il muro del Cska non concede spazi, le ripartenze esaltano ordine tattico, distanze, movimento senza palla, precisione nei passaggi. Un calcio da manuale libera davanti a Cech ancora Dzagoev che fallisce un comodo bis calciando fuori in diagonale, e Kerzakhov, che alza la sua conclusione in scivolata. In mezzo però ci sta il raddoppio firmato da Shirokov, centrocampista moderno, elegante, che con un tocco sotto esalta una splendida ripartenza. Si rivede l'Arshavin regista avanzato geniale e impalacabile, e allora ci si chiede come mai un giocatore così non abbia sfondato in Premier, finendo più spesso tra i rincalzi dei Gunners. RIPRESA - Advocaat conosce bene i suoi: sa che il limite dei russi  -  che si trovano a memoria  -  sta nell'autocompiacimento. E in effetti la Russia è così largamente superiore da distrarsi. Distrarsi al punto da consentire a Pilar di farsi trovare al posto giusto, tra i due centrali, al momento giusto, quando Rosicki indovina l'assist che vale mezzo gol. L'altro lo fa il corridore del Plzen che supera Malafeev e deposita nella porta vuota. Comincia un'altra partita? No. La Russia però si incupisce un po' perde efficacia, consente ai ceki di salvare la faccia, la vittoria di Pirro del possesso palla è suo. Ma non c'è alcuna possibilità offensiva di raggiungere il 2 a 2, ci prova al volo in bello stile Jiranek, colpendo la parte esterna della rete. Quando la Cekia si affatica, riecco la Russia del diavoletto Arshavin (che vince la sfida a distanza con l'altro rifinitore dell'Arsenal, Rosicki), riecco il giovane Dzagoev, attaccante che si sacrifica anche in difesa, facendosi trovare pronto per infilare l'incerto Cech, ben lontano dal portioere paratutto visto in finale di Champions. Tris che diventa poker con quel Pavlyuchenko dalla forza prorompente che entra e segna, proprio come quando illuse i fans degli Spurs. Ci voleva Dirk Advocaat, proprio lui, per spolverare l'argenteria dei russi.  Russia così bella: è vera gloria? A questi ritmi, certamente sì. La aspettiamo quindi nel proseguimento del torneo, quando i "clienti" diventeranno più esigenti, cioè le Nazionali che sollecitano la manovra, esasperando i ritmi. RUSSIA (4-3-3): Malafeev 6 -  Anyukov 6,  A. Berezutski 6, Ignashevich 6, Zhirkov 6,5-  Shirokov 7, Denisov 6,5, Zyryanov 6,5  -  Dzagoev 7 (82' Kokorin sv.), Arshavin 7,5, Kerzhakov 6,5 (73' Pavlyuchenko 6,5).  All.: Advocaat. REP.  CECA (4-2-3-1): Cech 5 -  Gebre Selassie 6, Kadlec 5,5, Hubnik 5,5, Sivok 6 -  Plasil 5,5, Jiranek 6,5 (75' Petrzela 6)  -  Rezek 6 (46' Hubschman 5), Rosicky 7, Pilar 6,5  -  Baros 5 (85' Lafata sv.) All.: Bilek. ARBITRO: Webb 6 (Ing) RETI: 14' e 79' Dazgoev; 24' Shirokov; 51' Pilar; 81' Pavlyuchenko. 
EMPOLI - Una altalena incredibile di emozioni: alla fine resta in B l'Empoli, spedendo il Vicenza in Lega Pro.  Dopo lo 0-0 dell'andata, i toscani battono in casa 3-2 i biancorossi nel ritorno dei playout, piazzando una incredibile rimonta e ringraziando il portiere Dossena, che a pochi minuti dal termine, e sul risultato di parità, neutralizza un rigore a Paolucci, autore peraltro di una grande prova Primo tempo dominato dal tatticismo e povero di grandi emozioni, concentrate tutte nella ripresa. Con gli ingressi di Bariti e Maiorino, il Vicenza conquista campo e colleziona angoli (quattro in cinque minuti) e anche occasioni da rete. Al 7' ci prova Pinardi da fuori area, ma la conclusione finisce alta. Poi sale in cattedra Paolucci: gol sfiorato in due occasione e trovato quando Giani arriva sul fondo e mette al centro, preciso il colpo di testa dell'attaccante. Sulle ali dell'entusiasmo il Vicenza trova anche il raddoppio al 20': Gavazzi trova il giusto corridoio per Paolucci, l'attaccante biancorosso batte con il sinistro l'incolpevole Dossena. Per l'Empoli sembra finita, ma Maccarone ispira l'azione che Mchelidze finalizza in rete. Poi è Tavano show: prima si procura un calcio di rigore (fallo ingenuo di Brighenti), quindi lo trasforma con freddezza. Ma le emozioni non sono ancora finite. Prima Bariti sfiora la deviazione del contro sorpasso al 37', poi Signorelli trattiene ingenuamente l'avversario in area: rigore che Paolucci non sfrutta, facendosi ipnotizzare da Dossena. Finale di assoluta intensità agonistica: l'Empoli, visto il miglior piazzamento in campionato, sarebbe già salvo, ma Maccarone in contropiede mette il sigillo. Per i veneti si tratta del tirono in terza serie dopo 19 anni tra A e B. Leggi i commenti I commenti dei lettori 
Certo con tutti gli agi del caso ma anche loro sono sfollati. Non dormono in tenda, ma il terremoto li ha espulsi dal loro stadio, dai loro spogliatoi. E domenica torneranno nelle zone del terremoto per giocarsi un posto in serie B (stessa sfida in queste ore per la squadra femminile di volley Carpi che si batte per l'A2). Nel mondo egoistico del calcio, del tifo e dello spirito di appartenenza, l'undici carpigiano scenderà in campo contro il Vercelli al Braglia di Modena, dove - in tempi normali - non sono mai stati amati, anzi chi ha memoria ricorda vere e propie incursioni e non solo verbali nei confronti degli "stranieri" di Carpi quando arrivano all'ombra della Ghirlandina. Ma domenica sarà tutto diverso, l'idea e la speranza è quella di regalare un'ora e mezza spensierata e possibilmente di gioia alle popolazioni terremotate. Il sogno è la B e come fa notare il direttore sportivo Giuntoli se tutto andasse bene la provincia di Modena si troverebbe con tre squadre in serie B: Modena, Sassuolo e Carpi.  E si potrebbe addirittura pensare - come emerge da un video di wwwstadiotardini.com - a un triangolare, ad una serata speciale  con le tre compagini modenesi che si affrontano per raccogliere soldi a favore dei modenesi  distrutti ma non piegati dalle scosse violente della terra. Da una settimana i giocatori del Carpi sono ospitati al Centro sportivo del Parma calcio a Collecchio e alloggiati nella struttura alberghiera Tonino Lamborghini. Sanno di essere anche questa volta dei privilegiati ma il pensiero corre sempre ai loro tifosi, ai modenesi rimasti con un pugno di macerie. 

