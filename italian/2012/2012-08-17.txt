Sabato 18 e domenica 19 agosto FESTIVAL Festambiente Il programma del 18 agosto del festival di Legambiente a Rispescia (Gr) prevede un incontro dedicato alle buone pratiche per eventi sostenibili e qualità dei servizi (Ultima spiaggia, Capalbio, ore 10.30); la presentazione del gruppo cinofilo di Legambiente (Città dei bambini, ore 18.30); un incontro sul tema “Declinando la bellezza: natura, cultura, paesaggio, innovazione” a cui partecipano, tra gli altri, il giornalista Corradino Mineo, Luca Zevi, curatore del Padiglione Italia alla Biennale di Venezia, il regista Giovanni Veronesi (Spazio incontri, ore 19.30). Dalle 21 via agli spettacoli con la proiezione dei documentari “Le stagioni del Parco” di Francesco Falaschi, “La bilancia” di Carlo Tozzi, “Come prima più di prima mi amerò” di Alessandro Capitani (partecipano i registi). Alle 22.30 show di Teo Teocoli. Biglietti: 8 euro prima delle 20, 12 euro dopo. Barga jazz Il 18 agosto ore 21.30, p.zzale del Fosso, concerto di Gegè Telesforo e del suo gruppo (15-20 euro). Il 19 agosto appuntamento con “Barga in Jazz”, la festa del jazz per le strade del centro storico del paese a partire della 17. Info 0583724418. Bolgheri Melody Il soprano lucchese Paola Massoni, insieme al suo ensemble Le Muse, accompagna il tenore Andrea Bocelli e i suoi figli Amos e Matteo nella serata di beneficenza organizzata dalla Fondazione Arpa in programma il 18 agosto sul palco dell’Arena Mario Incisa della Rocchetta a San Guido di Bolgheri (ore 21.30; 25-35 euro). In programma pagine di Piazzolla, Legrand, Tosti, Faurè e Beethoven. Alla serata partecipano anche, come ospiti, Albano Carrisi, Dolcenera, Karima, Paolo Hendel, Roberto Farnesi, Giovanni Baglioni (figlio di Claudio) e l’ex attaccante della Roma Marco Delvecchio che si esibirà in un “paso doble” con Sara Di Vaira, sua partner a “Ballando con le stelle”. Conduce Carlo Conti. Il 19 agosto, stesso posto  (15 euro), show-varietà di Enzo Iacchetti. Attesi, in qualità di ospiti, gli amici di “Striscia la Notizia”. Info 347-7210472. Grey Cat Serata jazz il 18 agosto in p.zza Garibaldi a Massa Marittima, ore 21.15: “Living Coltrane” è un progetto ideato dal sassofonista Stefano Cantini, una dichiarazione d'amore del sassofonista di Follonica alla musica di uno dei più grandi musicisti jazz di ogni tempo. Special guest è Enrico Rava, indubbiamente il jazzista italiano più conosciuto a livello internazionale. Cantini è accompagnato sul palco da Ares Tavolazzi (basso), Piero Borri (batteria), Francesco Maccianti (piano). Biglietti 16-18 euro. Info 055240397. Cecina E-motions Quattro musicisti e tre cantanti solisti per ripercorrere le tappe più importanti dell’immensa produzione artistica del sodalizio tra Lucio Battisti e Mogol. E’ questo il concerto evento prodotto dalla compagnia  Rockopera dal titolo “Si …viaggiare”  in programma il 19 agosto, ore 21.15 sul palco di Villa Guerrazzi, località la Cinquantina, a Cecina (Li). Ingresso 15-20 euro. Info 0586075261. Itinerari musicali Il 19 agosto ore 17.30, fra i ruderi dell’antica Pieve di S. Andrea conosciuta come Pieve di Furfalo o Pievaccia, situata nel bosco nei pressi di Panicagliora (Pt), concerto di Beppe Gambetta, chitarra acustica e voce. Info 0573974671/6. Scorci d’estate Zuppa contadina, pappa al pomodoro, fagioli e salsiccia alla western, trippa, stoccafisso, porchetta nel menu della terza edizione di “Scorci d’Estate”, la kermesse enogastronomica in programma il 18 agosto (dalle ore 19) e il 19 agosto (dalle ore 18) per le vie del borgo di Pastina, nel Comune di Santa Luce (Pi). In agenda anche percorsi gastronomici, degustazioni di prodotti tipici e produzioni locali, e le salse povere della tradizione culinaria del posto, musica, balli e tanta animazione. Info 050526018. Utopia del buongusto Il 18 e il 19 agosto ore 21.30 al Teatro Marchionneschi di Guardistallo (Pi) va in scena "Non si sa dove si va, ma ci si va", di e con Carlo Monni e Andrea Kaemmerle parzialmente ricavato dalle storie dei minatori di Maremma raccontate da Luciano Bianciardi nella “Vita agra”. Al violino Roberto Cecchetti, alla chitarra Andrea Barsali. Allestimento, regia e musiche a cura di Maria Cassi e Leonardo Brizzi. Sabato 18 agosto ore 21.30 al Giardino Comunale di Terricciola (Pi), il gruppo “La Piccionaia” presenta “Strada Carrara” di Laura Curino e Titino Carrara, per la regia di Laura Curino. Info 3280625881 - 3203667354. Ingresso allo spettacolo (con sorpresa gastronomica) 7 euro. Cena e ingresso spettacolo (più sorpresa gastronomica): 19 euro. RocCampiglia Festival Il 18 agosto ore 21.30 all’Anfiteatro Rocca, serata dedicata a Fabrizio de Andrè col gruppo Feritoie della notte. Il 19 Graziano Poggetti e The bright side of the moon presentano cover acustiche dei Pink Floyd. MUSICA Siena Doppio concerto a Palazzo Ricci sabato 18 agosto. Alle 12 suonano gli allievi di Sarah O’Brien, arpa del Concertgebouw di Amsterdam. Alle 18 suona  l’Ensemble di chitarre del Conservatorio di Colonia-Wuppertal sotto la direzione di Alfred Eickholt e Dieter Kreidler. 4-6 euro. Info 0578756022 Castagno d’Andrea Il 18 agosto ore 21 nella chiesa di S. Martino al Castagno (comune di S. Godenzo), il pianista Giuseppe Tanzini suona Couperin, Rameau e Debussy (gratis). Info 3334071968. Cortona Il 18 agosto ore 21.15, chiesa di S. Domenico, Francesco Attesti suona al pianoforte e all’harmonium trascrizioni proprie da Bach, Rossini, Beethoven, Chopin, Gershwin (gratis). Pieve a Elici Il 19 agosto ore 21.15, nella chiesa di S. Pantaleone, Milena Vukotic interpreta alcune delle più belle pagine dell’epistolario di Mozart e delle opere di Pierre Louÿs e Friedrich de la Motte Fouqué, accompagnata dal flauto di Mario Ancillotti e dal piano di Simone Soldati che suonano anche Mozart, Debussy, Reinecke. 6-12 euro. Pucciniano Il 18 agosto ore 21.15 al Gran teatro all’aperto di Torre del Lago, ultima recita della “Traviata” di Giuseppe Verdi. Sul podio Federico Maria Carminati. Protagonisti Mimma Briganti, Massimiliano Pisapia, Stefano Antonucci. Regia Paolo Trevisi. Info 0584 359322. Mugello Il 18 agosto ore 21 presso la Casa di Giotto a Vespignano, concerto del duo di arpe Eleonora Pellegrini ed Elena Meozzi. (4-5 euro. Info 3933527860. Roselle Il 18 agosto alla Cava di Roselle, dalle 22, contest tra band emergenti. In gara: Artika, Jocker's full house, Vochiba e Scat Plaza (3 euro). LIBRI Al Caffé della Versiliana di Marina di Pietrasanta, il 18 agosto ore 18 (gratis), il giornalista Massimo Gramellini presenta il suo libro “Fai bei sogni”. Il 19 agosto ore 18 (gratis) il filosofo Umberto Curi parla del suo saggio “Miti d’amore. Filosofia dell’arte”. Info 0584 265777. Il 19 agosto alle ore 21.30, presso lo spazio Marina Eventi in Piazza XXIV Maggio a Tonfano (Marina di Pietrasanta), Enrico Nistri presenta il suo libro “L’ultimo assaltatore. Sergio Denti dalla Regia Marina alla X Mas” (Sassoscritto editore). Montereggio di Mulazzo Comincia il 18 agosto, nel cuore dell’Alta Lunigiana, la nona edizione della “Festa del Libro” (fino al 26). Tutti i giorni, ore 16-24, mercato del libro. Il 18, ore 19, incontro con lo scrittore argentino Alfredo Helman per parlare del suo “Passione di Tango”; alle 21 Marcello Simoni presenta il suo libro “Il mercante di libri maledetti”, vincitore del Bancarella. Il 19 agosto, ore 21, il giornalìsta di “Repubblica” Giuliano Foschini presenta “Lo zingaro e lo scarafaggio” scritto a quattro mani con il collega Marco Mensurati. Sovicille Il 19 agosto ore 18, nella biblioteca del paese,  presentazione del volume "La vita semplice di una persona semplice" di Antonio Perini, edito da Vittoria Iguazu: autobiografia di una vita intera trascorsa nella campagna toscana. Pietrasanta Presso “La libreria” di v. Garibaldi 45, il 18 agosto ore 21.30, si festeggia il centesimo compleanno di Elsa Morante con Lella Costa e Chiara Valerio. TEATRO Versiliana Il rock ‘n’ roll e le atmosfere da fast food, i pigiama party e i motori truccati delle vecchie auto, i giubbotti di pelle e le gonne a ruota, il ciuffo alla Elvis e la brillantina : le atmosfere dell’America degli Anni ’50 rivivono al Festival La Versiliana  di Marina di Pietrasanta il 18 agosto (ore 21.30) con “Grease - il Musical”. Biglietti da 30 a 60 euro. Info 0584265757. Lucca Il 18 agosto ore 21.30 al chiostro di San Micheletto, nell'ambito del Meeting italiano di Teatro sociale, va in scena “Come correre sull’acqua” a cura del gruppo Giolli Coop (gratis). Chianciano Terme All’ex monastero (p.zzetta del Monastero, via Manenti) in scena il 18 e il 19 agosto, ore 21.30, lo spettacolo musicale “La Luna lo sa”, regia di Manfredi Rutelli  (5 euro). Cetica Il 18 agosto alle 17.30, terzo appuntamento della rassegna “Teatro del Fiume” nel comune di Castel San Niccolò (Ar). La frazione di Cetica ospita “Fiabe, Fiabe Filanti”,  spettacolo degli Arrivano dal Mare, storica compagnia di teatro di figura proveniente da Cervia, una delle più longeve e rinomate nel panorama nazionale. In scena Sergio Diotti, in arte il Fulesta, instancabile nel suo lavoro di recupero del patrimonio di storie popolari dell'Emilia-Romagna e non solo. Info 3351980510. Follonica Il 19 agosto ore 21.30 al Teatro all’aperto “Le Ferriere” di Follonica va in scena “Il malato immaginario” di Molière, regia Massimo Masini, con Gianluca Orlandini e Diria Ceccarelli. Ingresso 10 euro. Montepulciano Sabato 18 iniziano i festeggiamenti in onore di san Giovanni Decollato. Dalle ore i primi figuranti si ritrovano in contrada per poi unirsi alle altre contrade dei terzieri Montepulciano e raggiungere piazza Grande da tre punti diversi della città. Qui ad attenderli ci sarà il Gonfaloniere, interpretato dal poliziano Stefano Banini, che accoglierà le otto contrade al suono delle chiarine e dei tamburi. MOSTRE Villa Strozzi Il 18 agosto ore 19 inaugurazione della mostra “Iconae” (fino al 27 agosto) con opere di Mosè La Cava, Sergio Rubini e Giovanni Galizia. Info 3384458473. Guarnieri Si intitola “Stargate, le porte del tempo" la nuova mostra di opere dell’artista sestese Anna Maria Guarnieri che (dal 18 al 27 agosto in Corte dell’oste presso il centro commerciale “I Gigli” di Campi Bisenzio) torna ad esporre la sua visione onirica del mondo tra passato e futuro. Ugo Guidi A Villa Bertelli di Forte dei Marmi (via Mazzini 200), dal 18 agosto esposizione antologica dedicata al centenario della nascita di Ugo Guidi, artista cittadino. In mostra una serie di sculture e disegni a tempera su carta e tela. Fino a novembre. Info 0584280292 Castiglioncello Si inaugura il 18 agosto ore 18 presso la Limonaia di Castello Pasquini (p.zza della Vittoria, 1) la mostra di pittura di David Fedi (in arte Zeb) dal titolo “Pseudo Fascinazioni” curata da Filippo Lotti, mecenate e collezionista delle opere di Fedi. Aperta (gratis) fino al 30/9. Alle ore 22 alla galleria “In villa” (v. Biagio 17/19) si inaugura la mostra “Dal segno al simbolo” di Ariberto Badaloni, aperta fino al 2/9. Cetona Cetona è pronta a vivere la propria Belle Époque. Prende il via il 18 agosto, ore 18, in p.zza Garibaldi, con uno spiritoso can-can de “Le Toscanine”, le majorettes della Banda comunale di Cetona, la rassegna “Les femmes” - La figura femminile nella Belle Époque. Arte, musica e poesia, promossa dalla Fondazione Balestrieri (fino al 25 agosto). Alle 18.30, inaugurazione presso la sala espositiva “Ceramiche Pippo”, della mostra delle riproduzioni di ritratti femminili di Lionello Balestrieri, – il pittore cetonese che nel 1900 vinse l’Esposizione Universale a Parigi – commentate dalla poesia di Amalia Guglielminetti (aperta fino al 30 agosto). Alle 21.30, presso i giardini della Sala polivalente del Comune di Cetona in Via Volpini, video-spettacolo “Les femmes” con Piero Baldini, cantante-attore, e Rodolfo Baldini, attore, accompagnati alla chitarra da Mirco Bonucci. A conclusione Silvio Raffo - scrittore, poeta e traduttore - presente il suo libro “Lady Medusa” (ed. Bietti) su Amalia Guglielminetti icona glamour. Nel corso della serata verrà offerto assenzio per tutti. Info  335 5612337 ALL’APERTO Murate Al Caffè delle Murate, il 19 agosto ore 21.30, proiezione del film “Alfredo Alfredo” di Pietro Germi. Marina di Alberese Il 18 agosto, osservazione delle stelle sulla spiaggia, dalle ore 19 per un gruppo di 70 partecipanti (8 euro). Info 3481713077. Pontasserchio Il 19 agosto al Parco della Pace di Pontasserchio (Pi) sono in programma “Le domeniche del parco” con i Mercati della Terra e la collaborazione di Slow Food (dalle 11 alle 16); nel pomeriggio (dalle 17) animazioni per bambini con tornei di bocce e di briscola, poi spazio all’aperitivo musicale (dalle 19). Livorno Il 18 agosto, ore 21, nella pineta della Rotonda d’Ardenza, premiazione dei vincitori della 60° edizione del Premio Rotonda 2012 dedicato a pittura, scultura e grafica e intitolata a uno dei suoi fondatori, Mario Borgiotti, che si è svolta dal 4 agosto scorso. Info  3293164894. Torre del Lago Gran finale per Festestate 2012. Il 18 agosto ritorna sul palco di p.zza della Pace l’animazione dello scatenato Maestro Domenicano Sammy per uno show brasiliano. Il 19 agosto la festa chiude i battenti con la calda e sensuale “Noche latina rimba que salsa”, animazione con il Maestro Simone e special guest Maurino DJ. Camaiore Il 18 agosto in p.zza Diaz, ore 21.30 incontro con le principali tradizioni camaioresi, tra cui i tappeti di segatura. Lido di Camaiore Gara di biglie da spiaggia il 18 e il 19 agosto al Bagno Bragozzo. Sabato alle 16 impegnati i bambini. Domenica ore 16 i senior. Iscrizioni: 0584610688. Serravalle Il 19 agosto, ultima giornata dei festeggiamenti per il patrono San Ludovico: messa, processione, sbandieratori, spettacolo pirotecnico. Dalle 10 in poi. 
ROMA - Lakhdar Brahimi è ufficialmente il nuovo inviato speciale delle Nazioni Unite e della Lega Araba per la Siria. La nomina del successore di Kofi Annan, che aveva rinunciato all'incarico il 2 agosto scorso, è arrivata due giorni dopo la chiusura della fallimentare missione degli osservatori Onu nel Paese sconvolto dalla guerra civile. Brahimi, anziano diplomatico algerino con una lunga esperienza in teatri di crisi, ha assunto l'incarico nel giorno in cui i ribelli e le forze fedeli al presidente Bashar al Assad si sono dati battaglia a Damasco, Aleppo e in altre roccaforti della rivolta, in cui gli attivisti hanno documentato con nomi e cognomi l'uccisione di quasi 160 persone in varie località e fonti anonime citate dalla tv Al Arabiya hanno rivelato che i ribelli avrebbero ricevuto una fornitura di 14 missili antiaerei Stinger di produzione statunitense. Il predecessore di Brahimi, Kofi Annan, solo poche settimane fa aveva definito "pazzo" chiunque avesse preso il suo posto, ma il diplomatico algerino è noto per aver affermato di non aver mai "considerato una situazione senza speranza o un cambiamento impossibile". Il nuovo inviato dell'Onu e della Lega Araba ha ben presente quanto sia difficile il suo compito, ma spera comunque di farcela: "Potrei facilmente fallire, ma alcune volte si è fortunati e si riesce ad avere una svolta - ha affermato in un'intervista rilasciata alla Bbc poco dopo la sua nomina - Bisogna portare avanti queste missioni. Bisogna provare". Anche in un'altra intervista, rilasciata a France 24, l'ex ministro degli Esteri algerino si è detto poco fiducioso sul buon esito della sua missione: "Quello in cui credo è che tenterò di fare del mio meglio. Spero di trovare collaborazione da parte siriana fin da subito e anche sostegno da parte della cosiddetta comunità internazionale". Brahimi ha quindi annunciato che discuterà presto con i Paesi membri del Consiglio di sicurezza e con il segretario generale dell'Onu, Ban ki-Moon: "Mi hanno chiesto di assumere questo incarico. Se non mi sostengono, non c'è nulla da fare, per questo non vedo l'ora di discutere con loro". Il fronte diplomatico - al di là delle aperture della Clinton e del governo di Pechino, che ha annunciato di voler "cooperare" con Brahimi - non ha però fornito indicazioni incoraggianti al nuovo inviato speciale. Anche se l'Iran ha detto di aver accettato la proposta egiziana di dar vita a un gruppo di contatto delle potenze regionali musulmane (Egitto, Iran, Arabia Saudita e Turchia), a New York è stata rimandata a data da destinarsi la riunione convocata dalla Russia e alla quale erano stati invitati gli ambasciatori degli altri quattro membri permanenti del Consiglio di sicurezza e di altri Paesi chiave per la questione siriana. Sul terreno si sono registrati, per la seconda volta in poche settimane, combattimenti tra ribelli dell'Esercito libero e forze governative attorno all'aeroporto militare di Damasco, nel quartiere periferico di Mezze, poi preso d'assalto da elicotteri militari. E l'artiglieria e l'aviazione sono tornati a bombardare alcune roccaforti dell'Esl attorno alla capitale. Un'altra battaglia ha avuto luogo nei pressi dell'aeroporto internazionale di Aleppo, dove l'aviazione governativa ha bombardato i quartieri di Sayf ad Dawla, Salah ad Din, Hanano e Shaar. I ribelli hanno affermato di aver respinto le forze lealiste mentre i media ufficiali hanno riferito di "numerosi terroristi uccisi e arrestati". Secondo notizie non confermate, decine di persone sono rimaste uccise o ferite nel crollo di un palazzo a Shaar a seguito dei bombardamenti. I Comitati di coordinamento locali degli attivisti hanno dal canto loro fornito un bilancio di almeno 157 vittime in un solo giorno. Quaranta a Damasco e dintorni, tra cui 16 uomini trovati massacrati a Duma; 36 ad Aleppo; 30 nella regione di Daraa; altri 30 nella regione di Homs; una dozzina a Idlib; cinque a Dayr az Zor; quattro a Hama. Nel tradizionale venerdì di proteste anti-regime, questa volta indette con lo slogan "Con l'unità del nostro Esercito libero si ottiene la vittoria", migliaia di siriani sono tornati oggi in piazza nelle principali località della rivolta, mentre ormai da mesi il regime non riesce a organizzare i "massicci raduni lealisti" dei primi mesi della repressione. Si aggrava intanto in modo drammatico l'emergenza umanitaria: dopo gli allarmi lanciati dalla Croce Rossa internazionale e dall'agenzia Onu per i rifugiati, l'Organizzazione mondiale della Sanità ha oggi riferito che in un sobborgo di Damasco un centinaio di persone, per più di metà bambini sotto i dieci anni, sono state colpite da diarrea emorragica dovuta alla contaminazione dell'acqua potabile. 
Fuoco in città nel pomeriggio. Tre incendi nella stessa zona: nel Parco delle Cave vicino alla cava Ongari, a ridosso di una cabina elettrica; in un’area dismessa all’esterno della caserma militare Perrucchetti, verso le stalle dei cavalli del Reggimento cavalleria; e infine all’interno del Boscoincittà, accanto a via Novara. Almeno due dei roghi sarebbero dolosi perché avrebbero preso vita da vari inneschi distinti, inchiodando al lavoro i vigili del fuoco fino a notte inoltrata. L'intervento dei vigili del fuoco I piromani, dei quali si cercano tracce nei filmati delle telecamere di sicurezza nel parco ma anche per le strade, da via Novara a via delle Forze Armate, si sono scatenati quando, armati della loro attrezzatura, presumibilmente diverse taniche di benzina, sono entrati nel Parco delle Cave. Muovendosi a zig zag hanno lasciato cadere il combustibile cospargendo l’erba più che potevano, poi hanno appiccato il fuoco. Le fiamme, anche grazie al caldo e all’erba in molti punti secca, si sono propagate molto rapidamente, dando vita presto a un unico incendio che ha preso corpo. Decine le telefonate, poco dopo, ai vigili del fuoco che hanno raggiunto il parco inizialmente con tre mezzi. I pompieri hanno cominciato a spegnere le sterpaglie che bruciavano, poi si sono accorti che c’erano anche alberi avvolti dal fuoco:  dopo aver localizzato diversi punti d’innesco, hanno stimato che sia andato completamente distrutto almeno un ettaro di verde. Il fumo era tale che lo stesso elicottero della Forestale ha dovuto rinunciare all’intervento per ragioni di sicurezza. Verso le 17 i piromani hanno colpito accanto alla caserma Perrucchetti, dove i cavalli sono stati portati in salvo poiché le fiamme minacciavano le stalle, quindi al Boscoincittà. Sono accorsi al Parco anche l’assessore ai Trasporti Piefrancesco Maran e il 'sindaco d’agosto', Cristina Tajani. Dura la reazione del Comune che, tramite i vigili che stanno esaminando i filmati delle telecamere, si è messo alla caccia dei piromani. L’assessore all’Urbanistica, Ada Lucia De Cesaris, avverte: «Se qualcuno pensasse con un atto criminale di aprire le porte ad azioni speculative troverà la nostra ferma reazione: colpiremo con durezza i colpevoli di questo scempio». «Abbiamo intensificato in estate i controlli nei parchi  aggiunge l’assessore alla Sicurezza Marco Granelli  e faremo ancora di più». 
Durante la festa patronale  monsignor Domenico Cornacchia, ha voluto così  partecipare la propria vicinanza ai problemi che crea nella diocesi la  soppressione del tribunale di Lucera, con le sue sedi distaccate di Rodi  Garganico e di Apricena: "Non c'è nulla da festeggiare" L'aveva annunciato e ieri sera lo ha fatto: a conclusione della festa patronale non campane a festa ma 'a morto' perchè "non c'è nulla da festeggiare". Il vescovo di Lucera e Troia, mons.Domenico Cornacchia, ha voluto così partecipare la propria vicinanza ai problemi che crea nella diocesi la soppressione del tribunale di Lucera, con le sue sedi distaccate di Rodi Garganico e di Apricena. Nei giorni scorsi aveva anche rivolto un appello al presidente della Repubblica, Giorgio Napolitano, e al governo per il mantenimento degli uffici giudiziari lucerini. Un'analoga iniziativa era già stata assunta da monsignor Cornacchia lo scorso mese di giugno: alle 18.00 di ogni giorno faceva suonare 'a morto' tutte le campane della sua diocesi, per cercare di sventare la chiusura di alcuni reparti, con la riduzione di un gran numero di posti letto, nell'ospedale Francesco Lastaria, decisa dalla Regione Puglia per questioni di bilancio della sanità. Suonare le campane a morto - aveva spiegato nei giorni scorsi mons.Cornacchia in una nota - "vuole esprimere la vicinanza al dolore della nostra popolazione, che anche in questa istituzione vede colpita se stessa nelle sue aspettative più legittime e inalienabili e, nel contempo, come già affermavo circa la dolorosa vicenda dell'Ospedale F. Lastaria di Lucera, vede spegnersi un'altra significativa speranza per il suo futuro". Per mons.Cornacchia, la soppressione del tribunale di Lucera "non è tutelativa delle popolazioni di Capitanata, le quali resteranno danneggiate sia economicamente che moralmente a causa della pressione mafiosa presente nei territori interessati". "La comunità ecclesiale della Diocesi di Lucera e Troia - aggiungeva nella nota - solidarizza con tutti coloro che sono attualmente impegnati a lottare per la permanenza e la difesa del Tribunale di Lucera. Prego Dio confidando nell'intercessione di Santa Maria Patrona, in onore della quale ci apprestiamo a celebrare i festeggiamenti, perchè illumini coloro che possono a livello istituzionale e politico, intervenire affinchè non venga firmato il proponente decreto legislativo". 
SULLA  sua data di nascita c'è un giallo che lui non ha mai contribuito a  risolvere. Robert Redford compie gli anni il 18 agosto. Per alcuni siti  Internet l'attore e regista è nato a Santa Monica, California, il 18  agosto 1937, per altri (compreso il prestigioso o sito americano Imdb,  database del cinema mondiale) il 18 agosto 1936. Il suo biografo  ufficiale, Michael Feeney Callan (Robert Redford: The Biography, Knopf,  496 pg., ancora inedito in Italia) non ha dubbi. Lo abbiamo contattato  via mail ed ha risposto: ''Redford è nato il 18 agosto 1936, durante le  Olimpiadi di Berlino. La data è spesso riportata in modo errato, che è  molto tipico dei resoconti di Hollywood''. Una carriera per immagini Definito  "the mountain man" (l'uomo di montagna) o il solitario, Redford ha  preferito non entrare nel merito della sua età con l'obiettivo di  evitare interviste e bilanci. Per cui che siano 75 oppure 76, come  Callan ci assicura, buon compleanno Mr. Redford! Videoblob dei suoi successi Considerato  ancora tra i divi maturi più sexy del pianeta, Redford nella sua vita  ha fatto di tutto per allontanarsi dall'immagine di bello e seducente e  tenersi alla larga da gossip e riflettori. Alla fine degli anni  Settanta, all'apice del suo successo di interprete, ha scelto di passare  dietro la macchina da presa e si è lanciato anima e corpo nella  creazione di un festival dedicato al cinema indipendente, il Sundance,  che oggi è una delle vetrine più importanti del mondo, ma che agli  esordi lo costringeva a impegnarsi in prima persona per portare  spettatori e giornalisti sulle montagne dello Utah. D'altronde,  per Redford la recitazione e il cinema non sono stati il primo amore.  Figlio del contabile che avrebbe invece voluto "scrivere di sport",  Robert è un adolescente inquieto, uno studente mediocre e un buon  giocatore di baseball, che quando viene cacciato dalla squadra  universitaria per il troppo bere tenta la strada della pittura. Con  i guadagni di una stagione di lavoro a Los Angeles riesce a pagarsi un  passaggio per la Francia su una nave da carico. Nella capitale francese  dipinge, poi si sposta in Italia, a Firenze, dove alcune delusioni e un  generale stato di depressione lo costringono a tornare negli Stati  Uniti. Rientrato a casa conosce Lola, che sarà sua moglie per quasi  trent'anni e che gli darà quattro figli. E' lei ad avvicinarlo al  teatro. Nel frattempo si sono trasferiti a New York e Redford frequenta i  corsi dell'American Academy of Dramatic Arts: un suo insegnante gli  trova un ruolo a Broadway. E' l'inizio di una carriera. Nel '62  lavora molto fra teatro, tv e cinema, ma il successo arriva cinque anni  dopo quando Mike Nichols lo vuole per la pièce "A piedi nudi nel parco"  che poi viene portata sul grande schermo da Gene Saks. Intanto è  iniziato il sodalizio con Sydney Pollack che lo dirige in pellicole  molto diverse fra loro e lo guida nella sua maturità d'attore: con lui  gira "Questa ragazza è di tutti" (drammatico e sentimentale con Natalie  Wood), il western "Corvo rosso non avrai il mio scalpo",  "Come eravamo"  con Barbra Streisand, film che unisce i due filoni nei quali Redford  poi continuerà ad eccellere (il film romantico e quello di impegno  politico), il thriller "I tre giorni del Condor" e poi il kolossal dei  sentimenti "La mia Africa" accanto a Meryl Streep. Altro incontro  fondamentale è quello con il collega Paul Newman. Si conoscono sul set  di "Butch Cassidy", Newman è già una star, Redford ancora no, ma i due  simpatizzano subito. ''Mano mano che la lavorazione del film andava  avanti, Paul e io scoprivamo idee simili e gusti comuni e il sodalizio  lavorativo si trasformò presto in un'amicizia fraterna'' ha detto  Redford alla Abc ricordando l'amico alla morte, nel 2008. Faranno solo  un altro film insieme, "La stangata" (6 Oscar), ma il rapporto supererà  la prova del tempo. Nel frattempo interpreta "Tutti gli uomini  del Presidente", collaborando alla sceneggiatura senza però esservi  accreditato, ed è interessante osservare come 36 anni dopo sia convinto  che la stampa sia in declino. ''Quello che per decenni è stato il  compito del giornalismo ora lo svolgono i documentari  - ha dichiarato  Redford pochi mesi fa - .  I tempi di produzione cinematografica  permettono di approfondire quello che l'urgenza dello scoop ormai non  consente più ai giornali''. Ed è per questo, forse, che il produttore  Redford sta realizzando un documentario sul caso Watergate e su come  pose fine alla presidenza Nixon. Il 1980 è l'anno della svolta  perché con "Gente comune". Redford passa dietro la macchina da presa con  un film drammatico su un tema che conosce da vicino: la perdita di un  figlio (Scott, il primo bambino di Lola e Robert, morì a soli due mesi e  mezzo) e il dolore e il senso di colpa che essa comporta. Il film vince  quattro premi Oscar - film, regia, sceneggiatura e miglior attore non  protagonista, Timothy Hutton - e sarà il primo titolo di una filmografia  che negli anni andrà sempre più verso l'impegno politico. Il  tempo passa e quello che Pollack definiva ''un principe biondo con  un'interiorità molto più cupa" continua a dividersi fra regia e  interpretazioni che vanno dal ruolo provocatorio del miliardario di  "Proposta indecente" all'agente Cia sentimentale di "Spy Game" fino  all'anziano cowboy del "Vento del perdono". Negli anni però il suo ruolo  di regista, produttore e organizzatore di festival prende il  sopravvento su quello di attore anche se nel 2013 lo rivedremo in un  film non suo, il thriller di J. C. Chandor "All is lost" in cui  interpreta un uomo solo a lottare contro la forza del mare durante una  tempesta. Prima, però, sarà il grande protagonista della  prossima Mostra del cinema di Venezia (fuori concorso) con il suo "The  company you keep", dove Redford è un ex militante del movimento di  ispirazione comunista-rivoluzionaria Weather Underground, nato in  risposta alla Guerra in Vietnam, che ora vive in incognito, mentre un  giornalista tenace e senza scrupoli (Shia Labeouf) gli sta alle costole. Sul piano politico, pur essendo da sempre un sostenitore dei  democratici e impegnato per le cause ambientaliste, Redford resta uno  spirito indipendente: ''Uno dei motivi per cui ho sostenuto il  Presidente Obama - ha scritto di recente sull'Huffington Post - è perché  aveva dichiarato che occorre proteggere l'aria, l'acqua e la terra. Ma a  che serve dire la cosa giusta se poi non si fa nulla per realizzarla?'' 

