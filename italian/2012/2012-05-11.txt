Torna l'allarme sicurezza nell'Oltretorrente. Nella notte - intorno all'una e trenta - due persone sono state viste picchiarsi violentemente sotto i portici dell'Ospedale Vecchio. Botte pesanti come riferiscono alcuni testimoni. Si tratterrebbe di 2 stranieri. Uno con accento francese mentre il secondo sarebbe un magrebino. I 2 se le sono date di santa ragione. Incerto quello che è successo dopo. Ma a giudicare dalla grossa chiazza di sangue presente sul marciapiede sembra probabile che una delle 2 persone coinvolte sia stato ferita in modo grave, forse con un coltello. Un episodio che ripropone in primo piano la sicurezza del quartiere, con i commercianti che denunciano situazioni di degrado crescente, con numerosi episodi di persone che spesso si prendono a bottigliate. Commercianti che chiedono anche maggiore attenzione ai due candidati Vincenzo Bernazzoli e Federico Pizzarotti, che invitano a fare un giro nel quartiere, magari la sera. Chissà che il ballottaggio non faccia il miracolo. ( r.c. ) 
TORINO - A pochi giorni dalla conquista dello scudetto Antonio Conte si confessa in una lunga intervista che sarà trasmessa  domenica su Sky Sport. Il tecnico bianconero parla a 360° della cavalcata fino al titolo, del contributo dei campioni, e delle polemiche sulla terza stella. E del prossimo obiettivo: il rinnovo di contratto. Conte non dimentica i momenti difficili ("ce ne sono stati, noi non eravamo partiti per vincere il campionato. Il più difficile è stato quando ci siamo trovati a meno 4 e a meno 7 dal Milan prima di partite difficili come quelle con la Fiorentina e con l'Inter") e ricorda ancora la conferenza stampa nella quale Allegri parlava della seconda stella del Milan da mettere sulla maglia il prossimo anno. In quel momento il tecnico neocampione d'Italia pensò: "Cavoli, sono proprio convinti di vincere lo scudetto". TRE CAMPIONI FONDAMENTALI - In questa stagione Conte ha ritrovato il miglior Buffon. "E' tornato al centro del progetto - spiega - Campioni come lui, Del Piero, Pirlo, devono sentirsi al centro del progetto. Io non ho fatto altro che addossargli delle responsabilità. Buffon e Del Piero sono stati i primi con cui ho parlato, gli ho fatto capire cosa mi aspettavo da loro: dovevano aiutarmi molto più degli altri perché con loro sarei stato feroce sotto tutti i punti di vista. E loro mi hanno aiutato molto. Buffon, Del Piero e Pirlo sono stati i tre campioni che hanno contribuito alla crescita esponenziale di questo gruppo". DEL PIERO VALORE AGGIUNTO - Di questi tre però uno l'anno prossimo mancherà: è Alex Del Piero: "Lui mi dà la sensazione di un calciatore straordinariamente concentrato sul presente - commenta Conte - Questo è stato il valore aggiunto per lui e per noi, soprattutto quando la stagione è diventata calda e avevamo bisogno dei colpi del campione. Lui c'era, come c'è adesso e ci sarà in questo finale di stagione, visto che vogliamo mantenere l'imbattibilità e, possibilmente, vincere la Coppa Italia. L'ho sempre visto come un giocatore che poteva risolvere i problemi. Spesso sono stato criticato perchè lo facevo giocare poco, a volte 6 o 7 minuti. Invece io l'ho sempre chiamato quando avevo bisogno di lui, che fosse un minuto, 30 secondi, un tempo o tutta la partita". GLI ARBITRI? CHIEDEVAMO SOLO EQUITA' - Conte non rinnega nulla dello sfogo di Parma. "Quelle mie dichiarazioni furono enfatizzate perché tutte le società si sono lamentate durante la stagione. Noi ci siamo solo permessi di chiedere equità di trattamento Invece ci hanno ammazzato perché sembrava che noi, comunque, non dovessimo parlare. No, parlano tutti e quindi parla anche la Juventus. Io parlo perché se vedo qualcosa di sbagliato che va contro la mia squadra, parlo e parlerò". JUVE SUPERIORE AL MILAN - Poi c'è stato il gol di Muntari, questione che il Milan ha spesso ritirato fuori negli ultimi due mesi. "Ho sempre detto che il campionato l'avrebbe vinto la squadra migliore, la squadra che, nell'arco della stagione, fosse stata più costante, avesse giocato meglio, avesse avuto una migliore organizzazione - replica - E io penso che tutto questo la Juventus l'abbia dimostrato e sia stata superiore al Milan". STELLE SOLO SIMBOLICHE, ORA IL RINNOVO - Entrato nella storia della Juve da calciatore, adesso lo ha fatto da allenatore. "Io me lo sentivo che sarei tornato - racconta Conte - Quando ho smesso, sapevo che si trattava di un arrivederci e non di un addio". In questi giorni si è tanto parlato della terza stella sulla maglia ma per il tecnico bianconero "le stelle hanno un valore simbolico, l'importante è entrare nella storia con le vittorie". Ora per il futuro manca solo una firma: "Sicuramente in questi giorni inizieremo a parlare con la società, ma c'è la massima serenità - assicura Conte - Il prossimo sogno è quello di rinnovare il contratto". Leggi i commenti I commenti dei lettori 
ROMA - Il consiglio dei Ministri ha dato il via libera ai due provvedimenti in tema di editoria: un decreto che riordina i contributi al settore; e un disegno di legge delega che ridefinisce il sostegno legislativo all'editoria dal 2014. Il decreto legge, illustrato in Consiglio dei ministri dal sottosegretario con delega all'Editoria Paolo Peluffo, contiene norme per l'erogazione dei contributi pubblici fino al 2014, quando il sistema sarà modificato secondo le disposizioni contenute nel disegno di legge delega, approvato anch'esso dal Cdm. Per accedere ai contributi pubblici i quotidiani nazionali devono vendere almeno il 30% delle copie distribuite (per i quotidiani locali è il 35%). I costi ammessi sono solo quelli fondamentali di produzione e l'azienda deve essere in regola con il fisco. Le linee guida del decreto legge sono: contribuire al conseguimento del pareggio di bilancio pubblico; indirizzare le imprese verso l'innovazione e verso comportamenti aziendali coerenti con la trasformazione del mercato; realizzare in pieno l'obiettivo di tutela del pluralismo e sostegno alla effettiva fruizione di prodotti editoriali reali. Il provvedimento di urgenza si rende necessario in ragione del periodo transitorio, previsto dal decreto 'Salva Italia', degli ultimi 2 anni di contributo diretto a quotidiani e periodici ed è quindi connesso alla maturazione di legittime aspettative da parte delle imprese. I requisiti di accesso al contributo, che verrà erogato nel 2014, vengono rimodulati aumentando il rapporto tra distribuzione e vendita. Per le testate nazionali (quelle cioè distribuite in almeno 5 regioni, con una percentuale di distribuzione in ciascuna non inferiore al 5% della distribuzione complessiva) il rapporto è aumentato dal 15% al 30%. Per quelle locali dal 25% al 35%. Questo meccanismo è mirato a far diminuire i costi di distribuzione e stampa, spingendo le imprese a rendere più efficiente la propria rete distributiva. In ogni caso, il contributo per ciascuna azienda non può superare quello calcolato in misura piena per l'anno 2010. Si pongono fin da subito (contributi erogati nel 2013) alcuni limiti ai costi ammissibili per calcolare l'importo del contributo statale. I costi ammessi sono solo quelli fondamentali di produzione e quelli relativi ai livelli effettivi di vendita. Il contributo 'variabile' viene calcolato esclusivamente sulle copie vendute. Si escludono dal computo le copie diffuse in blocco e tramite 'strillonaggio'. Inoltre, non sono più ammessi al calcolo del contributo le spese per materiali di consumo e promozionali e, in particolare, consulenze e 'service'. Saranno rimborsati nella misura del 50% i costi relativi a giornalisti, personale, stampa, distribuzione. Per accedere al contributo l'impresa deve risultare in regola con gli adempimenti tributari verso lo Stato. I criteri per il calcolo dei contributi sono applicati anche ai giornali organi di partito e assimilati. Per garantire l'adeguamento alle nuove esigenze del mercato dell'editoria, il decreto prevede inoltre che le imprese che hanno già ricevuto i contributi possano passare alla pubblicazione digitale, anche in via non esclusiva. Le imprese editrici che diffondono esclusivamente on line possono usufruire di un sostegno di durata biennale, a condizione che rispettino effettivamente la propria periodicità e siano accessibili (in digitale) anche a titolo oneroso. Il contributo consiste nella copertura del 70% dei costi e nella corresponsione di 0,10 euro per ciascuna copia venduta in abbonamento. E' inoltre previsto un credito d'imposta di cui beneficeranno i punti di vendita che aderiranno ad una rete informatica che consentirà, tra l'altro, una maggiore efficienza delle imprese editoriali, attraverso la tracciabilità delle vendite e delle rese dei giornali. Contestualmente all'approvazione del decreto legge, il Consiglio dei Ministri ha approvato un disegno di legge delega che prefigura un nuovo sistema di sostegno all'editoria, a partire dal 2014, che tenga conto della strutturale trasformazione che tale ambito dell'economia sta attraversando con il diffondersi dell'editoria digitale. I criteri direttivi del disegno di legge sono i seguenti: configurare una gamma di possibili incentivi coerenti con l'attuale situazione del mercato editoriale; sostenere l'innovazione, e in particolare le start up e le iniziative editoriali che puntano alla multimedialità, al fine di modernizzare e sviluppare il settore; viene istituita una Commissione per ridefinire i soggetti editoriali meritevoli di sostegno pubblico, in particolare alto valore culturale, politico-sociale, e tradizione a livello locale; viene istituito un Registro delle riviste di alta cultura; si favorisce, con attività di comunicazione e promozione, la diffusione della lettura, in particolare tra i giovani. 
Il gelo e il fastidio, per la lettera di congratulazioni spedita ieri da Sepp Blatter, presidente della Fifa, sono durati un attimo, poi la Juventus s’è rimessa sotto con i preparativi per la festa di domani. "Complimenti per il ventottesimo scudetto, dopo nove anni siete di nuovo i migliori della serie A: bravi" ha scritto il numero uno del calcio mondiale, sbriciolando la realtà parallela piena di stelle nella quale continuano a vivere i bianconeri.Più prevedibili le reazioni di Zeman ("Ognuno fa quello che vuole, magari mi metto due stelline anch’io. Ma io di scudetti ne scriverei ventidue o ventitré") e del procuratore di Torino, il granata Caselli, che ha invitato i bianconeri a rispettare le sentenze della giustizia: "È uno scudetto meritato, hanno giocato molto bene. Ma la terza stella non dovrebbero metterla". Dettagli ininfluenti, per la Juve, che continua a mantenere un doppio registro un po’ ipocrita: da un lato sbandiera la propria personalissima contabilità (ieri ha annunciato «la parata di stelle. Di tre stelle...») a voce e per iscritto, dall’altra studia il sistema per mettere il triplice simbolo sulla maglietta senza violare il regolamento, che dunque viene osservato solamente in maniera formale, non sostanziale. La gente, comunque, conta a multipli di tre e si prepara a invadere la città per la festa tricolore, che comincerà allo stadio subito dopo la fine della partita con l’Atalanta  quando sarà consegnata la coppa dei campioni d’Italia e i giocatori sfileranno sotto le tribune  e poi continuerà nel cuore della città, con probabile maxi schermo in piazza San Carlo. L’attesissimo corteo del pullman scoperto partirà alle 20 da Porta Susa, poi proseguirà attraverso via Cernaia, piazza Castello, via Po, piazza Vittorio, corso Cairoli e corso Massimo d’Azeglio per poi concludersi al Valentino intorno alle 22. L’intenzione è fare in modo che la festa sia spontanea, senza troppo di costruito. Anche perché potrebbe non essere l’ultima, visto che tra una settimana i bianconeri potrebbero bissare lo scudetto con la Coppa Italia, da contendere al Napoli della finalissima di Roma. L’entusiasmo dei tifosi è tale che il presidente bianconero del Salone, Rolando Picchioni, medita di spostare in uno spazio più ampio (all’aperto) la presentazione del libro di Alessandro del Piero, in programma lunedì alle 18 nella sala gialla del Lingotto. Intanto, la società sta definendo i programmi della prossima stagione. Per quanto riguarda il ritiro estivo, è da registrare il sorpasso, forse decisivo, di Chatillon a Bardonecchia: "Finché non firmo non ci credo, ma sembra più sì che no", ha detto Augusto Rollandin, presidente della Regione Valle d’Aosta. La Juve dovrebbe stanziarsi in Vallée dal 12 al 25 luglio, riesumando le strutture (l’École hotelliere per mangiare e dormire, lo stadio Brunod per lavorare) già usate in passato da Lippi e Ancelotti. Si parla di un accordo triennale da due milioni di euro, cifre che la Regione Piemonte non poteva più permettersi di spendere. Verso la fine di luglio la Juve si trasferirà negli Stati Uniti, dove sono previste amichevoli con il Washington, il Psg e il Real Madrid (a Las Vegas, il 5 agosto). Potrebbe sopravvivere il miniritiro di Chiusa Pesio prima di Ferragosto: dipende anche se la Supercoppa con il Napoli si giocherà in Italia o a Pechino, e quando. 
ATENE - La Grecia è sull’orlo del baratro e solo un colpo di scena dell’ultima ora può evitare al paese nuove elezioni che rischiano di materializzare in tempi stretti l’addio del paese all’euro e il ritorno alla dracma. Un’ipotesi che mette i brividi a Roma e Madrid, che temono di essere travolte da un effetto domino dalle conseguenze devastanti. La situazione ad Atene è delicatissima. I leader dei primi tre partiti usciti dalle urne, il centrodestra di Nea Demokratia (Nd), la sinistra radicale di Syriza e i socialisti del Pasok, non sono riusciti a formare un governo . La palla è ora in mano al presidente della repubblica Karol Papoulias che cercherà di forzare la mano al Parlamento per la costituzione di un esecutivo d’emergenza di unità nazionale. Impresa quasi impossibile. A quel punto, Costituzione alla mano, la Grecia farà il salto nel vuoto (senza paracadute) di nuove elezioni. Data prevista il 17 giugno. I sondaggi parlano chiaro: in caso di voto bis – soprattutto se dalla Germania continueranno ad arrivare altri ultimatum ad Atene – a trionfare diventando il primo partito del paese sarebbe Syriza – la sinistra estrema anti-memorandum guidata da Alesis Tsipras con il 27%. Il rischio ingovernabilità resterebbe altissimo, con l’ipotesi concreta di una maggioranza in aula contraria a rispettare gli accordi con Bruxelles che rischia di accompagnare il paese verso il crac. Papoulias proverà a giocare nelle prossime ore l’ultima carta, provando a mettere assieme un esecutivo che abbia come base l’impegno di tenere il paese nella moneta unica. La strada è segnata e – purtroppo per lui - in salita. Pasok e Nd, gli storici partiti  che dal 1974 si alternano al governo della Grecia (e l’hanno portata sull’orlo della bancarotta) - hanno 149 seggi su 300. Probabile che il presidente della Repubblica (e con lui tutta la Ue) provi a convincere Fotis Kouvelis, leader di quella sinistra democratica con 19 seggi che aveva aperto a una coalizione europea, a fare lo strappo a sinistra dando il suo appoggio a questo progetto. Atene però non ha mai avuto governi di coalizione. E Kouvelis, cui potrebbe essere offerta la poltrona di premier, sta facendo in queste ore i conti della serva: se ammorbidisce la sua posizione anti-memorandum ed entra nel governo rischia di fare la fine del Laos, il partito della destra ortodossa sparito dal Parlamento dopo aver appoggiato l’esecutivo tecnico di Lukas Papademos. Se dice no e apre la porta alle elezioni, è possibile che faccia la stessa fine, con una fuga dei suoi elettori verso l’ala estrema di Syriza. Comunque vada a finire, sarà un insuccesso. Il nuovo governo nascerebbe completamente diviso. Il voto scatenerebbe la reazione dei mercati. L’Europa, come ha detto il ministro alle finanze tedesco Wolgang Schauble , può fare a meno della Grecia. La Grecia però fuori dall’euro rischia di andare incontro a un’Apocalisse. E l’Europa, a quel punto, con lei. 
ROMA - La notizia era nell'aria, anche se la redazione stava cercando di portare avanti una trattativa per scongiurarla. I liquidatori de Il Manifesto hanno invece inviato una fax alla redazione del quotidiano in cui comunicano la cessazione dell'attività aziendale e richiedono la concessione del trattamento straordinario di integrazione salariale per 12 mesi. "Oggi in redazione abbiamo ricevuto un fax che non aspettavamo - si legge sul sito internet del quotidiano -. Recita così: "Oggetto: Comunicazione cessazione attività aziendale e richiesta concessione trattamento straordinario di integrazione salariale". Ce lo inviano i nostri liquidatori: da febbraio siamo con i conti bloccati". Il quotidiano, una delle testate storiche della sinistra, è dal febbraio scorso in liquidazione coatta. "Con i liquidatori - si legge ancora - abbiamo avviato una trattativa, e per la prossima settimana è stato fissato un incontro. Oggi invece il fax inatteso. Solo un passo formale per avviare la trattativa al ministero? Forse, ma non ci rassicura il resto del fax, in cui si parla di una cassa integrazione di 12 mesi per tutti i lavoratori. E comunque il giornale resta in edicola". E Valentino Parlato, uno degli storici direttori, taglia corto: "Non può chiudere una testata così". Leggi i commenti I commenti dei lettori 
"Non abbiamo mai usato scorciatoie nel nostro agire, non abbiamo usato scorciatoie per salvarci, non le useremo mai in futuro. Siamo stati e saremo inflessibili con coloro che dovessero disattendere la nostra etica del lavoro". Così Edoardo Garrone, vicepresidente vicario della Sampdoria ha parlato ai tifosi in una lettera aperta per commentare la vicenda calcioscommesse che ha portato al deferimento della società di Corte Lambruschini. Ecco il testo integrale: "Ho deciso di scrivere questa mia lettera con l'unico scopo di rappresentare una mia sincera riflessione sul mio impegno per la Sampdoria in questi quasi dodici mesi. Come sapete mi sono assunto l'onere e l'onore di gestire la Sampdoria dopo una brutta e inaspettata retrocessione, figlia di una serie di decisioni sbagliate sulle quali non intendo più tornare. L'ho fatto per mio padre, per la mia famiglia, per i nostri tifosi, per il patrimonio di immagine e valori che la Sampdoria si è costruita in tanti anni di attività nel panorama del calcio nazionale ed internazionale. L'ho fatto con impegno, dedizione, passione, gioia e sofferenza, con tanto lavoro che ha tolto spazio alla mia vita privata e familiare. L'ho fatto forte anche della convinzione che, nonostante il calcio sia talvolta inquinato da fattori che poco hanno a che fare con altri settori imprenditoriali e spesso intriso di comportamenti ipocriti, il lavoro serio, onesto e rispettoso delle regole alla fine venga premiato con i risultati e dia le meritate soddisfazioni. In questi mesi abbiamo riconquistato a fatica la fiducia dei nostri tifosi, abbiamo ricostruito una società e una squadra che ha fiducia nei propri mezzi, abbiamo sostituito dirigenti con altri dirigenti, giocatori con altri giocatori sempre con l'obiettivo di migliorarci e creare le fondamenta di un club sano e in mani solide. Quando siamo retrocessi è stata colpa nostra, se torneremo in Serie A il merito sarà solo nostro e della fiducia e del sostegno dei nostri tifosi. Non abbiamo mai usato scorciatoie nel nostro agire, non abbiamo usato scorciatoie per salvarci, non le useremo mai in futuro. Siamo stati e saremo inflessibili con coloro che dovessero disattendere la nostra etica del lavoro. Questo sistema di valori e regole fa parte del nostro DNA, è stato il pilastro su cui mio nonno settanta anni fa e mio padre poi hanno costruito una grande azienda industriale e sulle cui basi da dieci anni gestiamo la Sampdoria. Per tutti questi motivi, pur confidando nel lavoro delle istituzioni del calcio, mi riesce difficile ingoiare il rospo del coinvolgimento della Sampdoria nel cosiddetto scandalo "scommessopoli". Della tutela dei nostri interessi e della nostra immagine si occuperanno i legali. A noi spetta il compito di riportare la Sampdoria in Serie A e successivamente di farla crescere e renderla ancora più forte e competitiva. Non commenteremo più la vicenda scommesse, continueremo ad impegnarci solamente nella comunicazione sul calcio giocato. Io personalmente mi riservo di parlare a campionato finito e a processi terminati. Solo allora potrò fare un vero bilancio e trarne le conseguenze. L'impegno verso la società e la squadra rimane altissimo e i nostri tifosi possono e devono continuare ad essere confidenti: i risultati e le soddisfazioni arriveranno. Ma non posso né rassicurarli né dar loro garanzie su fatti e decisioni di altri che sfuggono alla nostra possibilità di governo". 
