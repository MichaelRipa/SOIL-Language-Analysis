HANNO il pallino del cinema e del computer. Sono giovani, tra i 25 e 29 anni, originari di Melito e fanno i videomaker. La televisione li conosce appena, ma su Internet Alfredo Felaco, Francesco Capaldo e Simone Russo, meglio conosciuti come "The Jackal" sono delle star, anzi, delle webstar.Sono gli ideatori e i realizzatori di "Lost in Google", la loro webserie (ossia un telefilm caricato in rete) cliccata su YouTube da oltre un milione e mezzo di spettatori in tutta Italia. Il cast: Roberta "Proxy" Riccio, Simone Russo e Ciro Capriello. "Siamo elettrizzati, non ci aspettavamo un simile successo ", ammette Francesco Capaldo, il regista. Ma cosa c'è di così virale in questo fenomeno, così diffuso all'estero ma ancora preso sottogamba dai nostri media? "È il risultato più immediato delle nuove tecnologie di massa", prosegue Capaldo. "La webserie usa lo stesso linguaggio della maggior parte dei giovani, sempre più padroni della rete, riflettendone le ultime tendenze. Per questo è così amata". Poi, naturalmente, chi ha l'idea migliore spicca sugli altri. E "Lost in Google" ne è un esempio. Autoprodotta e ripresa con macchine digitali, ha una trama che ammicca a "Matrix", con un pizzico d'ironia. E con una "killer application", ossia una caratteristica che la rende unica. Questa è in assoluto la prima webserie "a bivi". Sono gli utenti stessi, con i loro commenti al nostro canale YouTube, a decidere gli sviluppi futuri della trama", spiega Alfredo Felaco, supervisore agli effetti speciali. E di suggerimenti ne sono arrivati più di 45 mila, tutti letti, spulciati e ripresi, influenzando il 70 per cento del racconto. Il canovaccio di partenza è semplice: una domanda scherzosa, buttata lì: "Hai mai pensato di digitare nella ricerca di Google la parola Google?", chiede Proxy a Simone, porgendogli un portatile. Simone esegue, ritrovandosi per incanto catapultato nella dimensione del web, a interagire coi suoi mezzi più comuni, dalle mappe interattive a Wikipedia, nel disperato tentativo di tornare al mondo reale. Per la puntata finale, i Jackal hanno inserito nel cast anche Guglielmo Scilla, l'amatissimo videoblogger "Willwoosh", ora attore e speaker di Radio Deejay. Ma il suo è solo l'ultimo dei camei di personaggi famosi presenti nella serie: dalla Iena Frank Matano, al cantante Caparezza, intrappolato in un angolo di "Google Maps", dall'attore di "Un posto al sole" Patrizio Rispo, custode di Wikipedia, fino al conduttore Rai Sandro Giacobbo. Spazio anche alle giovani professionalità napoletane, come l'attore Marco Mario De Notaris e il direttore della fotografia Francesca Amitrano. 
Colpa della pioggia che l'ha fatta da padrona per giorni e giorni? Oppure tanto grigiore è conseguenza della lunga vigilia distraente delle Olimpiadi londinesi, che vedranno Wimbledon di nuovo affollata? Non saprei rispondere. Di fatto è come se i Championships di quest'anno non fossero mai decollati. Almeno fino a oggi nel tardo pomeriggio, quando Murray e Tsonga hanno rischiato - appena un po' - di non raggiungere le semifinali. Alla fine, però, le teste di serie 4 e 5 hanno avuto ragione di David Ferrer, numero 7 del tabellone, e Philipp Kohlschreiber, tedesco della vecchia guardia, piazzato al quint'ultimo posto del seed di Wimbledon, e si sono conquistati il diritto di giocarsi l'ingresso in finale. Poi, a risultati acquisiti, è apparso chiaro a tutti che la grande giornata di questo Slam sará venerdì, con la sfida di gran classe Djokovic-Federer e quella tra bombardieri Murray-Tsonga. Dopo il suicidio sportivo di Rafael Nadal al secondo turno, di meglio non ci si poteva augurare. Il classico mercoledì dei quarti di finale era cominciato con le due rapide esibizioni - da programma - di Novak Djokovic e Roger Federer che come sparring partner avevano il veterano Florian Mayer e il soldatino Mikhail Youzhny. Incontri senza storia, sicuramente i loro meno impegnativi in questa settimana e mezza di freddo e acqua. C'è solo da prendere nota che: 1. da 22 anni a Wimbledon non si giocava un quarto così fuori scala come tra lo svizzero e il russo (6-1 6-2 6-2); 2. con questa, sono 32 le semifinali di Federer negli slam, una in più di Jimmy Connors. Il serbo ha faticato un po' di più, lasciando complessivamente 9 giochi a Mayer nel corso dei tre set. Ma - dovessi puntare un euro - da quanto visto lo farei su di lui. Più tardi sono scesi nelle due arene l'eroe della Britannia, lo scozzese Andy Murray, e il più forte erede della tradizione coloured del tennis d'Oltralpe, Jo-Wilfried Tsonga. E per un po' i pubblici del campo centrale, tutto schierato con Andy, e quello del campo 1, più francese che tedesco, hanno visto ri-materializzarsi gli incubi dei recenti Europei di calcio, con le loro nazionali prematuramente mandate a casa. Tsonga ha avuto testa e nervi per prevalere al tie-break nel primo e nel quarto set, e tanto gli è bastato. Raramente come stavolta con Murray e Ferrer s'è visto tanto equilibrio in uno slam, con tre set su quattro decisi dal tie break (6-7 7-6 6-4 7-6). Lo spagnolo ha combattuto su ogni palla, Andy ha rispolverato, dopo le recenti prove negative, il meglio dei suoi colpi. Lo scozzese, che ha chiuso con 18 ace e l'80% di punti con la prima, ha accettato che il match scorresse sui binari preferiti dal valenciano: corsa e resistenza. Murray ha salvato dieci palle break, gran parte delle quali con prime potenti al corpo, e si è trovato in svantaggio in tutti i parziali. Perso il primo set in un tiebreak in cui ha rimontato da 3-5 a 5-5 ma è stato tradito dal dritto nel finale, ha iniziato a spingere meglio sulla diagonale del rovescio. Ha regalato un controbreak potenzialmente decisivo (5-4) ma Ferrer non è stato capace di chiudere il secondo set. "Ferru" ha concesso il controbreak immediato, ha avuto un set point sul 6-5 nel tiebreak ma il serve and forehand del numero 4 del mondo ha chiuso ogni spiraglio prima dell'8-6 finale. Dal terzo set Murray ha gradualmente fatto girare l'inerzia del match. Ferrer aveva dato tanto, forse più di quello che ci si sarebbe potuti aspettare, mentre Murray era rimasto anche sotto i suoi standard. Era perciò quasi fisiologico che gli equilibri si modificassero. Andy, che serviva per secondo, ha infilato due risposte da applausi per portarsi 5-4 e servizio e ha firmato il sorpasso con un game a zero sigillato dall'ace centrale. David, che ha chiuso con 44 vincenti contro i 61 di Murray, ha potuto rifiatare per un breve scroscio di pioggia che - sai che novità! - ha fermato il match per un quarto d'ora sul 5-5. Ma non gli è bastato per portare il match al quinto set. Per lo scozzese sarà la quarta semifinale di seguito sull'erba di casa. Le ultime due tappe del torneo maschile  londinese - dopodomani e domenica -  hanno in palio qualcosa di più della gigantesca coppa e del milionario premio che  vanno al vincitore (per la precisione, un milione e 150mila sterline). Se infatti Federer dovesse sconfiggere Djokovic e poi riuscisse nell'impresa di riprendersi lo slam più nobile dopo tre anni, arriverebbe a ridosso della prima pazza nel ranking ATP: se i conti sono giusti, i suoi punti sarebbero 11.075 contro gli 11.480 del serbo, trionfatore qui un anno fa. In ogni caso, da lunedì prossimo Roger sarà nuovamente numero 2 con un  considerevole vantaggio su Rafa Nadal. Due righe, dovute, su come si sta comportando - bene - Gianluigi Quinzi, il nostro under 18 più dotato, numero 3 nel tabellone Junior. Dopo la battaglia al secondo turno con il cileno Garin (8-6 al terzo set), il ragazzo, marchigiano come Camila Giorgi, ha superato per ritiro il belga Cagnina (6-1 3-1 il parziale). Ai quarti troverà l'australiano Nick Kyrgios. Mail c. giua@kataweb. it Twitter @claudiogiua 
Il Consiglio di Sorveglianza di Adam Opel AG ha approvato un piano che sarà fondamentale per riportare l'azienda Opel a una redditività sostenibile. Il piano contiene i seguenti elementi: investimenti nella gamma prodotti Opel/Vauxhall, insieme a una nuova strategia di vendita, una rinnovata strategia di marca, progetti per la riduzione dei costi dei materiali, di sviluppo e di produzione e per l'ulteriore sfruttamento delle sinergie generate dall'alleanza tra GM e PSA Peugeot Citroën, e infine la ridefinizione della strategia di esportazione e di espansione di mercato. "Il piano che abbiamo approvato è essenziale per garantire il futuro di Opel", ha dichiarato Stephen Girsky, Vice Presidente di General Motors e Presidente del Consiglio di Sorveglianza Opel. "GM sostiene Opel, e auspica che la dirigenza e i rappresentanti dei lavoratori continuino a collaborare per soddisfare al meglio i clienti e per tornare rapidamente alla redditività". Wolfgang Schäfer-Klug, Presidente dello European Employee Forum e Vice Presidente del Consiglio di Sorveglianza di Adam Opel AG: "Il business plan 2012-2016 approvato dal Consiglio di Sorveglianza costituisce un'ottima base per il futuro di Opel. Il sostegno di GM dimostra quanto l'ingegneria europea e i siti europei di Opel/Vauxhall siano importanti per l'azienda. Opel deve concentrarsi sui propri punti di forza per crescere e salvaguardare l'occupazione anche in una difficile congiuntura di mercato". 
Una luce dall’Oriente La Cina è vicina. Doppio appuntamento alla scoperta del paese della  Grande Muraglia, per la rassegna “Darbar. Luci da Oriente”, al Mao di  via san Domenico 11. Alle 18 si parte per il percorso di vista tematico  alla collezione cinese del museo “Musica e musicanti” che, prendendo  spunto da alcune opere esposte, porterà il visitatore alla scoperta  degli strumenti musicali dell’antica Cina e lo introdurrà al ruolo  fondamentale che l’arte dei suoni ha rivestito nella formazione della  cultura tradizionale estremo-orientale: dalla ritualità confuciana agli  svaghi di corte, da passatempo erudito del letterato a valvola di sfogo  del popolo. Alle 21 si proietta il documentario “Nel cuore della Cina”  di Duilio Giammaria dedicato a Matteo Ricci. Introdotto dall’aiuto  regista Livia Schoonejans, il reportage narra l’avventura dell’uomo che  ha aperto le porte dell’impero cinese all’Occidente. Ingresso libero;  info e prenotazione 011/4436927. LIBRI ROMAGNA MIAAAA Settimo appuntamento con l’iniziativa “Invito a bozze”: alle 18.30 alla  Torre di Abele in via Pietro Micca 22, Cristiano Cavina presenta un  assaggio del suo “Romagna mia” (Laterza). Info 011/537777. E MI SON DETTO… Alle 19 la galleria Raffaella De Chirico Arte Contemporanea in via  Vanchiglia 11/a, ospita la presentazione del libro “E mi son detto... ma  anche no!” (Seneca), opera prima dello scrittore torinese Luca  Bottazzi. Ospite speciale della serata sarà Renato Liprandi, alias  l'arcigno direttore Augusto De Marinis della sitcom “Camera Café”. Info www.dechiricogalleriadarte.it GRANDI CITTÀ Alle a18 all’Urban Center Metropolitano in piazza Palazzo di Città 8/f  si presenta il volume “Le grandi città italiane” (Marsilio) con il  curatore del volume, Giuseppe Dematteis e i docenti Piero Amerio,  Arnaldo Bagnasco e Francesca Governa moderati da Paolo Griseri. Info www.urbancenter.to.it DENTRO ALLA FAGLIA Dalle 21 alle 23 alla Libreria Trebisonda in via sant’Anselmo 22 Massimo  Miro presenta il romanzo “La faglia” (Il Maestrale) con Paola Cereda,  Franz Goria, Giorgio Olmoti, Silvio Totaro. Info 011/7900088. CICALE & FORMICHE Dalle 12.30 alle 14.15 al Centro Einaudi di via Ponza 4 nel corso del  seminario con Giorgio Arfaras su “Sei tesi sulla crisi del debito (e sul  come uscirne)” si presenta il libro “Né cicale né formiche” (Audino) di  Giorgio Arfaras. Info www.audinoedotore.it COLPI DI FULMINE? Alle 21 alla biblioteca civica Merini in corso Susa 130 a Rivoli si  presenta il libro di Beppe Tosco “Perché le donne credono nel colpo di  fulmine e gli uomini nel colpo di culo” (Mondadori). Info 011/9512152. COLOMBO A TORRE Alle 21.15 in piazza del Municipio a Torre Pellice, l’autore Gherardo  Colombo presenta il libro “Farla franca. La legge è uguale per tutti?”  (Longanesi) scritto con Franco Marzoli. Info www.unatorredilibri.it ELOGIO DEL LIMITE Al Circolo degli Amici in via Ribes 2 (area bioindustry park) a  Colleretto Giacosa, Fabrizio Pistoni presenta il suo libro “Elogio del  Limite” (Ediciclo). Info circolodegliamici@gmail.com INCONTRI & EVENTI FESTIVAL ORALE E POPOLARE Da oggi all’8 luglio, in via Cesare Battisti, piazza Carlo Alberto,  piazza Carignano e nel cortile di Palazzo Carignano, giunto alla settima  edizione, il Festival Internazionale Oralità Popolare dedicato alla  trasmissione dei saperi, porta in piazza alcune buone pratiche, italiane  ed euro-mediterranee: lavoro, gestione del bene comune, economie  partecipate, attraverso il racconto delle esperienze più significative.  Info www. reteitalianaculturapopolare. org FESTA DI LIBERAZIONE Dopo una pausa di cinque anni, torna in città la “Festa in Rosso di  Liberazione”, in programma fino al 14 luglio al Circolo Arci Oltrepò in  corso Sicilia 23: alle 21 si parla di “Per il diritto alla conoscenza,  per tutte e tutti, dal nido all’università”. Info www.prctorino.it L’ITALIA BIFRONTE Alle 18 alla Feltrinelli in piazza Cln 251, Monica Cerruti racconta  Nichi Vendola e Roberto Cota, presidenti delle regioni Puglia e  Piemonte, nel corso dell’incontro “L’Italia bifronte”. Info 011/5620830. MUSICA PIERANUNZI EUROPEAN TRIO Alle 22 al GruVillage nell’area verde del centro commerciale Le Gru di  Grugliasco, è di scena l’Enrico Pieranunzi European Trio con il  chitarrista francese Sylvain Luc. Ad accompagnarli la ritmica  dell’olandese Hans van Oosterhout alla batteria e di Daryl Hall al  basso. Info www.gruvillage.com AMENO BLUES FEST Serata extra, alle 21, in occasione dello “Studi Aperti Arts Festival ad  Ameno”, con Zakiya Hooker, figlia del leggendario John Lee Hooker. Info www.amenoblues.it AL LIBRA FESTIVAL Si apre oggi con il concerto gratuito dei Discoinferno, la più rinomata  discomusic band italiana, che annovera nel suo repertorio remake, medley  e una carrellata di citazioni musicali che attraversa la discomusic  dagli anni Settanta fino agli albori della musica dance l’edizione 2012  del “Libra Festival” a Sordevolo in provincia di Biella. Info www.librafestival.it SPAZIALE FESTIVAL S’apre oggi in via Cigna 211 l’edizione 2012 dello “Spaziale Festival”:  dalle 17.59 sono di scena il collettivo Woodu?  (Foxhound + Grey  Moquettes + Joybeat + Dropp + GoA + Maniaxxx), i Breton, Kurt Vile &  The Violator e The Stealing Sheep. Info www.spazio211.com NEO TROPICAL BLAH Alle 20 al Blah Blah in via Po 21, reading in musica con Jamie Stewart  degli Xiu Xiu che leggerà estratti del suo libro “A Neo Tropical  Companion” tradotti in simultanea in italiano e con accompagnamento  sonoro. Info www.blah-blah.it GNU QUARTET & SIRIANNI Al Molo18 in corso Moncalieri 18, alle 21.30 è di scena lo Gnu Quartet  (Stefano Cabrera, Roberto Izzo, Francesca Rapetti e Raffaele Rebaudengo)  con Federico Sirianni, per la presentazione del cd “Nella Prossima  Vita”. Ospiti del live, Andrea Gattico, Vito Miccolis e Matteo Negrin.  Info http://molodiciotto.blogspot. it LA FISARMONICA... Alla fattoria ProPolis in strada del Nobile 86/92 alle 21.30 va in scena  l’incontro-spettacolo “La fisarmonica: storia, evoluzione, repertori”  con il Duo D’Ance Libere composta da Beppe Turletti alla fisarmonica e  organetto e da Bati Bertolio alla fisarmonica e vibrandoneon. Info www.fattoriapropolis.it PIRANDELLO HIP HOP Nell’ambito del “Festival Nazionale Luigi Pirandello” dalle 17 alla  stazione di Porta Nuova, Grandi Stazioni dedica una kermesse musicale al  premio Nobel siciliano e a tutti gli appassionati di hip hop con  spettacoli musicali di circa 15 minuti, ripetuti per tre volte nei  luoghi di maggior transito: l’atrio monumentale, l’area commerciale e di  passaggio. AVIGLIANA BLACK OUT Da oggi a domenica, Radio Blackout spegne le sue prime venti candeline e  festeggia venti di controinformazione, autogestione, musica non  convenzionale e tanta passione: trasloca dalle abituali location  cittadine in cui normalmente si tengono le iniziative di  autofinanziamento e si sposta ad Avigliana, al VisRabbia (ex  Dinamitificio di Avigliana). Spazio alla musica, al teatro e a dibattiti  di vario genere, il tutto condito dalla presenza di banchetti e  distribuzioni provenienti da tutta Italia. Inoltre come di consueto  Radio Blackout metterà a disposizione un servizio bar e di ristorazione  low cost. Info www.radioblackout.org L’APERITIVO DEL GIÒ Dopo la pausa europei di calcio, oggi ritorna l'“Aperitivo del Giò” nel  déhors di Maison Musique in via Rosta 23 a Rivoli: l'ospite alla  consolle è Remo Giordano, manager dei Lou Dalfin. Info www.maisonmusique.it TEATRO LA LEAR A CORTE Pe l’inaugurazione del “Festival Teatro a Corte”, alle 20 alla  Cavallerizza Reale in via Verdi 8, Amanda Lear presenterà la pellicola  “Le Défi” di cui è protagonista, per la regia di Blanca Li. Ingresso  gratuito; info www.teatroacorte.it LA STRANA COPPIA Alle 21 al Teatro Cardinal Massaia in via Sospello 32 va in scena la  versione femminile della commedia di Neil Simon “La strana coppia”, per  la regia di Ivan Fabio Perna con la Compagnia Teatro D’Azzardo.  Biglietto 15712 euro; info 011/257881. TORINO SUMMER FEST L’Alfa Teatro inaugura oggi il “Torino Summer Festival” all’arena estiva  allestita sul lungo Po della bocciofila La Piemonte in corso Casale  107. In scena, alle 21.30 lo spettacolo di cabaret “Zelig Lab Estate”.  Ingresso gratuito; info www.alfateatro.com MI HA FATTO PENSARE Alle 21 per la rassegna “Cascina Roccafranca Sotto le Stelle”, in via  Rubini 45, la compagnia L’Interezza non è il mio forte propone lo  spettacolo “Mi ha fatto pensare. Mi ha fatto ridere. Grand Guignol del  Millennio Nuovo”. Info www.cascinaroccafranca.it CINEMA INTO THE PARADISO Nell'ambito della rassegna  “CineComedy a Mirafiori, un viaggio  cinematografico attraverso i colori della commedia europea”, alle 21.30  alla Casa nel Parco di Mirafiori in via Panetti angolo via Artom, si  proietta il film “Into Paradiso” del 2010 di Paola Randi, con Gianfelice  Imparato, Peppe Servillo e Saman Anthony. Info www.amnc.it DI NOME ALESSANDRO Alle 21 al Museo Diffuso della Resistenza in corso Valdocco 4/a,  proiezione del documentario “Uno studente di nome Alessandro”: al  termine Maurizio Pagliassotti, giornalista free lance e scrittore,  dialoga con il regista Enzo De Camillis e con il pubblico. Info www.museodiffusotorino.it THE CARNAGE IN V.O. Doppia proiezione nell'ambito della rassegna “V.O. – Il grande cinema in  lingua originale” nella sala tre del cinema Massimo in via Verdi 18:  alle 16.30 “Carnage” del 2011 di Roman Polanski; alle 18.15 “Sister” del  2011 di Ursula Meier. Info www.museocinema.it e 011/8138574. ESSENTIAL KILLING Nell'ambito della rassegna “Cult!”, nella sala tre del cinema Massimo in  via Verdi 18 alle 20.30 si proietta la pellicola “Essential Killing”  del 2010 di Jerzy Skolimowski. Info www.museocinema.it e 011/8138574. ALL’ALBA FILM FESTIVAL Nell’arena esterna del teatro sociale in piazzetta Borsellino ad Alba,  per l’Alba Film Festival alle 21.45 è prevista la proiezione dell'ultima  fatica di Martin Scorsese “Hugo Cabret”: curiosa incursione nel cinema  fantastico ambientata tra la fine dell’800 ai primi del 900. Info www.albafilmfestival.com 
"La situazione è assolutamente preoccupantissima, perché il ministro ci ha confermato purtroppo quelle che erano indiscrezioni. La sua unica presa di posizione forte riguarda i piccoli ospedali, ma non c'è ancora una decisione dell'intero governo". Lo ha detto la presidente della Regione Lazio Renata Polverini al termine di un incontro con il ministro della Salute Renato Balduzzi. "Nel Lazio - ha spiegato - sarebbe drammatico perché entro quei parametri rischierebbero altri 15 ospedali del Lazio oltre a quelli già nel piano di riconversione. Intervenire poi in modo lineare sui privati - ha spiegato - significherebbe non solo penalizzare il servizio ma anche creare nuovi disoccupati; intervenire in maniera forte sulla farmaceutica metterebbe anche a rischio un settore trainante, mentre farlo sui tetti mette in discussione i Lea, e dunque anche la professionalità dei medici. Se abbiamo ribadito il nostro no, non è per capriccio ma è perché significherebbe minare alla radice il sistema sanitario. Questo non è il recupero delle risorse che servono a non aumentare l'Iva, è una vera e propria manovra. Ci sono due rischi: quelli per le regioni in equilibrio che rischiano di andare in dissesto, e quelli per le regioni che negli ultimi due anni hanno fatto un gran lavoro come noi, che abbiamo dimezzato il disavanzo, e che devono ancora assorbire le manovre precedenti. In queste condizioni questo Paese deve avere il coraggio di dire che non è più in grado di assicurare il diritto alla salute così come fino a oggi lo abbiamo interpretato. Domani - ha concluso Polverini - saremo in conferenza dei presidenti: attendiamo una risposta da Balduzzi che già stasera ne parlerà con Mario Monti. Sulla base di questo decideremo cosa fare". 



