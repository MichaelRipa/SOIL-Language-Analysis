ROMA - Non è il bel Genoa visto sette giorni fa contro la Juventus, ma la squadra di De Canio sfodera il giusto cinismo all'Olimpico, portando a casa l'intera posta in palio al termine di una gara sofferta fino alla fine. Petkovic mastica amaro per un risultato che punisce oltremodo una squadra la cui unica colpa è stata di non riuscire a battere un Frey in serata di grazia. I biancocelesti giocano meglio e attaccano con continuità, cogliendo una traversa con Hernanes e creando tante situazioni pericolose, pagando a caro prezzo il contropiede lanciato da Kucka e rifinito da Antonelli per il rapace Borriello, apparso abulico per tutta la gara ma capace di incidere nel momento decisivo. TANTA LAZIO, POCO GENOA - I primi minuti mostrano un certo equilibrio, con rapidi capovolgimenti di fronte, ma presto il Genoa arretra il proprio baricentro lasciando ai biancocelesti il pallino del gioco. Già al 9' Kozak costringe Canini alla respinta davanti alla linea di porta, mentre tre minuti dopo è Hernanes a sfiorare il vantaggio. Candreva è inesauribile, lavorando da tornante e da rifinitore, senza disdegnare il tiro in porta; altrettanto fa Hernanes, che ha recuperato innumerevoli palloni senza perdere la lucidità in fase offensiva, mentre Zarate mostra tanta buona volontà ma non incanta. L'unica palla-gol del Genoa, nel primo tempo, arriva su un calcio piazzato su cui la difesa biancoceleste si fa trovare impreparata: per fortuna della Lazio, Sampirisi non è un attaccante e la sua conclusione finisce fuori. BORRIELLO ROVESCIA IL TAVOLO - Nella ripresa, la Lazio scende in campo ancor più determinata e cattiva e, nei primi minuti, il gol è nell'aria: la traversa colpita da Hernanes è il massimo che i biancocelesti riescono a produrre, nonostante i numerosi tentativi. Marchetti strappa applausi su un colpo di testa di Granqvist e questo è il campanello d'allarme per Petkovic, che prepara le sostituzioni. I subentrati Mauri e Klose confezionano subito una gran palla-gol alla mezz'ora: è il preludio al gol, che però sarà trovato dal Genoa. Kucka lancia lungo per Antonelli che tocca in bello stile a servire Borriello; il centravanti fa a sportellate con Ciani (comunque buon debuttante) e fulmina Marchetti con un gran diagonale. Il gol rossoblù taglia le gambe alla Lazio, che sfiorerà il pareggio con Mauri ma non troverà più la giusta rabbia agonistica per raddrizzare una partita che non avrebbero meritato di perdere. LAZIO-GENOA 0-1 (0-0) LAZIO (4-3-3): Marchetti 6.5, Scaloni 6 (23' st Mauri 6), Ciani 6, Biava 6.5, Cavanda 6, Candreva 6.5 (30' st Klose 6), Ledesma 6, Hernanes 7, Lulic 6, Zarate 5.5 (23' st Gonzalez 6), Kozak 6. (1 Bizzarri, 84 Carrizo, 3 Dias, 33 Stankevicius, 78 Zauri, 27 Cana, 23 Onazi, 99 Floccari, 9 Rocchi). All.: Petkovic GENOA (4-3-1-2): Frey 7, Sampirisi 6, Canini 6, Granqvist 6, Moretti 5.5, Anselmo 5.5 (13' st Antonelli 6.5), Kucka 5.5, Tozser 6, Merkel 5 (1' st Jankovic 5.5), Borriello 6.5, Immobile 5.5 (28' st Seymour 5.5). (30 Tzorvas, 63 Stillo, 3 Bovo, 4 Ferronetti, 18 Piscitella, 91 Bertolacci, 19 Jorquera, 9 Melazzi). All.: De Canio ARBITRO : Damato di Barletta RETE : nel st 34' Borriello ANGOLI : 10-1 per la Lazio RECUPERO : 0' e 4' AMMONITI : Candreva per proteste, Borriello per gioco falloso SPETTATORI : 30.000. Leggi i commenti I commenti dei lettori 
Per una squadra che l’anno scorso aveva preso valanghe di gol in casa e fuori lo zero a zero non poteva che essere il risultato perfetto, l’obiettivo da cercare con tutte le forze. Ma quando giochi una gara intelligente, coprendo benissimo il campo senza lasciare spazi all’avversario, capita, soprattutto se davanti hai un uomo gol come Marco Borriello, che la partita finisci addirittura per vincerla. I l gol partita arriva al 34’ della ripresa, solo pochi minuti dopo che Petkovic, con colpevole ritardo, aveva mandato in campo Klose ed il tedesco aveva immediatamente fatto tremare la retroguardia genoana. Micidiale il colpo del ko: lungo rinvio di Frey, palla spizzata di testa da Tozser e fantastica assist di tacco al volo di Antonelli. Borriello sullo scatto brucia Biava e con un diagonale chirurgico manda la palla alle spalle di Marchetti. Questa volta, poi, non si potrà dire che De Canio non ha azzeccato i cambi perché gli ingressi di Jankovic e Antonelli nella ripresa hanno cambiato in meglio il volto della squadra. Per la cronaca il Genoa non vinceva in trasferta dal dicembre scorso (2-0 a Siena). 
ROMA - Il Genoa si è 'vendicato'. Ko sette giorni con la Juve senza meritare la sconfitta, il Grifone si è ripreso i tre punti all'Olimpico con la Lazio. De Canio analizza la partita con onestà: "Se penso alla nitidezza delle occasioni avute contro la Juve, quelle della Lazio sono poca cosa...". Il tecnico rossoblù riconosce che la sua squadra ha sofferto, ma rivendica la legittimità della vittoria: "Considerando che abbiamo affrontato i primi in classifica ed il valore della squadra romana - spiega il tecnico dei liguri a Sky - è chiaro che avremmo dovuto soffrire. Sapevamo che la qualità della Lazio ci avrebbe creato dei problemi ma quei pallon buttati in mezzo non erano nitide occasioni. Noi invece abbiamo giocato poco, meno di quanto avremmo potuto e voluto, però il calcio ti dà quello che ti toglie". Insomma, De Canio è ovviamente molto soddisfatto: "La squadra non si è abbattuta dopo il risultato di domenica e si battuta secondo le nostre capacità e quanto ci ha concesso la Lazio". De Canio difende Immobile, apparso forse ancora un po' immaturo: "E' giovane e alle volte commette errori di inesperienza. Però assicura fisicità ed è molto estemporaneo, ed io non ci rinuncio volentieri. Il nostro problema è acquisire fiducia e sicurezza nel palleggio a centrocampo, senza cercare subito la verticalizzazione". Sul gol di Borriello, facilitato dai crampi di Biava: "Il difensore avrebbe potuto dargli fastidio ma credo che Marco avrebbe difeso il pallone con il corpo e fatto gol lo stesso". BORRIELLO: "VITTORIA CHE VALE DOPPIO" - Marco Borriello, autore del gol vittoria, è felice in primo luogo per la vittoria. "Sono solo contento per aver portato a casa i tre punti - spiega l'attaccante rossoblu a Sky - che forse meritavamo domenica scorsa (contro la Juve, ndr) e che invece sono arrivati oggi grazie ad un buon secondo tempo. Sono anche felice per me, il gol mi mancava da tanto e per questo i tre punti valgono doppio". La Lazio si è dimostrata un'avversario di rango: "Abbiamo giocato contro una squadra che, sino a questa sera, era prima in classifica. Ci ha messo in difficoltà nella prima parte ma, a differenza di domenica scorsa, siamo stati più cinici, sfruttando le occasioni avute. Dove può arrivare il Genoa? Siamo un gruppo nuovo - conclude Borriello - che si sta amalgamando. Abbiamo un grande spirito, e anche stasera lo abbiamo dimostrato". Leggi i commenti I commenti dei lettori 
EVENTI & INCONTRI ALLA FESTA DI SEL Prosegue in corso Casale al parco Michelotti la Festa di Sel: alle 18 si  tengono gli incontri “Le trasformazioni economiche e sociali di un  quartiere: San Salvario” e “Le politiche energetiche e il ruolo dei  cittadini”; alle 19.30 la tavola rotonda “Pro e contro - Il bilancio  della città di Torino” e alle 21 l’incontro “La responsabilità sociale  della città” con il sindaco Piero Fassino. SOCIAL MEDIA WEEK Alle 19 al Museo regionale di Scienze Naturali in via Giolitti 36 si  tiene l’inaugurazione e presentazione di “Social Media Week 2012”; la  manifestazione internazionale dedicata al mondo del social media e della  comunicazione digitale. INVECCHIAMENTO ATTIVO Alle 10 nella sala lauree della facoltà di Psicologia in via Verdi 10 si  tiene la lezione di apertura della Scuola internazionale intensiva “Una  società che invecchia: problemi, teorie e pratiche per un  invecchiamento attivo” tenuta da Ryuta Kawashima. Info www.unito.it CENT’ANNI DI LURIA Si aprono alle 15 nell’aula magna dell'Università in via Verdi 8 i  lavori del convegno celebrativo a cent'anni nascita di Salvatore Luria,  medico e scienziato torinese e premio Nobel per la Medicina 1969. Info www.unito.it LIBRI DOPPIA AUTOBIOGRAFIA Doppia presentazione editoriale alle 17.30 a Palazzo Lascaris in via  Alfieri 15 con i volumi “La mia vita, i miei ricordì” e “Un prince dans  la tourmente”: autobiografie di Maria Pia di Savoia e Michel de  Bourbon-Parme. A DORSO D’ASINO Alle 17.30 a Villa Amoretti in corso Orbassano 200 si presenta la  raccolta poetica “Dorso d'asino. Possibili rallentamenti” (Interlinea)  con l'autore Giovanni Perrino. Info 011/4438604-5 . MUSICA POWER FRANCERS Alle 17 al Forum Fnac delle Gru di Grugliasco, dopo aver conquistato  l’Italia con il brano “Pompo nelle casse”, il giovane trio abruzzese dei  Power Francers presenta dal vivo il primo album omonimo. Info 011/5362001 . CINEMA SETE COREANA Al Blah Blah in via Po 21 dalle 21.30 serata dedicata al cinema coreano  con proiezione dei film “Thirst” di Park Chan-wook e a seguire il  cortometraggio “Night Fishing” di Park Chan-wook e Park Chan-kyong. Info www.blah-blah.it 
ROMA - Vladimir Petkovic sorride amaro al termine della gara contro il Genoa: la sua Lazio esce battuta al termine di una gara da vincere, soprattutto in relazione alla mole di gioco creata, ma l'allenatore di Sarajevo non accampa scuse. "Stasera non siamo stati concentrati e cinici, ma non meritavamo di perdere - riconosce il tecnico biancoceleste - abbiamo avuto diverse occasioni e abbiamo giocato per 90', abbiamo preso gol per una scivolata. Dobbiamo accettare anche questo e fare i complimenti agli avversari ma, se avessimo fatto gol prima del loro vantaggio, sarebbe stata una gara diversa". "HERNANES E' IMPORTANTISSIMO" - Sulla rete di Borriello pesano i problemi muscolari di Biava, che non è riuscito a rientrare per aiutare Ciani nell'azione che ha deciso il match: "E' colpa nostra, anche per la mancata comunicazione, ma è stata l'unica occasione - ribadisce Petkovic - Biava aveva già crampi per un infortunio, dopo ha recuperato ma nell'azione non era grado di scattare. La prova di Hernanes? E' un centrocampista completo, riesce sempre a liberarsi uno contro uno, è importantissimo per la nostra squadra". "SPERIAMO CHE SERVA DI LEZIONE" - "Sono mancate un po' di cattiveria ed un po' di concentrazione, soprattutto nel primo tempo - riconosce Petkovic - Poi servivano certamente più precisione e più lucidità durante tutto l'arco della gara. Speriamo che questa sconfitta insegni qualche cosa a tutti. Noi volevamo essere già dal primo minuto aggressivi, per tentare di andare in vantaggio; ma dovevamo essere al contempo bravi nell'aspettare il momento propizio. Poi, però, l'infortunio e l'errore sul gol del Genoa hanno cambiato il volto della gara". "CI SERVE ANCORA TEMPO" - Alla Lazio manca qualcosa: "Ci serve un po' di tempo per diventare più concreti; ma possiamo fare sicuramente un bel campionato ed affrontare tutti i prossimi avversari a viso aperto", ha detto Petkovic". Leggi i commenti I commenti dei lettori 
