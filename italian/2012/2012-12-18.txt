Il concorsone a cattedre premia "giovani" e residenti al Centro-Nord. La seconda giornata di prove preselettive organizzate dal ministero dell'Istruzione per operare una prima selezione dei 327.798 aspiranti insegnanti italiani si è appena conclusa. E, stando ai dati definitivi forniti con estrema puntualità dall'ufficio stampa di viale Trastevere, a superare la prova di 50 quesiti a risposta multipla da svolgere in 50 minuti sono stati in 88.610: il 33,5 per cento. Sembra anche che la prima volta di un concorso pubblico interamente informatizzato sia filata liscia e senza intoppi degni di nota. Le insidie erano tantissime: la novità della prova al computer, l'elevato numero di candidati da gestire, le tantissime scuole coinvolte e le 55 mila postazioni utilizzate per consentire a tutti gli aspiranti prof di sostenere la prova. Ma, secondo i primi esiti, sembra essere andato tutto bene. I tecnici degli uffici scolastici regionali, che hanno gestito materialmente la partita nelle singole regioni, sono stati fino all'ultimo col fiato sospeso. E adesso si possono rilassare. I numeri finali confermano il trend emerso ieri sera, alla fine della prima giornata di prove: un candidato ammesso su tre e in prevalenza al Centro-Nord. In base alle performance di questi primi due giorni di prove, l'Italia è divisa in due: da una parte le regioni meridionali, dov'è stato ammesso poco più di un quarto dei candidati  -  il 27,4 per cento  -  e dall'altra parte le restanti regioni italiane che raggiungono il 40 per cento di ammessi. Un divario di quasi 13 punti apparentemente inspiegabile e forse inaspettato che non mancherà di creare polemiche, visto che il quizzone sul quale si è svolta la prova era praticamente uguale per tutti. In testa a tutti i concorrenti toscani, che fanno registrare un lusinghiero 44,3 per cento di ammessi, seguiti dai colleghi lombardi a quota 41,3. In coda troviamo calabresi  -  con il 20,8 per cento  -  e molisani. Ma il primo step del concorso che assegnerà 11.542 cattedre, possibilmente entro il primo settembre del 2013 come ha chiesto il ministro Francesco Profumo, conferma pure che sono più a proprio agio i giovani con computer e software. Un primo approfondimento condotto dal ministero sulle età degli ammessi agli scritti mette in luce che l'età media di coloro che sono riusciti a conquistare quota 35  -  i punti che servivano, su un totale di 50, per superare la prova  -  è più bassa rispetto a quella dei candidati ai nastri di partenza: 37,7 contro  38,4. Tra i concorrenti di età compresa fra i 25 e i 26 anni la percentuale di ammessi schizza oltre il 40 per cento e si mantiene attorno al 37 per cento per quelli di età compresa fra i 35 e i 37 anni, ancora giovani per la scuola. "Parallelamente  -  spiegano dal ministero  -  i tassi di successo decrescono nei test svolti da candidati con un'età dai 39 anni in poi". E nessuno dei due aspiranti docenti di 67 anni che oggi pomeriggio hanno sostenuto la prova è riuscito ad ottenere il lasciapassare per gli scritti. E dopo questa prima scrematura, gli 88 mila ammessi agli scritti si dovranno concentrare sulle materie di insegnamento: il 15 gennaio sapranno dal ministero quando si svolgerà la prova successiva. Salvo Intravaia Leggi i commenti I commenti dei lettori 

GROSSETO  - Terzo cambio di allenatore in una stagione al Grosseto, dove il presidente Piero Camilli non si smentisce. Un mese dopo aver esonerato Mario Somma e optato per la soluzione interna, affidando la squadra a Lamberto Magrini (da allenatore esperienze solo in C2), coadiuvato da Luigi Consonni, ex bandiera maremmana, il vulcanico dirigente toscano ha deciso di cambiare ancora: dopo la sconfitta a Varese dei maremmani, fanalino di coda in serie B, via dunque Magrini-Consonni e in panchina arriva Leonardo Menichini. MENICHINI, TANTI ANNI DA VICE DI MAZZONE - Accordo fino al 30 giugno 2013, con rinnovo automatico in caso di salvezza e sostanzioso premio, per il nuovo allenatore, classe 1953 di Ponsacco ed ex difensore di numerose squadre di A e B. Dal 1993 al 2003 è stato il secondo di Carlo Mazzone, poi si separò dall'esperto tecnico per accettare la panchina dell'Ancona neopromosso in A di cui il direttore sportivo era Pietro Tomei (guarda caso dalla settimana scorsa diesse del Grosseto, che ha silurato Vincenzo Minguzzi relegandolo al ruolo di osservatore). La carriera di Menichini è poi passata per la Torres, in C1, al Tirana in serie A albanese, quindi è stato di nuovo il vice di Mazzone al Livorno, per poi guidare il Lumezzane in Prima divisione e il Crotone, nelle ultime due stagioni, in serie B. A lui tentare l'impresa di salvare i biancorossi, magari confidando su di un intervento importante sul mercato di riparazione. MORIERO, SOMMA E MAGRINI-CONSONNI 'VITTIME' DI CAMILLI - Il campionato era iniziato con Moriero alla guida del Grosseto, rilevato poi il 1° ottobre da Mario Somma appunto, a sua volta rimpiazzato dopo un mese e mezzo (esonerato dopo la sconfitta nel derby con l'Empoli, che aveva relegato la squadra maremmana in fondo alla classifica di serie B). Il nuovo cambio di allenatore è il 16esimo nei sei anni del Grosseto in B e il 31esimo nei 12 anni di presidenza di Camilli. Leggi i commenti I commenti dei lettori 

Una cena da 26 coperti per 1.560 euro, più una lunga serie di pasti nei migliori ristoranti di Milano a un costo variabile tra i 400 e i 700 euro, ma anche un "pranzo con pesce" per due persone con "vino Gaia Alteni (80 euro) più Champagne Bollinger (80 euro)" per 299 euro. Sono solo una piccola parte delle spese contestate dalla Procura di Milano al capogruppo del Pdl al Pirellone, Paolo Valentini, che si è presentato davanti ai pm per dire che quegli eventi erano tutti "istituzionali" e che quella dei rimborsi ai consiglieri "è una prassi consolidata" portata avanti per tanti anni in base alla legislazione regionale. Oltre a Valentini, il recordman delle presunte spese illecite con oltre 180mila euro fra il 2008 e il 2012, anche altri due consiglieri del Pdl, l'ex assessore Marcello Raimondi e Angelo Giammario, hanno scelto di affrontare il procuratore aggiunto Alfredo Robledo e i pm Paolo Filippini e Antonio D'Alessio e di rispondere alle domande su quei lunghi elenchi di uscite di denaro pubblico che, secondo gli investigatori della guardia di finanza, non avevano nulla a che fare con il mandato consiliare. Gli esponenti del Carroccio, invece (sono 22 i destinatari di inviti a comparire per peculato, 11 consiglieri Pdl e 11 della Lega), hanno deciso di non presentarsi in Procura. E così sono saltati gli interrogatori di Pierluigi Toscani, quello che avrebbe speso soldi anche per cartucce da caccia e 'Gratta e vinci', di Massimiliano Orsatti, che avrebbe acquistato con i rimborsi, fra l'altro, un cd di Bon Jovi e il film Benvenuti al Sud , e Angelo Ciocca. Non hanno risposto nemmeno Gianluca Rinaldin e Alessandro Colucci, entrambi Pdl, mentre la collega Antonella Maiolo ha presentato una memoria. La stessa scelta fatta da Nicole Minetti, alla quale vengono contestate 27mila euro di spese dal 2010, soprattutto in cene anche da 800 euro. Era attesa in una caserma della Gdf per l'interrogatorio, ma non andrà e il suo legale, l'avvocato Pasquale Pantano, depositerà una memoria per la difesa. Da quanto si è capito, la linea difensiva dei consiglieri verte sull'esistenza della normativa regionale che attribuisce questi rimborsi ai gruppi consiliari: rimborsi che sono stati usati, dicono, per spese di rappresentanza, senza che l'ufficio di presidenza del consiglio regionale addetto alle verifiche abbia mai segnalato anomalie. Per gli inquirenti, però, il regolamento contabile del consiglio regionale parla chiaro quando dice che i fondi non si possono usare per fini di "mera liberalità", come invece, secondo l'accusa, è accaduto. "C'è una prassi consolidata - ha spiegato invece Valentini ai cronisti - io sono in consiglio da 18 anni ed è stata sempre seguita la legislazione regionale". E ha aggiunto: "Se le contestazioni mosse a me, al mio gruppo e a quello della Lega fossero confermate dai magistrati, mi auguro che a questo punto le indagini si estendano non solo ai gruppi di opposizione, ma anche a tutti i consigli regionali d'Italia e anche a tutti i gruppi parlamentari". Valentini ha però precisato di non poter dare assicurazioni "sulla buona condotta di tutti. Il ho fatto un discorso generale, chi ha sbagliato ne risponderà". Nell'elenco contestato al capogruppo, stilato dalla guardia di finanza, compare fra le altre cose anche una spesa di 1.360 euro nel 2009 per "ristoranti in Marocco" annotati come "rappresentanza presidente". Infine l'avvocato Domenico Aiello ha fatto sapere che "con i colleghi professor Centonze e avvocato Bertacco" ha assunto la difesa dei consiglieri leghisti. Allo stato, secondo il legale, "è necessario attendere una scrupolosa ricostruzione dei fatti contestati e rinviare l'esposizione delle nostre difese al pm". Quindi anche il capogruppo Stefano Galli non dovrebbe presentarsi in Procura. "La stessa contestazione di peculato - spiega l'avvocato - non trova applicazione certa ai rimborsi contestati agli indagati, se si considera la natura privatistica riconosciuta ai gruppi consiliari". 
MILANO  - Con un avvio di ripresa fulminante, l'Inter spegne i sogni del Verona e approda ai quarti di Coppa Italia. Un successo che conferma la tradizione positiva in casa dei nerazzurri nella manifestazione (sono imbattuti dal 2002) e, di contro, ribadisce le difficoltà degli scaligeri nel segnare al Meazza. Il digiuno è salito a 417' e, allora, per dar seguito alla rete realizzata nel 1997 da Maniero dovranno attendere ancora. Il tutto in una serata rovinata da incidenti tra ultrà fuori dallo stadio, con interventi delle forze dell'ordine (4 identificati) e lancio di lacrimogeni che hanno costretto l'arbitro a sospendere per qualche minuto la partita. Alla fine danni all'impianto di illuminazione nel settore ospiti del Meazza  E, in campo, caratterizzata anche dall'infortunio al portiere nerazzurro Castellazzi quando Stramaccioni aveva esaurito le sostituzioni: in porta va Palacio, che da attaccante a estremo difensore non se la cava nemmeno male. GUARIN SCUOTE L'INTER - Ha deciso l'ingresso in avvio di ripresa di Guarin. Il colombiano ha d'incanto svegliato una squadra apparsa molle e senza idee per 45', dando il "la" al facile successo nerazzurro. Ha strappato palla a Moras innescando Cassano per il comodo 1-0 e poi ha lui stesso chiuso i conti con un bolide su punizione. Per il resto la serata nerazzurra ha detto poco. Bene soprattutto Jonathan a destra e, a sprazzi, solo quando ha avuto più campo, Alvarez. In difficoltà in mezzo il rientrante Mariga e Duncan, da rivedere Chivu che deve, comunque, ritrovare il ritmo partita. VERONA, CHE PERSONALITA' - Il Verona ha poco da rimproverarsi. Ha disputato un tempo perfetto, tenendo testa da grande squadra all'Inter B. Poi, una volta gelato dall'uno-due nerazzurro, ci ha provato fino in fondo, anche aiutato dalla superiorità numerica, fallendo però con Bojinov e Carrozza la possibilità di rientrare in partita. Insomma la mentalità c'è, di questo passo l'obiettivo serie A non dovrebbe davvero fallire. INTER LENTA PER 45' - Stramaccioni ha deciso di giocarsi la qualificazione con le seconde linee (Castellazzi, Silvestre, Chivu, Jonathan, Duncan, Mariga ed Alvarez). Ma la scelta non lo ha premiato. Contro il Verona titolare i nerazzurri hanno sofferto a guadagnare campo, sorpresi anche dall'ottimo pressing degli avversari. Gli scaligeri hanno giocato a viso aperto e, per poco, non sono passati, al 23', con un destro a giro di Cacia che ha sfiorato il palo. L'Inter ha replicato con una pericolosa punizione dal limite di Cassano ma ha dovuto attendere fino al 41' per mettere in crisi l'attenta retroguardia gialloblu: Alvarez ha triangolato con Palacio e si è presentato solo davanti a Rafael, sciupando tutto con un tocco rasoterra centrale che non ha ingannato il portiere brasiliano. UNO-DUE MICIDIALE - La svolta nella ripresa è arrivata con l'ingresso di Guarin per Mariga. Il colombiano ha trascinato i compagni sul 2-0 e poi ha retto con maestria le fila a centrocampo. Con gli spazi a disposizione l'Inter ha rischiato di dilagare, fallendo per tre volte il tris con Palacio (2) e Guarin. E per poco non è stata punita dal subentrato Bojinov che, al 70', ha spedito alto da due passi, a tu per tu col portiere, la più ghiotta delle occasioni per riaprire il discorso qualificazione. PALACIO PROTAGONISTA ANCHE IN PORTA - A rendere thrilling il finale ha pensato Castellazzi che, al 77', si è infortunato alla spalla sinistra per alzare in angolo un destro dal limite di Cacia. In porta è andato Palacio che, dopo essere stato graziato ancora da Bojinov (sinistro a lato da buona posizione), si è reso protagonista volando a deviare in angolo un colpo di testa a fil di palo di Carrozza. E così ha negato agli 8000 stoici tifosi gialloblu giunti da Verona anche la gioia di veder premiata la loro fede. Ai quarti va l'Inter: ad attenderla troverà il Napoli o il Bologna. INTER-VERONA 2-0 (0-0) Inter (3-4-1-2): Castellazzi 6.5; Silvestre 6, Chivu 5.5, Juan Jesus 6.5 (10' st Zanetti 6); Jonathan 6,5, Duncan 5.5, Mariga 5.5 (1'st Guarin 7,5), Nagatomo 6,5; Alvarez 6,5; Palacio 6.5, Cassano 6.5 (30' st Pereira sv). (27 Belec, 23 Ranocchia, 77 Di Gennaro, 25 Samuel, 33 Mbaye, 21 Gargano, 82 Bessa, 22 Milito, 88 Livaja). All.: Stramaccioni. Verona (4-3-3): Rafael 6; Abbate 6.5, Moras 5, Maietta 6, Albertazzi 6.5 (36' st Cocco sv); Jorginho 5.5, Bacinovic 6, Hallfredsson 6; Gomez 5.5 (1' st Carrozza 6), Cacia 6, Grossi 5.5 (9' st Bojinov 5). (33 Berardi, 12 Andrade, 2 Huston, 5 Ceccarelli, 25 Crespo, 31 Owusu, 32 Calvetti). All.: Mandorlini. Arbitro: Rocchi 6. Reti: nel st 5' Cassano, 9' Guarin Recupero: 4' e 5'. Angoli: 5-5. Ammoniti: Bacinovic, Silvestre, Hallfredsson, Guarin, Maietta per gioco falloso; Cacia per comportamento non regolamentare Spettatori: 11.840 per un incasso 69.386 euro. Note: la partita è stata sospesa al 15' del primo tempo per tre minuti a causa del fumo dei lacrimogeni utilizzati dalle forze dell'ordine al di fuori dello stadio contro i tifosi del Verona. Al 35' del secondo tempo, con l'Inter che ha terminato le sostituzioni, Palacio va in porta al posto dell'infortunato Castellazzi. Leggi i commenti I commenti dei lettori 

