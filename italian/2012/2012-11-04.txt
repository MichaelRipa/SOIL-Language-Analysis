PITTSBURGH -Tragedia nello zoo di Pittsburgh, dove un bambino di tre anni è caduto nella gabbia di cani selvatici, è stato attaccato ed è morto. Lo hanno comunicato le autorità locali, sottolineando che uno dei guardiani dello zoo è intervenuto con alcuni veterinari per cercare di salvare il bambino ma senza successo. Uno degli animali selvatici è stato ucciso. Il bambino era allo zoo con la madre ed è caduto al di là della rete di protezione, dietro la quale si trovavano gli animali. L'amministratrice dello zoo, però non conferma che a uccidere il bambino siano stati gli animali selvatici. "Potrebbe essere morto per la caduta da un'altezza di 14 metri", ha spiegato. Ma l'assalto al corpo esamine del bambino da parte dei licaoni c'è stato e proprio per recuperare il bambino, i guardiani hanno dovuto sopprimere uno degli animali. 
Lavoreranno in contesti lavorativi dinamici a attività di progettazione, realizzazione, manutenzione e gestione di applicazioni, sistemi informatici e reti di telecomunicazione. Lo faranno per la Banca d'Italia. E lo faranno anche in ambiti internazionali. Sono i profili che riusciranno a superare le selezioni dei concorsi indetti dall'istituto di via Nazionale e che verranno utilizzati nei comparti tecnici dell’amministrazione centrale per lo più presso il Centro Donato Menichella a Frascati, in provincia di Roma. Per partecipare è necessario essere in possesso di laurea specialistica/magistrale conseguita con una votazione non inferiore a 105 su 110 o a 96 su 100. Date le mansioni di coadiutore tecnico per l’Information and Communication Technology le quali, in relazione al continuativo utilizzo di apparati ecnologici, comportano un’intensa attività di digitazione e di applicazione visiva, è richiesta l’integrità e la piena funzionalità degli arti superiori nonché dell’apparato oculo-visivo ancorché, limitatamente a quest’ultimo, con correzione. Le domande devono essere presentate entro le ore 18 del 19 novembre del 2012 utilizzando esclusivamente l'applicazione disponibile sul sito della Banca d'Italia. L'istituto raccomanda di formalizzare la propria candidatura con un certo anticipo anche tenendo in considerazione del tempo necessario per completare l'iter di  registrazione. Non sono ammesse altre forme di invio di domanda. Le prove d’esame, che si svolgono a Roma, consisterannno in una prova scritta e in una prova orale sulle materie indicate nel programma. La prova scritta prevede lo svolgimento, in forma sintetica, di 2 elaborati scelti nell’ambito di una rosa di cinque tracce proposte dalla commissione e in una prova in lingua inglese. I concorrenti che supereranno la prova scritta verranno ammessi a sostenere una prova orale che consiste in un colloquio su tutte le materie indicate nel programma e in una conversazione in lingua inglese. Potranno formare oggetto della prova orale anche l’argomento della tesi di laurea, gli studi pregressi e le esperienze professionali eventualmente maturate. Le graduatorie finali saranno pubblicate sul sito internet www.bancaditalia.it e questa pubblicazione assume valore di notifica ad ogni effetto di legge. DOCUMENTI Bando per coadiutori tecnici Ict CANDIDATURE L'applicazione per presentare domanda per il bando 
ROMA - "Se si lavora tutti in undici si vedono i risultati, ma ora non pensiamo di aver risolto tutti i problemi": Zdenek Zeman non festeggia il ritorno alla vittoria: la Roma sorride contro il Palermo sfoderando senza dubbio la miglior prestazione della stagione, almeno all'Olimpico. Ma il suo allenatore preferisce evitare celebrazioni fuori luogo: "Quando si vince si dice che ci sono miglioramenti, ma anche altre partite abbiamo fatto bene, oggi abbiamo fatto una buona gara, abbiamo fatto un buon risultato e sono contento per i ragazzi che spero che continuino a crederci e a fare calcio". Una mano tesa alla squadra, meno al suo capitano, nuovamente tra i migliori in campo: "Totti deve evitare quelle giocate orizzontali, non sono da calciatore vero". A preoccupare il tecnico, forse, l'ombra del derby, gara che il boemo ha perso 5 volte in 11 appuntamenti sulle due panchine. "Purtroppo per molti è una guerra, per me no. Partita come le altre? Sarebbe diversa se ci portasse più di 3 punti. Favoriti dopo la vittoria di oggi? Di solito è il contrario, nel senso che la squadra che perde si vuole rifare e quella che vince si adagia". E proprio il derby diventa occasione per una nuova frecciata a De Rossi: "Se oggi si fosse giocato con la Lazio avrebbe giocato. Lui è un uomo derby, quella partita la sente. Non si era allenato tutta la settimana ed era meglio farlo riposare. Ma certo se uno vuole il modo per far passare i dolori si trova...". Meglio, forse, pensare al presente, finalmente positivo. E nonostante la maglia porta fortuna ricevuta dalle Iene, il boemo preferisce riconoscere meriti alla sua squadra: "Dopo 10 minuti ci siamo appiattiti un po' dietro e abbiamo aspettato, poi i ragazzi sono andati ad attaccare la palla più alti. Se si lavora in undici noi non dovremmo avere problemi  -  assicura Zeman  -  poi è normale che non sempre riesce e quando non riesce si paga qualcosa". Applausi anche ad alcuni singoli: "Osvaldo ha fatto una partita eccezionale sia sul piano difensivo che sul piano offensivo. Lamela per me è un ragazzo che ha grande talento che ha grande corsa e grande tecnica e per me deve sfruttarlo per realizzare gol". Con lui ha iniziato a farlo. Per una volta sembra quasi stridere invece il pensiero di Zeman su Totti. "Corre tanto e sono contento: per me, per lui, per la società. Ma vorrei eliminare quelle sue giocate rischiose in orizzontale, sono palle che non si giocano. Lui ha la sua sicurezza e ci prova lo stesso anche se non è da calciatore vero". Le prime critiche al capitano da quando è tornato nella capitale. Sarà mica perché Totti è esentato dai gradoni? "Non li fa perché ha problemi alla schiena. È la vecchiaia", scherza. Un buffetto anche a Destro, espulso per essersi tolto la maglia dopo il primo gol romanista: "La regola non mi piace, ma c'è. Lui aveva appena realizzato il primo gol romanista, cercava di rilanciarsi, è un peccato. Le regole sono così, ma i ragazzi possono anche esultare in altro modo". Anche Francesco Totti ha espresso il proprio parere sul blog personale: 'Nel calcio la vittoria è un elemento fondamentale e quella che abbiamo conquistato stasera contro il Palermo è doppiamente rilevante: un po' perchè ci permetterà di lavorare e allenarci con maggiore serenità questa settimana, ma anche perchè trionfare nell'Olimpico lascia sulla bocca sempre, credetemi... Sempre, un sapore unico e speciale. I tre punti sono arrivati meritatamente, i reparti hanno lavorato bene e la nostra prestazione di squadra è stata positiva: possiamo essere soddisfatti di quello che abbiamo fatto in questa partita". Leggi i commenti I commenti dei lettori 

Code e rallentamenti sono stati segnalati dal Cciss Viaggiare informati, soprattutto in serata, dal momento che tanti stanno facendo rientro nelle grandi città. E a peggiorare la situazione, in alcune località, ci si è messa anche la nebbia, scesa nel tardo pomeriggio. In particolare il Cciss registra code sulla A 9 Lainate-Chiasso verso la Svizzera, sulla A 4 in direzione di Milano, sull'Autosole verso Firenze e Milano. E ancora, traffico in aumento sulla A 11 Firenze-Pisa, sulla A 12 Genova-Rosignano, causa traffico intenso tra Genova Nervi e l'allacciamento A7 Milano-Genova in direzione Genova, sulla A 14 Bologna-Ancona tra Pesaro e Cattolica - dove nel tardo pomeriggio è avvenuto anche un incidente - verso Bologna (code per 12 chilometri in direzione del capoluogo emiliano), sulla diramazione di Roma nord, tra Fiano Romano e il Grande raccordo anulare verso la capitale, sulla A1 alla diramazione Roma Sud verso Roma e sulla A12 Roma- Civitavecchia, sempre in direzione della capitale. Rientro difficile sull'A1 Roma-Napoli, verso la Capitale, il traffico si è fatto molto intenso e rallentato. Per quasi tutta la tratta del Frusinate, come segnala la polizia stradale di Frosinone, si procede molto lentamente. Il traffico, già intenso nel pomeriggio, è aumentato nelle ultime ore con disagi per chi sta facendo rientro a Roma. Al momento non si registrano incidenti. La polstrada sta monitorando la situazione. 
ROMA - La Roma rialza la testa. Dopo due sconfitte consecutive la formazione di Zeman ritrova la vittoria con una gran prestazione. I giallorossi battono 4-1 il Palermo di Gasperini, avvicinando la Lazio al sesto posto a una settimana dal derby. Stracittadina che non vedrà tra i protagonisti Mattia Destro espulso per doppia ammonizione. GIALLOROSSI ATTENTI - Questa volta bisogna fare i complimenti alla formazione di Zdenek Zeman. Il doppio vantaggio non ha avuto l'effetto soporifero delle ultime giornate. Totti e compagni, infatti, col ricordo ancora vivo della rimonta dell'Udinese in casa e del ko di Parma, hanno continuato a premere sull'acceleratore dando vita alla migliore prestazione casalinga della stagione. Unica nota stonata della serata è l'espulsione di Destro capace di entrare alla mezz'ora della ripresa e farsi cacciare dal campo dopo appena cinque minuti: segna e, già ammonito, non resiste alla tentazione di togliersi la maglia. Un record in negativo per l'ex Siena. PALERMO SENZA IDENTITA' - Piange, invece, la classifica del Palermo. I rosanero restano in penultima posizione e per Gasperini il bilancio è decisamente negativo: quattro pareggi e una sola vittoria nelle ultime otto giornate. Uno score imbarazzante che si aggrava guardando al gioco della formazione siciliana. E' stato fatto sicuramente un passo indietro rispetto a quanto fatto vedere martedì al Barbera contro il Milan. All'Olimpico Miccoli e compagni hanno subito gli avversari per tutto il primo tempo rendendosi pericolosi solo nella ripresa a risultato ormai acquisito. Ora arrivano tre scontri salvezza sui quali il Palermo dovrà puntare il tutto per tutto per uscire dalla zona rossa della classifica. IL MATCH - Ma veniamo al match. E' la solita Roma quella del primo tempo: aggressiva e propositiva. Così all'11' un cross di Piris dalla destra si trasforma in un'occasione d'oro per Francesco Totti che, dopo aver trovato una gran risposta di Ujkani sul primo colpo di testa, infila di testa il pallone ribattuto dal palo dopo la parata dell'estremo rosanero. Il Palermo è poca roba, punge solo su calcio d'angolo dove Miccoli per ben due volte prova a sorprendere Goicoechea direttamente dalla bandierina senza, però, trovare gloria. Alla mezz'ora il pasticcio rosanero con Munoz che, nel tentativo di proteggere l'uscita facile di Ujkani, lo travolge spianando la strada a Osvaldo che a porta vuota non sbaglia. Nel finale un'occasione per parte con l'estremo rosanero che nega la rete a Lamela e, con Goicoechea reattivo su una conclusione di Kurtis dal limite. Nella ripresa la pressione dei padroni di casa non cala e questo manda in crisi il Palermo. Al quarto d'ora Osvaldo manca la doppietta solo davanti a Ujkani, ma il 3-0 è rimandato solo di qualche minuto: al 24', infatti, Lamela raccoglie un traversone dalla sinistra di Tachtsidis e appoggia in rete. Dieci minuti più tardi, l'argentino serve in profondità Destro, dribbling ai danni di Ujkani in uscita e 4-0. Nel finale torna al gol nel Palermo Josip Ilicic con un sinistro violento dagli 11 metri sul quale Goicoechea non può nulla. Poco prima dello scadere Ujakni salva due volte su Pjanic. Roma-Palermo 4-1 (2-0) Roma (4-3-3): Goicoechea 6.5, Piris 6.5, Marquinhos 6.5, Burdisso 6, Balzaretti 6.5, Bradley 6.5, Tachtsidis 6,5, Florenzi 6 (25' st Marquinho 6), Lamela 7.5 (36' st Pjanic 6), Osvaldo 7, Totti 7 (27' st Destro 6). (55 Svedkauskas, 5 Leandro Castan, 11 Taddei, 16 De Rossi, 17 Lopez, 20 Perrotta, 27 Dodò, 46 Romagnoli). All.: Zeman Palermo (3-5-2): Ujkani 6, Munoz 4.5, Von Bergen 5.5, Garcia 5, Morganella 5, Arevalo Rios 5.5, Kurtic 5.5 (9' st Ilicic 6), Barreto 5.5, Pisano 5 (33' pt Bertolo 5.5), Brienza 5 (25' st Dybala 5.5), Miccoli 5.5. (99 Benussi, 2 Mantovani, 7 Viola, 15 Milanovic, 16 Zahavi, 17 Giorgi, 18 Labrin, 19 Budan, 22 Brichetto). All.: Gasperini Arbitro: De Marco di Chiavari Reti : nel pt 11' Totti, 31' Osvaldo; nel st 24' Lamela, 34' Destro, 40' Ilicic NOTE : Angoli: 15-6 per la Roma. Recupero: 2' e 3'. Espulso: Destro al 34' st per doppia ammonizione Ammoniti : Pisano e Munoz per gioco scorretto Spettatori: 30.598 per un incasso di 794.371 euro. Leggi i commenti I commenti dei lettori 
TRIPOLI - La Libia è ancora lontana dalla normalità. Malgrado si sia formato un nuovo governo, a Tripoli e Bengasi la fanno ancora da padrone le milizie armate che anche oggi si sono scontrate nelle due principali città. Nella capitale si contano almeno 5 feriti, mentre nel capoluogo della Cirenaica, e culla della rivolta contro Gheddafi, tre agenti sono rimasti feriti dall'esplosione di un'autobomba. Secondo quanto raccontano testimoni oculari, nelle due città le bande si sono affrontate a colpi di mitra e Rpg. Molte le devastazioni di negozi e uffici pubblici, mentre il panico si diffondeva tra la popolazione. 
