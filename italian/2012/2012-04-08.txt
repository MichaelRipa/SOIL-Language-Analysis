WASHINGTON - Mike Wallace, per oltre mezzo secolo protagonista dell'informazione televisiva americana, è morto all'eta di 93 anni, in una casa per anziani nel Connecticut. Nel 1968 fu tra i fondatori di 60 minutes , il programma di approfondimento giornalistico più celebre e seguito nella storia della televisione statunitense. Quella di Wallace è stata una carriera eccezionale, durata 60 anni nei quali il grande reporter intervistò tutti i grandi del mondo. Andato in pensione nel 2006, mantenne ancora per un anno una collaborazione con l'amata Cbs. Quindi si ritirò definitivamente. Uno dei suoi ultimi servizi riguardò le speranze presidenziali di Mitt Romney, poi battuto da John McCain nella corsa alla nomination repubblicana nel 2008. Myron Leon Wallace nacque a Brookline (Massachusetts) il 9 maggio del 1918. Cambiò il suo nome in Mike ritenendo che fosse più "umano" di Myron. Laureatosi all'Università del Michigan nel 1939, cominciò a lavorare per una radio di Chicago come giornalista, ma anche per i quiz, i talk show, una soap e un serial. Prima di entrare alla Cbs, fu attivo anche in tv e a Broadway. Dall'inizio degli anni Sessanta tornò stabilmente alla Cbs, dove il 24 settembre 1968 lanciò 60 Minutes . Con le sue interviste a sorpresa, i reporter in incognito e le telecamere nascoste il programma segnò una svolta nel giornalismo televisivo. Lo stile di Wallace gli valse il soprannome di "Mike malizia" e anche molte critiche per quelli che sembravano più interrogatori che interviste. Lui stesso ebbe a dire che "non c'è niente di meglio di una domanda indiscreta". In 38 anni di 60 Minutes il "grande inquisitore" lavorò a 800 servizi e vinse 20 Emmys. Ma pagò anche un prezzo molto alto. Nel 1982 lavorò a un documentario della Cbs in cui si sosteneva che l'apparato militare Usa aveva consapevolmente alterato la percezione della forza del nemico durante la guerra del Vietnam, che portò il generale William Westmoreland a intentare una causa da 120 milioni di dollari. L'istanza fu archiviata durante il processo, la Cbs si scusò e non ci fu nessun risarcimento, ma Wallace cadde in una profonda depressione che due anni dopo lo indusse a tentare il suicidio con un'overdose di farmaci. Lo salvò la moglie Mary. Nel lunghissimo elenco delle celebrità intervistate da Wallace ci sono tutti i presidenti degli Stati Uniti da John Fitzgeral Kennedy in poi (con l'eccezione di George W. Bush), decine di leader stranieri come Yasser Arafat, l'Ayatollah Khomeini e Deng Xiaoping, personalità del calibro di Malcolm X, Janis Joplin, Martin Luther King Jr. e Hugh Hefner, il fondatore di Playboy. Sempre con quel modo di fare aggressivo, con quei toni caustici che lasciavano poco scampo all'intervistato. Tra le sue "imprese" ci fu quella di far piangere Barbra Streisand davanti alle telecamere. Nel 2006, in una retrospettiva sulla sua carriera, riassunse la sua tecnica in modo semplice ed efficace: "Facciamo el domande che potrebbero venire in mente alla gente che ci guarda...". Sposato quattro volte, Wallace lascia la figlia Pauline e il figlio Chris, anche lui giornalista televisivo. Un altro figlio, Peter, morì in un incidente in montagna nel 1962. 
Si finge cliente e tenta di rapinare con pistola in pugno un supermercato in un quartiere nord di Livorno dopo l'orario di chiusura, ma un commesso si accorge che l'arma è finta e riesce a sventare il colpo . Il fatto è accaduto verso le 22 di sabato quando un individuo con accento straniero, fingendosi cliente, ha chiesto a due commessi (un uomo e una donna) che stavano sbrigando le ultime pratiche all'interno del negozio, di poter entrare nel negozio già chiuso. Appena entrato però ha estratto una pistola e si è impossessato del telefono cellulare della donna. Poi si è diretto verso le casse, ma il collega della donna, accortosi che si trattava di un'arma giocattolo, lo ha affrontato con impeto, riuscendo a distrarlo di quel tanto che è bastato ai due per rifugiarsi in una stanza che si apre solo dall'interno. Il rapinatore quindi si è dato alla fuga con il cellulare della donna come unica refurtiva, mentre gli impiegati sono riusciti a chiamare la polizia. 
ROMA - I risultati della seconda giornata dei gironi validi per i quarti di finale dei playoff di volley regalano un tabellone abbastanza incerto che deve sciogliere alcuni nodi nelle ultime partite di lunedì sera. I successi di Monza e Piacenza costringono rispettivamente Macerata e Cuneo a giocarsi la qualificazione nell'ultima sfida casalinga. Mentre la vittoria al tie break di Roma su San Giustino facilita in qualche modo il compito dei campioni d'Italia di Trento nella partita finale. Invece l'inutile successo della rinata Sisley Belluno (sconfitta ieri contro Latina) ai danni di Casa Modena spiana la strada dell'Andreoli. Ai tirrenici basta conquistare solo un set nel match con i canarini allenati da coach Daniele Bagnoli per approdare a una storica semifinale. Nel raggruppamento A ci sono voluti cinque set alla M. Roma Volley per superare San Giustino. I capitolini inseguono gli avversari per tutta la partita e solo al tie break riescono a mettere il muso avanti. In forma azzurra lo schiacciatore di origine russa Zaytsev top scorer con 23 punti. Bene pure il giovane opposto Sabbi con 17 punti. Tra gli umbri è soprattutto Patak (21 punti) a mettere in difficoltà la difesa capitolina. L'Acqua Paradiso Monza, nel gruppo B, lancia la sfida ai padroni di casa della Lube Macerata. La vittoria dei brianzoli contro Verona rilancia le ambizioni del gruppo allenato da Zanini. Un successo maturato con una formazione, almeno in avvio di gara, diversa con la coppia argentina De Cecco e Conte seduta in panchina. A spingere sull'acceleratore è l'esperto Gavotto top scorer del match con 21 punti e un buon 53 per cento in attacco. "Noi arriviamo da un momento mentale difficile e questa era una partita difficile soprattutto sul piano psicologico. Invece siamo stati bravi a interpretare bene la gara sin dalle prime battute. Se domani non ci facciamo sopraffare dal nervosismo e dalla tensione ce la possiamo giocare". Verona chiude la stagione con un unico rammarico: aver giocato le ultime due sfide con Gasparini e Kromm sotto tono. Nel girone C la Copra Piacenza si impone nettamente sulla Tonno Callipo Vibo Valentia e domani sono previste emozioni nella sfida decisiva, per il passaggio del turno, con i padroni di casa della Bre Banca. I due club si sono affrontati 37 volte con 24 vittorie dei piemontesi e 13 della Copra. Ma a tenere in ansia i tifosi biancoblu l'ultimo recente confronto in campionato disputato nella penultima giornata di regular season e che ha visto imporsi Piacenza in rimonta al tie break. In vista della sfida il capitano di Cuneo Wout Wijsmans avverte: "Piacenza ci ha battuti in casa meno di due settimane fa e siamo due squadre che ci conosciamo molto bene e anche questo peserà molto in campo. Ci servirà la massima attenzione e dovremo sfruttare al meglio il fattore campo e fare in modo che sin dalle prime battute la gara si metta per il verso giusto". Per quanto riguarda la partita di stasera gli emiliani mostrano i muscoli contro una stanca Vibo. La squadra allenata da Monti gioca meglio in attacco e a muro e piega con poca difficoltà i calabresi. Tra i protagonisti del successo piacentino senza dubbio Zlatanov autore di 20 punti, migliore atleta della serata e Nikolov con 15 punti. Dall'altra parte della rete pesano le assenze di Rak e Klapwijk e una situazione mentale abbastanza compromessa. Emozioni nella classica tra la Sisley e Casa Modena con il successo dei padroni di casa grazie a una prova superlativa di "fox" Fei autore di 20 punti, sostenuto da Horstink con 13 punti. Un risultato utile soprattutto ai ragazzi allenati da Prandi che hanno seguito con attenzione lo svolgimento della sfida. Viceversa  a Modena non sono sufficienti i 21 punti di Dennis per colmare il divario ed evitare il pesante ko. Il sestetto emiliano per centrare la semifinale deve vincere senza perdere nemmeno un set. Risultati . M. Roma Volley-Energy Resources San Giustino 3-2, Acqua Paradiso Monza-Marmi Lanza Verona 3-1, Copra Elior Piacenza-Tonno Callipo Vibo Valentia 3-0, Sisley Belluno-Casa Modena 3-1. Il programma playoff di lunedì ore 18. Itas Diatec Trentino-M. Roma Volley, Lube Macerata-Acqua Paradiso Monza, Bre Banca Cuneo-Copra Elior Piacenza, Casa Modena-Andreoli Latina (ore 17.30 diretta RaiSport 1). Leggi i commenti I commenti dei lettori 
E' tornata la neve nell'alto Lazio, mentre il maltempo ha in parte graziato la Capitale. La pioggia e le burrasche annunciate che avevano messo in allerta la Protezione civile con presidi straordinari all'Idroscalo, Ostia, Castelfusano e delle squadre del servizio giardino hanno lasciato posto ad annuvolamenti temporanei, sole incerto e ondate di vento. Mentre il maltempo non si è fatto attendere in provincia di Rieti dove sono caduti fino a cinque centimetri di neve, così come in Umbria, Marche e Abruzzo e in particolare nelle città di L'Aquila, Ascoli, Perugia e Teramo. I fiocchi sono arivati nel pomeriggio quando la giornata iniziata in un clima primaverile ha cambiato rotto lasciando posto a un brusco calo di temperature che in altura sono precipitate sotto lo zero. La circolazione, tuttavia, è stata regolare e per il lunedì di Pasquetta è previsto un miglioramento. Le previsioni meteo Il centro di Roma, invece, complice un sole seppur incerto, ha registrato il "tutto esaurito". Oltre alla folla accorsa in piazza San Pietro per ascoltare la messa pasquale e ricevere la benedizione Urbi et orbi di papa Benedetto XVI, tanti sono stati i turisti e i romani che hanno invaso le strade del centro storico in mattinata e poi si sono riaffacciati a metà pomeriggio, dopo il tradizionale pranzo. Affollate Fontana di trevi, piazza di Spagna, piazza Navona, i Fori imperiali e il Colosseo. Un incentivo in più al passeggio in centro è stata certamente l'apertura dei negozi. Grazie alle liberalizzazioni, infatti, alcuni commercianti hanno voluto e potuto tenere alzate le saracinesche del proprio locale. Un'iniziativa che non ha mancato di suscitare le proteste di alcuni negozianti e di associazioni come Confesercenti a tutela delle festività dei lavoratori e dei commessi. 
La Prima repubblica è finita nei tribunali. La seconda anche. La prima volta fu una tragedia, la seconda una farsa. Una farsa nata dal ventre di quella tragedia, da "uomini nuovi" che seppero approfittare della condizione di vulnerabilità del paese, catapultato in pochi mesi tra i paesi più corrotti del mondo insieme alla Nigeria; che forgiarono un'ideologia populista utile a mettere in sella in quattro e quattr'otto una nuova classe politica, venuta dal nulla, ovvero dalla società civile e quindi, si giurava, onesta. Un segno distintivo di onestà era, non va dimenticato, la pratica dell'evasione fiscale, nobilitata come "disobbedienza fiscale" contro Roma ladrona. Nata contro la legge e in violazione della legge che venne furbescamente identificata con i governanti allora inquisiti, un argomento facile da capire per i laboriosi italiani del Nord-Est. Nella gestazione dei partiti che hanno dominato la scena in questi ultimi tre lustri, era scritta la storia che oggi raccontiamo. Non vi è nulla di che stupirsi poiché, per usare una massima socratica, si diventa quel che si è. E non si tratta di determinismo, ma di una considerazione che si ricava qualora ci si interroghi sull'identità dei protagonisti. Due sono gli argomenti che propongo a sostegno di questa interpretazione: il primo pertiene alla natura del partito politico e il secondo, conseguente al primo, alla natura dell'interesse generale. I partiti politici si sono imposti insieme al governo rappresentativo, alla designazione dei governanti per selezione competitiva ed elettorale. Il primo scoglio che hanno dovuto superare è stato quello di dimostrare di non essere identici alle fazioni, organizzazioni di gruppi di cittadini messi in piedi allo scopo di fare le leggi a loro favore, di usare lo Stato per sè. Scoglio mai superato una volta per tutte perché quel che sta succedendo oggi è un segno chiaro che non è sempre agevole distinguere il partito politico dalla fazione, la "buona" partigianeria dalla "cattiva". Diceva Bolingbroke, il leader inglese che all'inizio del Settecento legittimò la "divisione" partitica tra i cittadini, che ci sono tre forme di partigianeria che possono nascere in un governo rappresentativo: quella di chi è critico del governo ma sostenitore della costituzione; quella di chi è nemico sia del governo che della costituzione; e quella di chi cerca protezione o favori contro la costituzione e la legge. La prima "divisione" soltanto è legittima. Le altre due sono un cancro per il bene pubblico. I partiti nati approffittando di Mani pulite sono del secondo e del terzo tipo. Nati contro la costituzione italiana, contro lo Stato, nel caso della Lega attaccando la Nazione stessa e la maggioranza dei suoi cittadini. Pronta a usare il potere per fare gli interessi della sua parte, godere di privilegi nel nome di un interesse dichiarato superiore (quello della Padania immaginaria). La Lega Nord sopra la legge. Come anche il partito-azienda suo alleato di governo. Nessuno dei due è rubricabile tra le "divisioni" di parte buone. Sono fazioni. Hanno nella loro gestazione il gene dell'interesse particolare da soddisfare prima e sopra tutto -  sia esso quello di una parte di territorio nazionale o quello di un magnate dell'informazione e dei suoi fedeli. E veniamo quindi al secondo argomento: il partito politico non è alternativo all'interesse generale, cioè alla legge e alla costituzione. E' divisione partigiana rispetto all'azione della maggioranza che governa. Un partito politico è identificabile dall'interpretazione che dà del patto comune e rispetto alla quale si distingue da altre interpretazioni: destra e sinistra, ci ricordava Norberto Bobbio, sono in ragione di come si interpreta la libertà e l'eguaglianza, i due capisaldi della costituzione democratica. E arrivo alla conclusione. Si parla quotidianamente di crisi e bancarotta della politica, soprattutto a partire dalla vittoria elettorale di Forza Italia e Lega Nord del 2008.  Ma non è corretto. Ad essere in crisi sono le due fazioni nate dal ventre di mani pulite per approfittare del vuoto di leadership: due gruppi di potere che hanno ancora la maggioranza parlamentare, ostili a proposte di riforma e nuove regole tese a eliminare privilegi, a punire i corrotti, a cambiare la legge sul finanziamento dei partiti.  E' assurdo pensare che l'Italia possa essere liberata da chi l'opprime, dai partiti anti-Stato. Anche per questa ragione le elezioni sono importanti; per ridare ossigeno alla politica, liberandola da questo macigno delle fazioni, dai partiti non-partiti. Leggi i commenti I commenti dei lettori 
Nemmeno sedicenni, ma spacciavano dosi di cocaina. Per questo due minorenni dell'Isola d'Elba sono stati denunciati nei giorni scorsi dai carabinieri di Portoferraio (Livorno) alla Procura dei minori di Firenze per cessione di sostanza stupefacente in concorso. Qualche sera fa, durante un'operazione di prevenzione contro lo spaccio di droga nella zona portuale di Portoferraio (Li) i carabinieri elbani hanno individuato un minorenne del luogo in possesso di una dose di cocaina. Poco prima avevano notato il giovane confabulare con un altro coetaneo, che subito è stato rintracciato e trovato anch'egli in possesso di due dosi dello stesso stupefacente. Ulteriori indagini hanno consentito, infine, di risalire al fornitore: un altro minorenne che non supera i 16 anni di età. Gli ultimi due adolescenti, dopo essere stati deferiti alla Procura per i minori di Firenze, dovranno ora affrontare un processo per cessione di sostanza stupefacente in concorso. 
LOSAIL (Qatar) - Aveva ragione da vendere Jorge Lorenzo: "Se non riuscite a seguirmi in tv seguitemi su twitter". Il cartello con cui si presenta ormai stabilmente in griglia si rivolgeva ai suoi tifosi e, forse, ironicamente, anche a Pedrosa e a Stoner che avrebbero fatto volentieri a meno di doversi mettere lì a rincorrerlo durante gli ultimi giri, quando era evidente che la Yamaha di Jorge, diversamente dalle Honda dell'australiano campione del mondo e dal lunatico spagnolo, scivolava trasformando l'asfalto in un velluto che solo lui vedeva e solo lui seguiva con le traiettorie, mentre gli altri perdevano sempre più aderenza (gomme andate). Lorenzo ha vinto il primo Gp del 2012 approfittando di una soluzione rischiosa su cui la Yamaha aveva puntato senza tentennamenti durante l'inverno, rinunciando, al momento del suo concepimento tecnico, a quel tanto di potenza che avrebbe potuto renderla meno gestibile (siamo tornati alla cilindrata 1000), più burrascosa, più incline a consumare le gomme che la Bridgestone aveva annunciato per la stagione: più rapide ad andare in temperature ma facili allo scadimento. La Yamaha di Lorenzo ha girato senza scomporsi mai. Aspettando il fatale imbarbarimento dei suoi avversari, condannati a rallentare per l'erosione delle coperture, sbriciolate e confuse con la sabbia che svolazza e si posa sempre, qua e là, portata dal vento, sul circuito del Qatar. La prima gara della Moto 3 l'ha vinta Vinales, un predestinato, dietro all'ascolano Fenati, un altro predestinato di cui sentiremo molto parlare. In Moto 2 ha vinto Marquez davanti a Iannone. I primi tre, Lorenzo, Pedrosa e Stoner, fanno comunque classifica a parte. La seconda zona è  occupata da Crutchlow e Dovizioso con le altre due Yamaha Tech 3, a 17' secondi di ritardo, da Hayden con la prima Ducati a 28", da Bautista e Bradl con le due Honda Clienti, e da Barbera con la seconda Ducati (questa del Team Pramac). Valentino? E proprio lì dove non sarebbe voluto essere. Nel grigio dei prototipi mal concepiti o troppo lavorati. Ha migliorato la posizione della qualifica: si è issato al 10° posto. Ma solo perché Spies, il potenziale compagno di squadra e di vetta di Lorenzo, finito 11°, ha accusato un mare di problemi. Valentino era partito con un assetto più rassicurante: quello della terza sessione di prove (venerdì). Nel warm up si era riscaldato all'idea di poter limare il distacco. Magari di scendere anche sotto i sette decimi a giro (dai primi). E poi si è augurato di poter contare sul "passo gara". Niente di tutto questo è accaduto. E' sì arrivato 10°, ma a 33". Come se corresse distratto e ad ogni curva salutasse il pubblico staccando una o due mani dal manubrio. Un passo gara insopportabile, inaccettabile, molto peggior di ciò che lui e il suo team avevano immaginato (perdeva un secondo e mezzo abbondante a giro). E meno male che i migliori "crt" arrivano con un minuto di ritardo. Tuttavia l'angosciosa questione Valentino non si stringe a un misero 10° posto. Non sono i posti in griglia o al traguardo di cui si può ragionevolmente discutere (le altre sono moto migliori: basta). Bisogna piuttosto capire se abbia ancora senso, se vi siano ancora le basi emotive, per una così importante, decisiva, simbolica operazione commerciale, agonistica e culturale. Se sia giusto che Valentino, apparso stanco e demotivato prima ancora di cominciare ("non aspettatevi niente"), per il semplice rispetto di un accordo (che però, forse, non corrisponde più ai suoi desideri di atleta, di campione e di uomo) debba costringersi a quest'autunno di carriera fingendo un entusiasmo che forse ha smesso di avere tanto tempo fa e che solo la sua professionalità gli ha consentito di nascondere agli altri e di nascondere a se stesso. Visto il tifo che si porta dietro ovunque, vista la sua fenomenale visibilità, fatti i debiti scongiuri, ma fatti anche i miseri conti della serva (Valentino non vince una gara dall'ottobre del 2010), ci si chiede quale motivazione supplementare, quale mistero agonistico e tecnico, quale miracolo, quale intervento irrazionale, possano restituire a Valentino, annegato nel binomio con la Ducati, cioè con una moto che sperava di "valentinizzare", il piacere di continuare a correre da quel "born tu run" che è sempre stato. Ridargli la spinta per affrontare un'annata così fosca, e oltrettutto da persona qualunque, da squadretta di mezza classifica, proprio l'annata che doveva essere quella del riscatto dopo la prima stagione deludente e che invece inizia con un disastro annunciato, incorniciato dalle solite traballanti spiegazioni, dalla consueta giostra di parole: "Valentino monta una moto più sperimentale degli altri ducatisti". Sì, ma per quale stagione? E cosa ci aspetta l'annata in corso, nella quale Valentino ha appena incassato una sberla senza neppure tentare di schivare il colpo? Hanno un motore velocissimo (in gara Barbera e Rossi hanno raggiunto i 340 km/h) ma talmente disarmonico, soprattutto per la moto ultra-trattata di Valentino, che tutta questa potenza diventa inevitabilmente una zavorra ingestibile quando si esce di curva e si riapre il gas. Dicono, in Ducati, che faranno il punto dopo il terzo Gp, quello del Portogallo, perché il lunedì successivo ci saranno altri giorni di test. La sensazione è che la Ducati sia un sinonimo di test. La Ducati è in test permanente. Gara, qualifica, test ufficiali, libere del giovedì quando ci sono o del venerdì, warm up: provano, provano, provano. Cercano, cercano, cercano. E non trovano altro che complicazioni. E Valentino, a guardarlo in faccia, ad ascoltare le sue sempre più dosate e pacate parole, ha sempre meno voglia. E siamo soltanto all'inizio. Leggi i commenti I commenti dei lettori 
GERUSALEMME - Una riforma "bilanciata" che "rende il mercato italiano più efficiente". Mario Monti torna a difendere la riforma del lavoro nel suo intervento di saluto alla cena con il presidente israeliano Shimon Peres a Gerusalemme. Rende, aggiunge, "il mercato del lavoro molto più flessibile a beneficio delle imprese e meno dualistico". Oltre al disegno di legge sul lavoro, il presidente del Consiglio ha anche ricordato come "la lotta all'evasione fiscale, un grande pacchetto di liberalizzazioni e la riforma delle pensione", sono state le "misure che hanno portato dei risultati come la riduzione dello spread e la recuperata capacità del Tesoro di finanziarsi". Il premier ha insistito in particolare sulla riforma previdenziale. "Abbiamo elevato l'età pensionabile a 67 anni", ha detto, e "secondo diversi esperti ora il sistema pensionistico italiano è strutturalmente il più solido d'Europa". "Abbiamo adottate misure - ha insistito - mai prese da precedenti governi" che ci stanno aiutando a "trascinare" l'Italia fuori dalla zona a rischio". Monti è poi tornato a riconoscere il grosso passo avanti fatto "dai tre maggiori partiti" nel sostenere il suo esecutivo: "Prima non si parlavano", mentre ora lo fanno, "nel segno di una responsabilità nazionale che molti all'interno e all'estero non accreditavano alla classe politica italiana". Il premier si è detto quindi favorevolmente sorpreso dallo scarso calo di consenso del governo malgrado "le dure misure", adottate, "per uscire dalla crisi". Un fatto che secondo Monti dimostra che, "l'opinione pubblica italiana deve essere più matura". Il Professore ha definito quindi strano il fatto che "il consenso" sia "sceso gradualmente e molto lentamente, e in misura modesta. Più lentamente rispetto ad altre entità". Un'analisi che il presidente Peres ha mostrato di condividere. Mario Monti, ha osservato, "gode di una enorme fiducia da parte della gente che si sente nelle mani di persona responsabile, onesta e competente". Parole che hanno acceso l'orgoglio del presidente del Consiglio. Le misure adottate in Italia, ha replicato sorridendo Monti, "hanno portato risultati come la riduzione dello spread e la recuperata capacità del Tesoro di finanziarsi": e "forse mi permettono di dire che i generosi apprezzamenti di Peres non sono del tutto infondati". Leggi i commenti I commenti dei lettori 
