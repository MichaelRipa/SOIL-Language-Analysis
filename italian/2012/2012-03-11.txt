Il Milan, nonostante le 11 assenze, non perde colpi: è forte, ha classe, qualità, un pizzico di fortuna (come sul gol-autogol di Nocerino) e gestisce sempre bene il vantaggio, contro il Lecce non ha corso nessun rischio. Lo scudetto può solo perderlo. Adesso che si avvicina il recupero dei giocatori importanti ancora assenti, è senza alcun dubbio la più forte del campionato. Allegri è stato molto bravo anche a gestire al meglio i capricci di Ibrahimovic, che è il giocatore più importante, quello che fa girare bene tutta la squadra, ma anche quello che crea più grattacapi. Il Milan è lanciato verso il secondo scudetto consecutivo grazie a un allenatore più che all'altezza e alla solidità della società. Quella della Juve a Genova è stata una partita sontuosa, con grande dinamismo, impegno e qualità fino ai 16 metri: dentro l'area però ha lasciato a desiderare. Continua a mancare tutto ciò che riusciva nel girone d'andata: Conte non ha più in Pepe e Marchisio i goleador delle prime giornate, Matri si è fermato, Vucinic prende pali. E' molto semplice: se non si segna non si può vincere. Alla fine si spiega così quello che si può definire un momento "ni": la buona prestazione c'è ma manca la vittoria. La questione arbitri è invece stucchevole, non se ne può più. Gli errori ci sono e ci saranno sempre: non si può fare niente per un guardalinee che non vede un fuorigioco di millimetri, o per un arbitro che concede o non assegna un rigore molto dubbio. Un'unica soluzione può essere il giudice di porta per le situazioni di gol-non gol sulla linea, ma non ci sono altri rimedi. Tutte le società si sono sempre lamentate, ognuno poi reagisce come meglio crede, anche con un discutibilissimo silenzio stampa che come unico risultato ha quello di privare sportivi e tifosi delle dichiarazioni. Io credo che un ambiente forte, sano e vincente sa gestire anche momenti difficili come questo, ma giocatori e allenatori dovrebbero essere tenuti fuori. Le società invece si sono sempre comportate così e continueranno a farlo, la voglia di vivere diversamente i fatti del campo in Italia non ce l'ha nessuno. Il Napoli, mercoledì a Londra con il Chelsea, ha una chance straordinariamente importante per il suo futuro. Arrivare nei quarti di Champions con la concreta possibilità di giocarsi la semifinale è veramente un'occasione unica. La squadra di Mazzarri è in condizione fisica e mentale ottimale, è il momento ideale per giocare a simili livelli. Niente è precluso per il Napoli, anzi andare avanti darebbe anche ulteriori stimoli per il campionato, oltre a tanto denaro per l'anno prossimo. All'Inter, in questo momento cruciale della stagione, servono sangue freddo, prestazioni all'altezza ed equilibrio tra vecchi e giovani. Passare il turno con il Marsiglia vorrebbe dire aggiustare al 50% una stagione fin qui disastrosa. Ranieri ha l'esperienza giusta per riuscirci, ora i senatori devono dargli una mano. 
PESARO - L'All Star Game se lo prende la Nazionale (91-85 stavolta), per il quarto anno consecutivo, perché insomma di voglia ce ne ha messa un po' di più, come è logico che avvenga da parte di chi indossa la maglia azzurra. Ed in più essendo una Nazionale spoglia dei migliori giocatori del presente tutti in NBA (Gallinari, Bargnani, Belinelli) ma anche di pezzi importanti del presente (Datome, Gigli, Cinciarini) come del futuro (Gentile, Aradori), la due giorni è stata per Pianigiani, pur annacquata di certi significati, ugualmente indicativa ai suoi occhi per merito di quelli che hanno mostrato di voler lasciare un buon ricordo o quantomeno mandare un segnale. Uno che non s'è tirato certamente indietro è stato Daniel Hackett, che ha onorato in un colpo solo maglia (azzurra) e sede di gioco (casa sua) con una serata da 27 punti (8/9 da 2, 1/5 da 3, 8/9 ai liberi, 5 recuperi e 2 assist), inevitabile Mvp. Dopo un quarto e mezzo e due triple consecutive di Daniele Cavaliero, uno dei sei prestiti di Pesaro che alla sfida ha offerto pure 1/4 dei giocatori in campo, c'erano già un ventina di punti a vantaggio degli azzurri, contro americani ai quali andava verificato pure il passaporto, già deboli di motivazioni. E venivano anche da capitan Mancinelli, Melli, Cusin e pure dall'esordiente Chiotti i punti del vantaggio solido. Tutti lunghi, tra l'altro, anomalìa tra le tante. All'intervallo il margine si era stabilizzato a quota 18, con un siparietto pure curioso: in contropiede si ritrovavano in due, degli All Star, ma Douglas-Roberts decideva di far da sé senza passare la palla al compagno tre metri avanti a lui. Purtroppo si trattava dell'idolo di casa White, ed allora giù fischi. Il secondo tempo non poteva essere come il primo, sia perché l'Italia difficilmente avrebbe potuto continuare a tirare con il 60% da 2 ed il 56% da 3 e quelli in maglia bianca continuare a far flanella. Pian piano la rimonta, fino al -4 ad altrettanti minuti dalla fine, con Coleman ed Hickman finalmente incisivi. Improvvisamente ci si ritrovava con una partita da giocare ed allora Hackett decideva di mettere in ghiaccio il suo titolo di Mvp con una schiacciata ed un'azione a ruota da canestro e libero aggiuntivo, per il +5 che diventava margine decisivo, entrati nell'ultimo minuto. ITALIA-ALL STAR 91-85 ITALIA : Hackett 7, Cusin 15, Melli 10, Cavaliero 9, Mancinelli 7, Poeta 7, Chiotti 6, Viggiano 5, Polonara 5, De Nicolao, Reati, Cuccarolo. All. Pianigiani. ALL STAR : Jones 13, Johnson 13, Hickman 11, Moss 11, White 10, Coleman 10, Shermadini 6, Douglas-Roberts 6, Smith 5, Fotsis, Brown, Diener. All. Trinchieri. Spettatori: 8250. IL CONCORSO DELLE SCHIACCIATE - A contendere il titolo a James White ed a sfidare altri due uomini volanti del campionato, Tony Easley ed Aubrey Coleman, c'ha provato Achille Polonara, che a sua volta ha voltato sopra uno scooter e poi schiacciato a canestro due palloni in simultanea. Belle cose, ma la concorrenza era davvero terribile. Easley ha mostrato un numero mai visto, alzando la palla a sbattere contro il cronometro dei 24" posto sopra il tabellone, raccogliendono in volo il rimbalzo e schiacciando ad una mano. Coleman, pazzesco atleta di Biella, s'è presentato indossando i panni di Batman prima e di Spiderman dopo e deliziando di conseguenza. Come poco dopo White, confermando davanti ai suoi tifosi che la legge della gravità è materia che lo riguarda relativamente. Approdati gli ultimi due alla finale, Coleman stavolta è apparso in canottiera, chiedendo che lo scooter fosse messo a non meno di due metri dal canestro, riuscendo nella schiacciata dopo averlo saltato. White a quel punto s'è giocato il titolo e lo ha fatto da consumato attore. Prima mostrando di aver indossato stavolta la maglia della squadra di casa e con scritto, sulla schiena, non il suo nome ma quello dell'indimenticato Alphonso Ford, idolo della tifoseria pesarese prima che la leucemia lo sconfiggesse; poi staccando in volo dalla lunetta (5.20 dal canestro) e subito dopo, mostrando chiara insoddisfazione, tentando di nuovo ma stavolta un passo dietro, ma fallendo il tentativo. Peraltro l'imbattibilità nei concorsi di questo genere, a livello professionistico, non è stata intaccata: dopo i titoli in America (D-League), Russia e Turchia, s'è aggiunto il secondo in Italia. Ma Coleman gli è arrivato molto vicino. IL CONCORSO DEL TIRO DA 3 - La finale ha visto prevalere Travis Diener, playmaker all star di Sassari, su Jeff Viaggiano, ala di Treviso che veste l'azzurro da naturalizzato. In realtà per assegnare il trofeo c'è stato bisogno di un'appendice, visto che al termine dei cinque carrelli (da 5 palloni l'uno) s'è registrata la parità di punti a quota 51. Il carrello di spareggio, quello frontale, ha visto Diener prevalere per 4 palloni infilati su 5, contro i 3 di Viggiano. Leggi i commenti I commenti dei lettori 
LONDRA - Mai dare consigli a Mazzarri, "per la sua professionalità parlano i risultati" ma un suggerimento lo mandano a Moratti: "L'Inter farebbe bene ad arruolare Villas-Boas". Non tollerano Quagliarella "ci ha traditi" e salvano Ferrara "Ciruzzo ha sempre tifato Napoli, non dimentichiamo che fu venduto per fare cassa". Ma soprattutto contro il Chelsea, mercoledì a Stamford Bridge, vogliono "undici leoni". Si respira una sana aria "azzurra" a Fitzrovia, a due passi dalla congestionata Tottenham Court road nell'affollato centro di Londra. I ragazzi del Napoli Fans Club London giocano "in casa" tra i tavolini del pub "Italia Uno", caotico punto di riferimento per i partenopei che vivono qui e che corrono a vedere la partita a sette sterline e 50, circa nove euro. Il club vanta già tre anni di attività e conta 200 iscritti e 3500 seguaci su Facebook. Napoletani che hanno varcato la Manica da qualche mese e altri che hanno la percezione di abitare a London Town da sempre, manager della City e ragazzi che campano alla giornata come cameriere nei ristoranti, uniti dal grido: "Forza Napoli". Il fondatore del club è Marco La Nave di Fuorigrotta, 30 anni, a Londra da dieci, lavora per un'etichetta discografica, oggi si sente un londinese Doc: "Vuol dire essere cittadino del mondo, non mi sento un "emigrante" o un disperato, sono categorie che rientrano in una vecchia logica italiana". Al gruppo dei fedelissimi, una ventina in tutto, non manca mai Espedito Peluso. Dei suoi 48 anni, ne ha trascorsi quasi la metà dalle parti del Tamigi senza mai perdere l'aplomb del "vomerese". È l'unico ad indossare la giacca mentre racconta i valori dell'Nfcl: "Non siamo tifosi ma appassionati di calcio, il nostro non è un club ultrà, vogliamo essere un esempio positivo. I nostri principi sono lotta al razzismo, nessun fanatismo e tanta sportività. A chi verrà a seguire la Champions diciamo: vogliamo fare una bella figura come a Manchester, facitece sta quiet'!". Si autofinanziano con le collette e con le vendite dell'elegante sciarpa blu notte - costo 15 sterline - sfoggiata spesso da Edo De Laurentiis allo stadio. Ma di domenica il portafogli torna a svuotarsi. Al pub "Italia Uno", infatti, sono i napoletani a "muovere" l'economia, nonostante gli schermi diano tutti gli incontri di serie A. Felice, il gestore 52enne è originario di Bari ma ha il cuore tinto d'azzurro. Dietro al bancone carico di formaggi e sottaceti, somigliante in tutto a quello di una salumeria italiana, imbottisce senza sosta quantità infinite di panini freddi e commenta "il Napoli dovrebbe giocare sempre". Perché quando arrivano i ragazzi del club, i guadagni lievitano: "Spesso superano le cento persone". I consumi? "Mangiano assai, per ogni partita diamo via almeno un prosciutto intero, una cinquantina di filoni di pane e sessanta mozzarelle". Qui i napoletani sono protagonisti, al punto che lo spazio nel sottoscala, il più ampio del locale, è strettamente riservato, ribattezzato "Salone San Paolo": "Non si contano le emozioni provate  -  racconta il venticinquenne Luca Cipolletta di Mugnano -, dalla tripletta di Cavani con la Juve al gemellaggio con i genovesi". Abbondano i riti scaramantici e riguardano persino i giornalisti. "Concedemmo un'intervista alla tv del Chelsea e perdemmo col Siena. Ora volevano tornare, abbiamo risposto un gentile "no, ppè favor"". L'Nfcl a Londra è ormai famoso, una foto dello striscione "Are you italian? No, napulitan!" finì sul Guardian, e tra i sostenitori celebri, si annoverano Paolo Cannavaro, Giuseppe Bruscolotti, Gianfranco Zola. E qualche inglese, come Pete di Portsmouth che ha conservato le tradizioni familiari: la mamma di Bagnoli sposò un soldato britannico dopo la guerra. Insieme aspettano l'esordio londinese del Napoli, non senza polemiche sui biglietti: "È paradossale che ne abbiano rilasciati soltanto 2700  -  precisa Peluso  -  e che gli inglesi non vogliano venderceli. Noi che risiediamo qui che dovremmo fare? Andare ad acquistarli in Italia per il settore ospiti? Abbiamo scritto una lettera sia al Napoli sia al Chelsea per chiedere 100 biglietti senza ricevere risposta... Il presidente de Laurentiis dovrebbe fare di più per migliorare il rapporto club-tifosi". Male che vada, le sedie da Felice restano assicurate. Con una preghiera ai calciatori azzurri: "Guagliù vincete!  -  dice Vincenzo Mancinelli, 21 anni di Secondigliano, aiuto-cuoco in un ristorante - altrimenti in cucina sfottono: "Italiani, pizza, spaghetti e mafia". All'andata ho risposto: "No, no, italiani, pizza, spaghetti e football perché vi abbiamo servito tre babà!". 
Qualcuno volò sul nido dell'Aquila. Dopo la scampagnata sull'erba di San Siro, dopo la prova d'orgoglio contro la Juventus al Dall'Ara, il Bologna si regala un'altra serata incorniciare: batte la Lazio all'Olimpico e vola al nono posto in classifica, da solo, a quota 35 punti, più vicino al paradiso che all'inferno, a sei gradini dal sesto posto e con dieci di vantaggio sulla terzultima. Soltanto una settimana fa la squadra di Reja aveva vinto il derby. E l'ultimo successo rossoblù nella Roma biancoceleste risaliva al 1997: lo firmarono Andersson e Nervo, e quel giorno Ulivieri fece cacciare Zeman. Un'altra epoca. La partita l'ha vinta Pioli, che si è preso qualche azzardo, ha imbottito di sorprese la formazione ma ha gestito al meglio le forze. Quello che Reja, con sette titolari fuori e una difesa rabberciata, proprio non poteva fare. Il tecnico rossoblù invece s'è concesso il lusso di lasciare in panca Di Vaio, l'ex più atteso, quello che alla sua Lazio aveva segnato già due doppiette con la maglia del Bologna. Con Acquafresca titolare dopo l'intervento a un dito, e con Garics riproposto a destra del centrocampo, Pioli ha pescato il jolly in mezzo: mancava Perez, è toccato a Krhin, praticamente ancora col cellophane in questa stagione. Lo sloveno, utilizzato una sola volta da Pioli, tre mesi fa, ha risposto con una prova maiuscola e col primo gol in Serie A. Impossibile chiedergli di più. Il Bologna ha colpito due volte nella prima mezzora, galleggiando sulle bollicine sprigionate da Diamanti. Il fantasista ha sfiorato subito il gol in contropiede, poi ha pennellato l'angolo velenoso da cui è nato l'1-0: zampata di Acquafresca respinta da Marchetti, in area piccola Portanova ha messo dentro (11'). Per lui, tifoso laziale con aquila tatuata sull'avambraccio, la terza rete contro la squadra del cuore: come due anni fa al Dall'Ara, ha evitato di esultare, ma stavolta ha alzato un braccio. "Sono un professionista, non è colpa mia se segno sempre alla Lazio...". Sempre su corner, Diamanti ha timbrato la traversa, mentre è servito un riflesso di Gillet di piede per negare il pari a Mauri (26'). Il raddoppio l'ha propiziato Krhin con un lancio lungo per Acquafresca: Marchetti è uscito di testa, Diamanti ha raccolto e infilato al volo (28'). Poi, mentre il nervosismo saliva, proprio Alino s'è preso la manata di Matuzalem che Guida ha punito con l'espulsione. A riposo con due gol e un uomo in più, il Bologna ha riaperto da solo la partita, in modo buffo. Reja ha inserito Alfaro per Zauri, ma il punto dell'1-2 è stato un regalo di Rubin che, tutto solo in anticipo, ha trafitto Gillet con un piatto destro. Il terzino veneto aveva fatto autorete un anno fa nella stessa porta, ma contro la Roma. Qui s'è accesa la speranza della Lazio, che da 0-2 a 3-2 aveva rimontato il Bologna nel 2010 e il Cesena in questo campionato. Ma Ramirez l'ha spenta subito: volando via in contropiede, s'è preso il rosso di Gonzalez, per un fallo da ultimo uomo al limite dell'area. Sulla punizione calciata da Diamanti, Krhin ha raccolto e infilato l'1-3, per poi spogliarsi davanti alla telecamera e celebrare a petto nudo il suo primo acuto in campionato. In undici contro nove, il Bologna ha gestito con personalità la gara, contro una Lazio comunque mai doma. Gillet è rimasto sulle spine, è servito un guizzo per chiudere lo specchio a Candreva nel finale. Stavolta la rimonta era un'impresa, però, contro la squadra che si è regalata un'altra serata di gala. Ballando con le stelle, certe notti il Bologna si sente padrone. 
LEON (Messico) - Sesta vittoria di fila nel rally del Messico, terza prova del Mondiale, per Sebastian Loeb. L'otto volte campione del mondo, al comando sin dalla prima giornata, difende la leadership fino alla fine e chiude con 42"4 di vantaggio sull'altra Citroen ufficiale del compagno di squadra Mikko Hirvonen. Sul gradino più basso del podio sale la Fiesta Rs WRc ufficiale di Petter Solberg, staccato di 2'11"4. Costretto al ritiro Jari-Matti Latvala. Nella classifica iridata, Loeb consolida il primo posto salendo a 66 punti, a +16 su Hirvonen, Sollberg è terzo a quota 47. Leggi i commenti I commenti dei lettori 
"E' stata una partita di grande caparbietà e sacrificio, devo fare i complimenti ai miei giocatori". Stefano Pioli dà il merito del 3-1 sulla Lazio soprattutto ai suoi calciatori, che stanno portando il Bologna sempre più in alto in campionato. Un successo importante, ottenuto senza il bomber Marco Di Vaio, partito dalla panchina: "Per noi era la terza partita in una settimana - spiega il tecnico rossoblù a Sky - e le prime due ci erano costate tanto. Marco non aveva recuperato dalle fatiche ed ho preferito schierare Acquafresca, più fresco, una prima punta di qualità che più di una volta è stato determinante". Nonostante la posizione in graduatoria, Pioli non fa voli pindarici: "La classifica è buona però sarebbe un errore se cambiassimo il nostro atteggiamento. Quando saremo salvi e scavalcheremo i 40 punti, allora faremo altri discorsi; ora però dobbiamo continuare così". Con la vittoria in tasca, si può ironizzare sull'autogol di Rubin: "Anche io ne ho fatte di autoreti ma non così belle... E' incappato in un errore che avrebbe potuto riportare in gioco una grande squadra come la Lazio, per fortuna poi Krhin ha segnato il 3-1". (Italpress) 

ROMA - Trento vince a Cuneo e, con tre giornate di anticipo rispetto alla chiusura, diventa la regina della regular season del campionato di volley di serie A1. Ora i campioni del Mondo, d'Europa e d'Italia possono pensare con maggiore tranquillità alla final four di Champions league in programma il prossimo fine settimana a Lodz. La decima giornata di ritorno, inoltre, riporta Macerata al secondo posto solitario. La Lube supera nettamente la Fidia Padova e approfitta del ko della Bre Banca per prendere il largo. Sempre più sicura della quarta piazza la Sisley Belluno che, alla faccia delle difficoltà societarie, prosegue la sua brillante stagione piegando la Copra Piacenza. Scaccia i fantasmi della crisi Casa Modena, i canarini tornano a brindare al tie break a Latina contro l'Andreoli. In chiave salvezza importante passo in avanti della M. Roma Volley e di San Gisutino. I capitolini battono una già retrocessa Cmc Ravenna e gli umbri vincono al tie break un'emozionante sfida contro l'Acqua Paradiso Monza. Nell'anticipo di sabato la Tonno Callipo Vibo espugna il difficile campo della Marmi Lanza Verona e torna a respirare un'aria migliore. MOMENTI CLOU TRENTINI - Trento espugna il palazzetto piemontese solo al tie break e mette in evidenza le doti degli uomini che di solito giocano meno. E' il caso di Sokolov, l'opposto bulgaro si guadagna la palma del migliore con 33 punti, 62 per cento in attacco e una partita da incorniciare. Nonostante Cuneo abbia giocato una buona partita, lo strapotere della squadra allenata da Stoytchev fa la differenza nei momenti cruciali del match. Dall'altra parte non bastano i 35 punti e il 72 per cento offensivo di Leandro Vissotto per portare a casa qualche punto in più. LUBE QUARTO OK DI SEGUITO - Macerata ottiene come da pronostico la quarta vittoria di fila in campionato e si conferma alle spalle dello squadrone dolomitico. In casa biancorossa dopo due giornate di stop si rivede Cristian Savani. E proprio il capitano della nazionale con 13 punti e Igor Omrcen con 14 punti sono determinanti nei momenti chiave della contesa. I numeri confermano la supremazia Lube con sette ace e il 53 per cento in attacco contro i tre ace e il 36 per cento in attacco del sestetto ospite. L'allenatore Giuliani sottolinea due aspetti: "Bene il recupero di Savani che mi ha permesso di far riposare Simone Parodi che da un po' di tempo ha problemi di schiena e per i tre punti utili a staccarci in classifica". PIACENZA STOP CON BELLUNO - L'ottava vittoria di fila di Belluno frena la rincorsa della Copra Piacenza. In avvio di gara grande festa per l'ex Papi, per dodici anni capitano della Sisley e vincitore di sei scudetti e trofei internazionali. Il migliore di tutti, ancora una volta, Alessandro Fei con 20 punti 59 per cento in attacco e due muri. Coach Piazza avverte la squadra: "Sono molto contento per il risultato e i tre punti, meno per il terzo set giocato distrattamente. Sono leggerezze pericolose che si pagano care. Possiamo migliorare ancora e fare altri passi in avanti come abbiamo fatto finora". MODENA SORRIDE - Casa Modena finalmente può sorridere, anche se dopo un avvio spumeggiante subisce il ritorno dell'Andreoli Latina. Ci vuole il quinto set per trovare il colpo vincente e consegnare alla squadra allenata da Daniele Bagnoli un sorriso. Convincenti le prestazioni di Dennis (25 punti), Anderson (24 punti) e un ispirato Sala al centro con 17 punti. Ancora fatale il tie break all'Acqua Paradiso Monza. I brianzoli dopo il ko interno contro Macerata, devono fare i conti con la debacle in casa di San Giustino. Gli umbri di questi periodi non si arrendono mai e in rimonta portano a casa la terza vittoria di fila, che allontana la squadra allenata da Held dal baratro della retrocessione. L'Energy Resources trova in Urnaut, 30 punti, in grande terminale offensivo. Torna in parte il bel tempo in casa Roma. La squadra allenata da Andrea Giani rivede tre punti che mancavano dal 29 gennaio scorso. Il bottino pieno è utili ad allontanare il sestetto capitolino da una difficile situazione di classifica. Ora l'obiettivo dei neroverdi è giocare con la massima concentrazione le prossime due sfide contro Piacenza e Monza ed evitare di arrivare all'ultima di campionato a Padova contro la Fidia con l'acqua alla gola. L'unica nota stonata della serata la conferma dell'infortunio alla caviglia a Maruotti. I segnali confortanti arrivano, però, da Zaytsev (17 punti) e Sabbi (13 punti) e dal migliore della serata Cisolla. Importante successo della Tonno Callipo Vibo Valentia a Verona, la squadra allenata da Blengini, archiviata la sconfitta interna di una settimana fa tira fuori la necessaria grinta e si rifà in Veneto. Mattatore della serata Diaz con 19 punti un muro e il 55 per cento in attacco. Risultati: Marmi Lanza Verona-Tonno Callipo Vibo Valentia 1-3 (giocata sabato), Bre Banca Cuneo-Itas Diatec Trentino 2-3, Lube Macerata-Fidia Padova 3-0, M. Roma Volley-Cmc Ravenna 3-0, Sisley Belluno-Copra Elior Piacenza 3-1, Energy Resources San Giustino-Acqua Paradiso Monza 3-2, Andreoli Latina-Casa Modena 2-3. Classifica. Itas Diatec Trentino 61, Lube Macerata 51, Bre Banca Cuneo 49, Sisley Belluno 44, Casa Modena 37, Acqua Paradiso Monza 36, Copra Elior Piacenza 35, Andreoli Latina 30, Marmi Lanza Verona, Tonno Callipo Vibo Valentia 28, M. Roma Volley, Energy Resources San Giustino 27, Fidia Padova 21, Cmc Ravenna 9. LUBE BANCA MARCHE MACERATA - FIDIA PADOVA 3-0 (25-22, 25-21, 25-20) - LUBE BANCA MARCHE MACERATA: Pajenk 1, Savani 13, Exiga (L), Parodi, Stankovic 3, Kovar 8, Monopoli 2, Travica 3, Omrcen 14, Podrascanin 10. Non entrati Lampariello, Van Walle. All. Giuliani. FIDIA PADOVA: Schwarz 5, Gonzalez 4, Cricca 7, Koshikawa, Giannotti, Rosso 2, De Marchi 13, Simeonov 7, Semenzato 4, Zingaro (L). Non entrati Garghella, Tiberti, Suljagic. All. Montagnani. ARBITRI: Perri, Prandi. NOTE - Spettatori 1800, incasso 6400, durata set: 29', 29', 26'; tot: 84'. BRE BANCA LANNUTTI CUNEO - ITAS DIATEC TRENTINO 2-3 (25-22, 23-25, 28-30, 25-22, 10-15) - BRE BANCA LANNUTTI CUNEO: Mastrangelo 8, Henno (L), Ngapeth 14, Fortunato, Wijsmans 12, Vissotto Neves 35, Grbic 4, Caceres, Patriarca, Rossi 6, Baranowicz. Non entrati Van Lankvelt, Pieri. All. Placì. ITAS DIATEC TRENTINO: Birarelli 2, Della Lunga 9, Zygadlo 4, Vieira De Oliveira, Brinkman 12, Lanza 15, Sokolov 33, Djuric 12, Colaci (L), Bari (L). Non entrati Kaziyski, Juantorena, Stokr. All. Stoytchev. ARBITRI: Caltabiano, Pasquali. NOTE - Spettatori 4400, incasso 34000, durata set: 25', 27', 33', 28', 15'; tot: 128'. M. ROMA VOLLEY - CMC RAVENNA 3-0 (25-12, 25-11, 25-19) - M. ROMA VOLLEY: Lebl 6, Paparoni (L), Zaytsev 17, Boninfante 2, Bencz, Sabbi 13, Cisolla 8, Bjelica 8. Non entrati Passier, Paolucci, Ottaviani, Puliti, Corsano. All. Giani. CMC RAVENNA: Mengozzi 7, Leonardi 3, Bendandi, Corvetta 1, Sirri 5, Tabanelli (L), Verhanneman, Plesko 7, Brunner, Gruszka 2, Roberts 5. Non entrati Gallosti, Moro. All. Babini. ARBITRI: Gini, Longo. NOTE - Spettatori 1400, incasso 2400, durata set: 22', 22', 25'; tot: 69'. SISLEY BELLUNO - COPRA ELIOR PIACENZA 3-1 (25-10, 25-22, 24-26, 25-23) - SISLEY BELLUNO: Abdelaziz 2, Fei 20, Horstink 12, Dolfo 2, Farina (L), Kohut 11, De Togni 8, Suxho 2, Antonov, Ogurcak 10. Non entrati Szabò, Curti, Sorato. All. Piazza. COPRA ELIOR PIACENZA: Marra (L), Kral 3, Sidibé 2, Papi 8, Nikolov 15, Kampa 3, Zlatanov 17, Holt 1, Tencati 3, De Oliveira. Non entrati Massari, Sarubbi. All. Monti. ARBITRI: Satanassi, Cesare. NOTE - Spettatori 1100, incasso 6600, durata set: 19', 27', 28', 27'; tot: 101'. ENERGY RESOURCES SAN GIUSTINO - ACQUA PARADISO MONZA BRIANZA 3-2 (25-21, 21-25, 24-26, 25-21, 15-13) - ENERGY RESOURCES SAN GIUSTINO: Creus Larry 11, Rauwerdink 16, Patak 15, Mc Kibbin 2, Cozzi, Finazzi 9, Giovi (L), Sammelvuo, Urnaut 30. Non entrati Petkovic, Tholse, Lo Bianco. All. Held. ACQUA PARADISO MONZA BRIANZA: Rossini (L), Zhukouski 2, Mckniff 8, Conte 4, Nikic 17, Buti 10, Rooney 10, De Cecco, Gavotto 25, Roumeliotis. Non entrati Ciabattini, Molteni, Shumov. All. Fenoglio. ARBITRI: Pol, Rapisarda. NOTE - Spettatori 1700, durata set: 26', 27', 32', 29', 15'; tot: 129'. MARMI LANZA VERONA - TONNO CALLIPO VIBO VALENTIA 1-3 (29-31, 25-19, 13-25, 21-25) - MARMI LANZA VERONA: Popp 9, Kosmina, Ter  Horst 2, Calderan, Meoni 1, Smerilli (L), Patriarca 6, Zingel 6, Kromm  23, Postiglioni 1, Gasparini 13. Non entrati Casarin. All. Bagnoli.  TONNO CALLIPO VIBO VALENTIA: Falasca 2, Coscione 1, Cernic 11, Diaz 19,  Grassano, Rak 14, Klapwijk 19, Barone 4, Fanuli (L), Nikolov 4. Non  entrati Mignolo, Serafini, Banderò. All. Blengini. ARBITRI: La Micela,  Zucca. NOTE - Spettatori 2700, durata set: 39', 30', 24', 30'; tot:  123'. Leggi i commenti I commenti dei lettori 
