REGGIO EMILIA - Sì ai diritti per le coppie gay, ma no al matrimonio. Nel centro sinistra restano distanti Rosy Bindi e Nichi Vendola sull'ipotesi di regolamentare le unioni omosessuali. La differenza di posizioni è emersa nuovamente e chiaramente stasera nell'incontro tra la presidente dell'assemblea nazionale del Pd e il leader di Sel, andato in scena sotto un affollatissimo tendone alla festa democratica di Reggio Emilia. "Noi regoleremo le unioni civili, anche quelle omosessuali - ha detto Rosy Bindi - . Credo che dobbiamo fare insieme su questa scia un grande sforzo italiano per dare finalmente non mezzi diritti, ma diritti. E ritengo debba essere un impegno. Il Pd lo ha già assunto e lo porterà avanti nella prossima legislatura". Una posizione che a Vendola non basta: "L'agenda dei diritti civili e sociali va scritta insieme", ha sottolineato il governatore della Puglia, ricordando il riconoscimento dei 'Dico' che Bindi aveva cercato di portare avanti nel secondo governo Prodi. "Ma io non voglio stare in un acronimo. A 54 anni voglio dire che mi voglio sposare con il mio compagno. Rivendico questo - ha detto Vendola - Come cittadino, come persona e come cristiano voglio poter vivere una discussione vera e chiedere al mio Stato e alla mia Chiesa per quale motivo progetti d'amori non possono essere liberati da un tappo di Medioevo che tante volte ha ferito la nostra vita". "Prendiamo quello che è possibile, si dice - ha proseguito il leader di Sel - . Ma è con questa logica che abbiamo uno standard di diritti civili da repubblica islamica, perché abbiamo rinunciato a una battaglia di principio. Invece voglio poter dire anche in Italia che abbiamo diritti interi e non dimezzati". D'accordo in linea di principio Bindi, che però ha invitato a restare sul campo del possibile anche sulla base della Costituzione. "Ci ho già provato una volta e mi è andata male - ha detto - , la prossima volta ci vorrei riuscire e dare finalmente un riconoscimento alle unioni omosessuali. Vorrei che il Pd si prendesse questo impegno e fosse in grado di portarlo avanti. Se parliamo di unioni civili siamo in grado di portarlo avanti". Poi la frenata sulle nozze: "Non è perché sono credente, ma l'obbiettivo che ci possiamo porre è del riconoscimento delle unioni civili e non del matrimonio. Ed è perchè sono fedele alla carta costituzionale", ha speicificato. "La Costituzione italiana ci dice con chiarezza che mentre è possibile riconoscere i diritti delle coppie omosessuali non è pensabile l'istituto del matrimonio, come stabilito anche da una recente sentenza della Corte costituzionale", ha ricordato. Leggi i commenti I commenti dei lettori 
Si può trasformare un ostico campo di cemento nella più confortevole terra rossa. Sì che si può, quando lo si desidera con tutte le proprie forze. Quando è il giorno dei sogni. Due italiane ai quarti di finale. Sara Errani e Roberta Vinci. Le due amiche. Contro. Sfida diretta. Un'azzurra sarà in semifinale. A New York è successo una sola volta, nel 1930. Dopo Maud Levi, nessun'altra c'è mai più riuscita. Ora lo scontro sorellicida. Proprio così. Chi segue il tennis sa quanto siano amiche queste due ragazze. Che giocano il doppio insieme. Che sono anche numero uno del mondo di doppio (ufficialmente da lunedì 10 settembre). Come due sorelle. Sarà la partita più bella, ma anche la più dolorosa. Ma sono professioniste, sanno che poteva accadere. Meglio se in uno Slam, se può valere la consolazione. Ma lasciamo stare il futuro prossimo, godiamoci questa felice giornata. Questa gioiosa pagina di tennis italiano. Una serata iniziata con il trionfo di Sara Errani su Angelique Kerber, vendicando - in un certo qual modo - la sconfitta che dovette patire l'anno scorso Flavia Pennetta (nei quarti...): 7-6, 6-3. Una partita equilibrata più di quanto dica lo score stesso, soprattutto nel primo set, durato oltre un'ora. Lunghi scambi e alti pallonetti da fondo campo. Talmente alti da far ricordare di i tempi di Arantxa Sanchez e Conchita Martinez. Ma la strategia è stata vincente: Sara Errani, che non possiede nel suo repertorio dei colpi vincenti, doveva 'disarmarè la tedesca e il suo diritto assassino. Nulla di meglio che variarle il gioco, cambiarle il più possibile i rimbalzi. Approfittare perfino dei lob per avanzare e chiudere con delle imprendibili volèe. Anche le smorzate, ovviamente, hanno fatto parte della scenografia del match. Certo è che è stata una sofferenza: l'emiliana s'è involata 3-1, all'inizio, per poi essere ripresa dalla tedesca. Pronta reazione, ma è stata la Kerber a portarsi avanti e far pensare di poter avere il pallino del gioco. Ma non oggi, non quest'anno, non con questa Errani. Con i suoi colpi lavorati ha preso a macinare la palla e le angolazioni, prevenendo i winners della tedesca. Epilogo naturale del set, il tie-break. Nel quale, dopo un iniziale equilibrio, l'azzurra ha osato e preso il sopravvento, chiudendo 7-5. Sembrava fatta, soprattutto dopo l'abbrivio della seconda parte di gara: approfittando di una parziale distrazione della tedesca la Errani si portava sul 3-0. Ma la bionda Angelique non è numero sei del mondo per caso: reazione d'orgoglio e nuova parità. Paure? Dubbi? Braccino? Niente affatto, neppure in questa situazione: nuovo scatto della Errani, altro break e chiusura in 6-3. Ma l'altro exploit, se vogliamo ancora più clamoroso, arriva dopo le 23: Robertina Vinci si sbarazza della polacca Radwanska con una facilità non pronosticabile alla vigilia. Il 6-1 del primo set è una pennellata di tennis d'altri tempi, di pura tecnica. E, non fosse stato per il primo game (durato sette minuti) la tarantina avrebbe anche realizzato un clamoroso cappotto. La polacca, numero due del mondo, è parsa in confusione contro il gioco d'attacco, pulito e preciso, dell'azzurra. Che non è mai calato d'intensità, di qualità. Solo il piglio della Radwanska ha fatto sì che il match durasse qualche minuto in più, ma non era la sua giornata. Il 6-4 finale ha infine cesellato un italian day, ancora una volta al femminile. La magia di questa ragazze continua. Leggi i commenti I commenti dei lettori 
E' Guido Crosetto il nuovo presidente di Geac, la società che gestisce l'aeroporto di Cuneo Levaldigi. La nomina avverrà questa mattina durante l'assemblea degli azionisti. Crosetto, cuneese di Marene, ex sottosegretario pidiellino alla Difesa, raccoglierà il testimone da Guido Botto, che ha gestito lo scalo negli ultimi anni portandolo a quota 225 mila passeggeri lo scorso anno. I passeggeri sono cresciuti ma il debito resta. Il bilancio del 2011 ha chiuso con un milione e mezzo di perdite. E' sicuro di aver accettato una poltrona comoda? «No, affatto. Ho accettato questo incarico perchè c'è stata la richiesta pressante da parte dei sindaci e della presidente della Provincia. Questo territorio mi ha dato molto e io credo di dover restituire qualcosa non tanto in competenze specifiche, perchè non ne ho. Ma ho relazioni e credibilità e le ho messe a disposizione. Con regole d'ingaggio precise, però. Ho un mandato "esplorativo" di due mesi. E poi è gratuito. Vedrò quali reali possibilità ci sono per lo scalo. Se non ne vedo, rinuncio». Che idea ha per il futuro di Levaldigi? «Su questo aeroporto io sono critico da sempre. Son vent'anni che voto contro quando si tratta di finanziare investimenti sullo scalo. La vicinanza con Caselle lo azzoppa. Di questo sono convinto. Ma ora c'è. Lo stato e gli enti locali hanno speso, e continuano ogni anno a spendere, un sacco di soldi per tenerlo in vita. Quei soldi adesso non possono essere buttati, anche se la situazione, soprattutto dei conti, non è delle più semplici. Bisogna provarci». In che modo? «Prima di tutto esplorando le varie strade aperte. C'è l'idea del governo che nel Piano nazionale degli aeroporti ha "salvato" Levaldigi assegnandogli una missione "cargo e low cost". Credo si debbano esplorare queste possibilità. Ne parlerò anche con il ministero dei trasporti per capire cos'hanno in testa, anche a proposito della licenza ventennale che ci consentirebbe di andare a caccia di partner». P artiamo dal low cost: la soluzione potrebbe essere con Ryanair? Che ha problemi a ottenere contratti di co marketing a Torino e che venerdì ha annunciato un nuovo volo da Cuneo? «Ad esempio, ma non solo. Le compagnie low cost sono tante, e già adesso alcune volano da Levaldigi soprattutto verso l'Europa dell'est. Anche il rapporto con gli irlandesi di Ryanair è molto buono e potrebbe crescere». E il cargo? «Il trasporto delle merci potrebbe essere una vocazione, soprattutto se collegato alla piattaforma agroalimentare e logistica vicino a Mondovì. Una volta il mercato interno era la provincia, poi è diventato la nazione, ora è il mondo. In questo senso è possibile che per Levaldigi si aprano degli spazi». Poi c'è il tema delle fusioni. Caselle, Genova o Nizza? «E' un tema. Il matrimonio con Sagat (la società che gestisce Caselle ndr) è auspicato da molti, ma non da Sagat che non ha mai visto Levaldigi di buon occhio. Nizza è un'idea che al territorio cuneese piace e anche Genova è una possibilità». Insomma si può fare tutto? «Tutto si può tentare: io mi sono dato due mesi e credo che sia un tempo sufficiente per verificare e valutare le diverse ipotesi». Qualche coniglio nel cilindro? «Sì». Quali? «Non glielo dico. Il rapporto con Sagat non è di quelli di buon vicinato, vorrei migliorasse, ma per adesso non è così. E allora non racconto le mie idee alla concorrenza». 
Una donna incinta di 23 anni, Rosanna Maranzano, è morta a Palermo mentre stava andando in auto, insieme al marito, all'ospedale Civico a partorire. La Smart su cui la coppia viaggiava ha sbandato in via Emanuele Paternò nei pressi di piazza Scaffa. L'auto era guidata dal marito Giuseppe Zito di 23 anni che è rimasto gravemente ferito. I medici sono riusciti a salvare il bambino. 


