MILANO  - Potrebbe esserci ancora qualche spostamento di orario nel calendario delle ultime giornate di Serie A. La parola che aleggia sulla volata scudetto è "contemporaneità". Oggi pomeriggio il Milan ha fatto sapere di aver dato la propria disponibilità a giocare allo stesso orario della Juventus la penultima giornata di campionato, la prima nella quale le due rivali tricolori torneranno ad avere calci d'inizio diversi nel tempo. Domenica hanno iniziato entrambe alle 15 con Novara e Siena, mercoledì cominceranno alle 20.45 con Lecce e Atalanta. Il 6 maggio invece i bianconeri daranno il primo tocco al pallone alle 15 a Trieste col Cagliari (i sardi ormai giocano al Nereo Rocco per i problemi di agibilità del Sant'Elia), mentre i rossoneri sono attesi dal derby con l'Inter alle 20.45. E così si è riproposta la questione sollevata dalla Juventus il 6 aprile scorso quando era stato resa nota la programmazione di anticipi e posticipi delle ultime giornate. La Lega Serie A aveva risposto alle richieste bianconere facendo sapere che se ne sarebbe parlato a tempo debito, verificando in concreto le ripercussioni del calendario sulla lotta scudetto. Rispetto ad allora, le posizioni si sono capovolte. Prima di Pasqua il Milan era in testa. Subito dopo, è arrivata la sconfitta interna con la Fiorentina e il sorpasso dei bianconeri che ora sono a +3 rispetto alla formazione di Massimiliano Allegri. E così anche in questo momento la Lega invita ad aspettare i risultati del campo, lasciando intendere che se il distacco tra le due contendenti resterà invariato anche dopo il turno infrasettimanale difficilmente ci sarà qualche spostamento. Infatti, la decisione sarà presa dopo la giornata di campionato in programma tra domani e mercoledì. L'unica possibilità è quella di spostare anche Cagliari-Juventus alle 20.45 di domenica. Ma le televisioni sono contrarie: le emittenti, che hanno acquistato i diritti del massimo campionato, vogliono trasmettere il derby di Milano senza altre partite allo stesso orario. Non a caso la limitazione della contemporaneità di tutte le partite di A solo all'ultima giornata è stata espressamente prevista nell'estate 2010 nell'ultimo contratto tra i club e la tv a fronte di un aumento del prezzo pagato dalle emittenti (in precedenza riguardava le ultime due giornate). Quindi mettere in discussione in qualche modo quella clausola sarebbe una retromarcia che in Lega vogliono scongiurare. E in Via Rosellini invitano anche a smetterla col gioco dei sospetti su chi sia avvantaggiato dal giocare prima o dopo (se la Juventus vincerà le prossime due partite, la stracittadina milanese inizierà a campionato già deciso perché, anche in caso di vittoria il Milan non potrà più acciuffare i rivali in vantaggio negli scontri diretti). In Spagna il Real gioca prima del Barcellona (o viceversa), così come succede in Francia con Paris Saint Germain e Montpellier. "Sarebbe ora che anche da noi ci si comportasse nella stessa maniera, pensando solo a vincere la propria partita senza ascoltare cosa succede sugli altri campi. Tutti i protagonisti dovrebbero mostrare un atteggiamento più maturo", filtra dal quartier generale della Lega. Senza contare che una modifica del calendario in nome della contemporaneità della lotta scudetto finirebbe per indispettire i club in lotta per altri obiettivi: la salvezza e il 3° posto Champions. Non a caso, in casa Juventus si preferisce commentare con cautela questa vicenda, ipotizzando le possibili lamentele, ad esempio, di Napoli e Lazio di fronte a uno spostamento della gara di Trieste. I bianconeri, infatti, precisano di non aver avanzato nessuna richiesta particolare oggi, mostrando una certa sorpresa di fronte a questo ritorno d'attualità della vicenda. La questione era sul tavolo da quasi un mese. Ma non ci sarebbe stata nessuna novità di rilievo nelle telefonate di oggi tra Giuseppe Marotta e Adriano Galliani e nelle conversazioni tra i due dirigenti e la Lega. Resta la disponibilità delle contendenti allo scudetto a modificare gli orari della penultima giornata (con reciproca tendenza a scaricare sui rivali l'origine dell'iniziativa). Ma le tv vogliono il derby in solitaria, senza palloni che rotolano su altri campi. Leggi i commenti I commenti dei lettori 
ROMA - Il rapporto della Lazio con l'Europa di questi tempi è decisamente tormentato. Prima la sconfitta di Udine, con tanto di rissa finale, che mette a serio rischio la conquista del terzo posto. Ora il riaffacciarsi del problema stadio. A poche ore dalla scadenza dei termini per la concessione della licenza Uefa per le coppe europee della prossima stagione, la Lazio perde lo stadio Olimpico. Tra il Coni e Claudio Lotito, che stavano trattando per l'affitto, è infatti di nuovo rottura: il presidente biancoceleste non ha accettato la proposta del Comitato olimpico. E' Palermo l'alternativa allo stadio Olimpico per le gare in Europa della Lazio nella prossima stagione. Il club biancoceleste ha infatti presentato oggi in Figc la documentazione per le licenze Uefa per l'impianto romano (senza il sì del Coni) e per quello del capoluogo siciliano. "LA SOLITA QUESTIONE DEI BIGLIETTI" - "La trattativa con il Coni per l'affitto dello stadio Olimpico è fallita per la solita questione dei biglietti da concedere loro. E poi parlano di etica...". Questa la posizione ufficiale del club, espressa dall'avvocato Gentile. DURO IL PRESIDENTE PETRUCCI - "Più passa il tempo e più mi rendo conto che con certa gente è impossibile andare d'accordo", commenta la vicenda Gianni Petrucci, presidente del Coni, all'ANSA. LA LETTERA DELLA LAZIO AL CONI - La Lazio ha reso noto il testo di una lettera che ha inviato al Coni: "Le nostre osservazioni - scrive nel testo la Lazio - traggono spunto dall'analisi delle condizioni di mercato in materia di impianti sportivi: il nostro rapporto ha ad oggetto l'unico impianto sportivo esistente a Roma autorizzato ad ospitare competizioni nazionali ed internazionali, e il fatto che non ve ne siano altri disponibili pone la vostra società in 'posizione dominante', con il conseguente obbligo del rispetto dei diritti del mercato. Inoltre Coni Servizi è il braccio operativo di una pubblica amministrazione e in quanto tale soggiace all'obbligo di rispettare il mercato e di evitare posizioni in conflitto con la legislazione antitrust". Nella lettera viene portato a esempio lo stadio di Milano che "è a disposizione dei due club (Milan e Inter) per l'intero anno, mentre l'Olimpico viene messo a nostra disposizione solo dalla giornata dell'incontro e fino alle ore 10 del giorno successivo. Le spese di manutenzione straordinaria a Milano sono sostenute dalla proprietà o direttamente o mediante conguaglio sul canone di uso, mentre la vostra proposta le pone a carico dell'utenza". Quanto ai servizi ristoro a Milano "sono gestiti dai club", a Roma "dalla vostra società". Poi il nodo cruciale dei biglietti: la Lazio premette che "l'attuale situazione del Paese porta ad abolire tutti i privilegi di cui godono alcuni soggetti rispetto ad altri". "La politica governativa - prosegue il club nella lettera - è nel senso del recupero delle entrate laddove sia possibile privatizzare servizi e prestazioni, ponendo a carico dei destinatari oneri economici per incrementare i ricavi e le entrate pubbliche". E qui la proposta del club: "Vi proponiamo di porre in vendita i posti della tribuna autorità Coni (122 posti) che avete in programma di realizzare e di dividere il ricavato tra le nostre società. I residui tagliandi richiesti per ospiti (100 tribuna d'onore, 100 Monte Mario, 30 distinti e 200 di servizio) sono a vostra disposizione. Per non appesantire la trattativa accettiamo di subire la determinazione del canone d'uso richiesto (2.880.000 euro per 10 mesi a cui vanno aggiunti Iva e adeguamento Istat) anche se non lo riteniamo conforme a quelli di mercato". All'osservazione che la Roma ha invece accettato la proposta, la Lazio replica scrivendo che "è irrilevante  e si inserisce nelle singole politiche societarie che si rivelano, poi, più o meno sagge e conformi a diritto al momento in cui vengono approvati i bilanci: l'esame dei documenti contabili delle due società non necessita di ulteriori considerazioni". "Nel dichiararci disposti a sederci al tavolo delle trattative - conclude la lettera del club - vi invitiamo a rilasciare entro oggi la dichiarazione di disponibilità dello stadio a nostro favore al fine di evitare che la tifoseria laziale, nell'auspicata partecipazione alla Champions o altra competizione europea debba essere costretta a recarsi in altra città per sostenere la propria squadra". IL CONI: "I BIGLIETTI NON C'ENTRANO" - "Evidentemente tutti gli sforzi compiuti da questa società per superare i  dissidi che hanno caratterizzato il rapporto nella presente stagione e  rendere disponibile anche alla Lazio il progetto di valorizzazione dello  Stadio Olimpico - scrive Pagnozzi -, non hanno sortito alcun effetto  dovendosi registrare, come nel passato, una reale chiusura ad ogni  trattativa di buona fede". Il club biancoceleste "pur avendo a  disposizione ampio tempo e con risultati sportivi che già dalle prime  partite facevano prevedere un possibile accesso alle competizioni Uefa -  la replica del Coni - ha atteso l'ultima settimana utile per  manifestare un interesse, tra l'altro con toni e contenuti del tutto  inappropriati, considerato che l'impianto non è di sua proprietà. Coni  Servizi, nonostante ciò, si è resa disponibile per un incontro, tenutosi  il 24, nel corso del quale sono state illustrati il progetto e le  condizioni d'uso che questo comporterà nella prossima stagione,  lasciando peraltro la possibilità di optare per un contratto annuale". Nella  riunione "sono state esposte le ragioni per le quali Coni Servizi  intende continuare a concedere l'uso dello stadio per i giorni degli  eventi calcistici poichè vi sono ospitate manifestazioni anche di altre  Federazioni sportive". La lettera della Lazio ha sorpreso il Coni  "poichè rimette in discussione questioni che nel corso dell'incontro  sembravano già definite. Tale atteggiamento sembra piuttosto orientato a  precostituire pretestuose argomentazioni da utilizzare successivamente  in una eventuale sede giudiziaria, poichè allo stato questa società non  può ritenere che sussistano le condizioni per rilasciare  responsabilmente la dichiarazione d'uso ai fini Uefa. Non è stato  raggiunto alcun accordo, ne è pensabile che Coni Servizi possa  impegnarsi a concedere la disponibilità dell'impianto di proprietà in  assenza di un accordo con il potenziale utilizzatore". "Nel  confermare che si prende atto della vostra dichiarazione di non  accettazione della proposta di uso dello Stadio Olimpico - conclude  Pagnozzi - quale è stata da noi formulata nell'incontro del 24 aprile e  reiterata con la lettera del 27 aprile, si comunica che il nulla osta  richiesto, allo stato, non può essere concesso". Leggi i commenti I commenti dei lettori 
Per una settimana è stato un terrazzo con vista sul mondo. Della grande vela. Parliamo del Tennis Club Napoli, media center spettacolare affacciato sul Golfo per i catamarani dell'America's Cup. Tutti ammiratissimi: neozelandesi, cinesi, koreani, americani, francesi, oltre ai nostri, naturalmente. Succede, quando mare e cielo si mettono d'accordo per dipingere un orizzonte unico a Napoli. Accade spesso, in certe stagioni lungo i viali alberati del circolo. Che adesso non vuol fermarsi e punta dritto a un altro obiettivo internazionale: la Coppa Davis. L'ultima volta, nel febbraio del 1995 (ma come è potuto passare tanto tempo senza gare tra Nazionali?), fu un incanto. Una magia. L'inverno decise di farsi da parte per far posto a giornate ricche di sole, leggera brezza marina e gabbiani a sorvolare il rosso dell'argilla. I courts di viale Dohrn ospitarono un turno non facile, l'Italia guidata da Adriano Panatta contro l'ostica Repubblica Ceca. Ne scaturì un confronto serrato, ricco di agonismo e contenuti tecnici che alla fine premiò i nostri. Vinse l'Italia ma soprattutto fu il trionfo di Napoli. In mondovisione le immagini del campo centrale, il Davalos, gremito in ogni ordine di posti (cinquemila ma, forse, anche qualcosa di più, non c'era spazio neppure sulle scalette) per tre giorni su tre. Tifo caldo ma mai eccessivo. E quello scorcio unico che solo Napoli...i colori della terra rossa, il bianco dei giocatori, la folla e sullo sfondo, proprio dietro, il Golfo blu. Pochi tennis club al mondo possono vantare uno scenario simile. LA GALLERY/Folla e gran colpi al Challenger Atp I tennisti e gli staff di azzurri e cechi arrivarono il lunedì e andarono via la domenica. Si allenarono duramente e poi si confrontarono senza sconti. C'era pubblico pure durante le sedute di training. Maurizio Marinella, il Maradona delle cravatte, espose nel suo piccolo e fascinoso negozio in legno un raro ed elegante orologio che ricordava l'evento sportivo. In serie limitata per un costo non lieve. Andò esaurito prima dell'ultima partita. La Davis merita un grande teatro. A maggior ragione ora che l'Italia è di nuovo in serie A. Napoli si candida. Il Tc Napoli è pronto. Ultima dimostrazione di passione e organizzazione, il tradizionale Atp Challenger appena disputato. Folla sulle tribune per nove giorni. Con punte da tutto esauritò nei festivi. La festa del tennis. E dello sport. La città ne ha bisogno. Le istituzioni facciano il possibile, ne vale la pena. Il ritorno è garantito. Italia-Cile è in programma in settembre. Dolce estate, a Napoli. Quale migliore location per il ritorno della Coppa Davis? g.marino@repubblica.it @jmarino63 
