PALERMO - Duecentoventisei migranti di origine subsahariana (tra loro anche un bambino e 37 donne, di cui due in stato di gravidanza), a bordo di due diversi gommoni, sono stati soccorsi e salvati dalla Guardia costiera italiana in acque libiche. A raccogliere le richieste di aiuto, giunte via satellitare, nella serata di ieri erano stati Don Mosè Zerai, il sacerdote eritreo responsabile dell'agenzia Habeshia, e suor Grazia di Bari. L'sos era arrivato con una chiamata da un telefono satellitare. Da un barcone in difficoltà carico di profughi al largo delle coste libiche. "Veniteci a prendere, stiamo per affondare...". Don Mosè Zerai, il sacerdote eritreo responsabile dell'agenzia Habeshia che si occupa di migranti e richiedenti asilo, ha girato l'allarme alle autorità: "Mi hanno detto che sono in mare da venerdì scorso e che le condizioni del mare stanno peggiorando.  Non possiamo assistere inermi a una nuova tragedia del mare". Il primo sos, quello raccolto da padre Mose, è arrivato intorno alle 21: "Venite a prenderci, stiamo per affondare"; arrivava da un'imbarcazione con 111 persone a bordo, che avrebbe preso il mare venerdì scorso e che è stata individuata a circa 30 miglia da Tripoli. Un'ora più tardi, la seconda richiesta di aiuto, da un'imbarcazione con altri 115 migranti, a circa 60 miglia da Tripoli. Le capitanerie di porto hanno immediatamente dirottato in area il rimorchiatore "Asso 30". Concluse le operazioni di trasbordo di tutti i passeggeri, le motovedette della Guardia costiera hanno ripreso la rotta verso Lampedusa. 
Via l'ammoniaca dalla pista olimpica di bob, e scoppia la polemica. Gli albergatori di Cesana e Sestriere sono intenzionati a denunciare Parcolimpico per lo svuotamento iniziato ieri mattina. Lo annuncia Luca Novara, gestore del Grand Hotel Sestriere e presidente della neonata società che aveva il compito di riaprire l'impianto entro il 2 novembre. E ieri sera, su richiesta dei sindaci, la Regione ha convocato Parcolimpico e la ditta Tazzetti (che sta effettuando lo svuotamento) per capire cosa sta avvenendo. "Su quanto sta accadendo a Sansicario faremo un esposto alla magistratura  -  afferma Novara  -  una società privata sta distruggendo un bene pubblico e facendo un enorme danno sportivo. La pista è costata oltre 120 milioni di euro, tutti soldi pagati dai cittadini. Ci hanno raccontato che mantenere la pista costava troppo, ma è strano che i preventivi spese di Parcolimpico erano da 480mila euro, mentre noi per le stesse cose ne avremmo pagate 50mila". Da ieri mattina sono partite ufficialmente le operazioni di svuotamento delle 48 tonnellate di gas tossico, indispensabile per ghiacciare le curve dell'impianto realizzato in occasione dei Giochi invernali di Torino 2006. Dopo un braccio di ferro durato un anno tra Comune e Parcolimpico, per ottenere i vari permessi di sicurezza, c'è stato l'ultimo sopralluogo da parte dell'Arpa e i tecnici della Tazzetti hanno avuto il via libera, iniziando a scaricare l'ammoniaca dentro barili da 400 kg l'uno. Giovedì arriverà a Sansicario il camion per effettuare il primo ritiro dei contenitori: una parte finirà a Casale Monferrato, il resto in Germania, per lo smaltimento definitivo. Togliere l'ammoniaca significa di fatto far morire l'impianto, ma fin da subito Parcolimpico aveva espressamente manifestato questa intenzione per esigenze di bilancio, promettendo di tenere aperta la pista solo in estate (cosa in realtà mai avvenuta). Pur con questi presupposti, la società Setup  -  con gli americani di Live Nation soci di maggioranza  -  aveva vinto il bando di gara per la gestione dei beni olimpici, indetta dalla Regione ai tempi della Bresso. "Non dichiariamo nulla su questa vicenda  -  spiegano da Parcolimpico  -  la missione che ci han dato gli enti locali è di riportare questa società in utile, e lo stiamo facendo". Per il futuro si parla della costruzione di uno "skidome", ma il rischio è di ritrovarsi una cattedrale nel deserto. Nei cassetti ci sarebbe anche l'ipotesi di smantellamento, con il progetto di una Sansicario 2: la costruzione di nuovi condomini in una delle zone più belle dell'alta Val Susa. 

COPENAGHEN - Padrona assoluta in campionato, dove sa fare la voce grossa, la Juventus rimette i panni umili in Europa, non andando oltre un (faticoso) pareggio in casa del modesto Nordsjaelland. Si doveva vincere, invece... la pareggite continua. Una pareggite poi che la squadra di Conte riesce a raggiungere in rimonta, aggrappandosi a uno degli ultimi assalti. Il cammino nel girone E si complica. POCHE OCCASIONI - L'avvio è di marca danese. E' una buona squadra quella di Hjulmand, manca di esperienza, ma ci mette l'anima. L'ordine tattico è il segno distintivo, il palleggio in mezzo è preciso e snello. E sulla fascia Parkhurst - e soprattutto Mtliga - garantiscono un discreto appoggio in fase di costruzione. In particolare a sinistra, gli automatismi tra Mtliga e il rapido John consigliano all'ospite una certa prudenza. La Juventus passa così un quarto d'ora d'approccio anonimo. Molto per scelta, ma pure perché l'approccio di Vidal e quello degli esterni è approssimativo. La fase dei danesi di avvicinamento all'area è piacevole, ma il fortino davanti a Buffon non si scompone. Andreas Laudrup è un'aletta che ha il marchio di fabbrica di famiglia, ma ronza attorno a Chiellini e De Ceglie senza avere lo spunto di Brian e l'inventiva di papà Miki. Attorno al 20' Pirlo assume le redini del gioco, offre alcune perle, ma né Giovinco, molto vivace ma non incisivo, né Matri, il solito vizietto di scattare un attimo prima, ne approfittano. Eppure la Juventus pian piano riduce il raggio d'azione al generoso avversario. Non prima di aver corso il più serio pericolo della prima parte, un lancio sul centrodestra in ripartenza per John, dimenticato tra Bonucci e Lucio. L'ala controlla e Buffon è fortunato e audace nel mettere il petto, fuori area al tentativo di pallonetto dell'attaccante. Gli va bene. In precedenza il portierone aveva neutralizzato con una certa difficoltà una bordata di Lorentzen. Dall'altra parte, a sua volta, Giovinco si costruisce l'occasionissima scattando con sincrono perfetto su lancio in area di Matri, stop a seguire per eludere Hansen, finito nella terra di nessuno. La conclusione - da posizione decentrata - a porta vuota finisce sull'esterno della rete. Botta e riposta avvengono a distanza di pochi secondi l'uno dall'altro, attorno alla mezz'ora. La Juventus chiude la prima frazione con 7 angoli battuti contro 3, segno della maggiore pressione, ma con un live disavanzo nel possesso palla, specialità della casa dei ragazzini di Hjulmand. LA "FRITTATA" -  La Juventus mantiene il dominio delle operazioni anche in avvio di ripresa, riparte cioè da dove ha finito. Il Nordsjaelland aspetta. Aspetta una sbavatura, rispettando lo spesore tecnico superiore dell'avversario. Errore che arriva dopo sei minuti, errato disimpegno arretrato di De Ceglie, Chiellini ferma al limite con le cattive la pressione del piccolo Laudrup. Punizione. Beckmann si mette i panni di Pirlo e infila l'incrocio sulla sinistra di Buffon vanamente proteso. Il portiere tocca ma non riesce a cambiare la traiettoria precisa del pallone. Il match a questo punto è segnato. La Juventus comincia un lungo assedio, alla fine colleziona ben 18 calci d'angolo, ma esalta il sacrificio della piccola truppa danese e in particolare dei due centali, Okore e Runje, davanti al monumentale Hansen. I ritmi non elevati consentono al fortino di resistere a lungo, il ritmo del giro-palla, intendiamo. Lo conferma il gran numero di conclusioni dal limite regolarmente murate dai difensori che fanno sempre in tempo a frapporsi. Vidal non è in serata, i lanci di Pirlo sono previsti, Matri e Giovinco si danno da fare ma non incidono. S'invoca Pogba, ma i tecnici non lo usano. Entra Vucinic per Matri, poi addirittura Bendtner per Lucio. E' fort Alamo, con Hansen che esprime una forza dei nervi distesi che incoraggia i suoi. Arriva su tutto. Isla e De Ceglie ora spingono, soprattutto il secondo. Eppure è da un lampo del cileno che arriva il pareggio. Cross di quelli che telecomandavano in gol Sanchez, velo di Giovinco, e stoccata sotto misura di Vucinic per l'1 a 1. Dodici minuti per vincere, si ritaglia la Juventus arrembante. Ma (non per l'impegno, bensì per la lucidità) stasera vincere sarebbe stato un premio eccessivo. NORDSJAELLAND-JUVENTUS 1-1 (0-0) NORDSJAELLAND : Hensen  -  Parkhurst, Okore, Runje, Mtiliga  -  Adu, Lorentzen (87' Christiansen), Stockholm  -  Laudrup (70' Christensen), Beckmann (67'Nordstrand), John. All. Hjulmand JUVENTUS : Buffon  -  Lucio (76'Bendtner), Bonucci, Chiellini  -  Isla, Vidal (82'Giaccherini), Pirlo, Marchisio, De Ceglie  -  Giovinco, Matri (67' Vucinic). All. Alessio (Conte). ARBITRO : Ayketin (Ger) RETI : 51' Beckmann; 81' Vucinic. NOTE : Serata fredda, terreno perfetto. Ammoniti: Chiellini, Marchisio, Mtliga e Runje. Angoli 18-5 (7 a 3) per la Juventus. Recupero: 1' e 3' Leggi i commenti I commenti dei lettori 
ROMA - Cade il Chelsea, vincono in rimonta Barcellona e Manchester United. Sono i principali responsi delle gare del martedì della 3/a giornata di Champions. Gli uomini di Di Matteo a Donetsk si devono inchinare (2-1) al gran momento di forma dello Shakhtar. Solo al 94' i catalani riescono a venire a capo (2-1) del Celtic mentre i Red Devils devono rimontare da 0-2 prima di piegare (3-2) lo Sporting Braga. Bene il Bayern che passa col minimo sforzo (0-1) a Lille, brilla il Valencia che ridimensiona a Minsk (0-3) le velleità del Bate Borisov. Il Benfica si fa sorprendere (2-1) a Mosca dallo Spartak mentre il Galatasaray evita solo nel finale (1-1) il ko interno con il Cluj. SHAKHTAR DONETSK-CHELSEA 2-1 Il Chelsea perde il duello al vertice con lo Shakhtar nel girone della Juve e lascia agli ucraini il 1° posto. Gli uomini di Di Matteo si fanno sorprendere dopo appena 3' da Teixeira che supera Cech con un preciso destro rasoterra in diagonale riprendendo un rimpallo dopo un tiro di Luiz Adriano. Il Chelsea non reagisce e, dopo aver rischiato già nel primo tempo sulle conclusioni di Willian e Hubschman, incassa l'inevitabile 2-0 in avvio di ripresa (52') da Fernandinho che batte Cech con un preciso destro in diagonale su assist smarcante di Willian. Lo Shakhtar rischia di dilagare, grazia i Blues per due volte in contropiede con Mkhitaryan e, alla fine (88') consente ai rivali di rendere meno pesante il ko con Oscar che insacca da due passi raccogliendo un cross dalla destra di Ivanovic. BARCELLONA-CELTIC 2-1 All'ultimo secondo il Barcellona piega il Celtic e chiude, in pratica, il discorso qualificazione. Dopo aver fallito una ghiotta palla-gol in avvio con Bartra, il Barcellona viene punito al 18' da Samaras che, raccoglie di testa una punizione-cross dalla destra di Mulgrew e batte Valdes grazie anche alla decisiva deviazione col corpo di Mascherano. I catalani reagiscono con rabbia e, dopo un paio di occasioni sciupate da Messi ed una da Adriano, pareggiano (45') con Iniesta che triangola al limite con Xavi e batte Forster con un preciso destro a fil di palo. Nella ripresa la gara diventa un assedio e, dopo almeno due limpide palle-gol mancate da Messi (2) e un palo colpito da Villa arriva, al 94' il meritato 2-1 realizzato da Alba con un tocco da due passi su cross dalla destra di Adriano. MANCHESTER UTD-SPORTING BRAGA 3-2 Il solito indomabile United batte in rimonta il Braga e consolida il primato in classifica nel gruppo H. Pronti via e i lusitani passano subito (2') a sorpresa con un perfetto stacco di testa di Alan su cross dalla sinistra di Viana. Lo United accusa il colpo e, al 20', viene di nuovo trafitto da Alan che infila il primo palo raccogliendo un assist dalla sinistra di Eder. Solo a questo punto gli uomini di Ferguson si rialzano e, al 25', tornano in partita con un bel colpo di testa di Hernandez su cross dalla sinistra di Kagawa. Il Manchester rischia l'1-3 su un sinistro da fuori di uno scatenato Alan ma dai e dai, al 62', pareggia con un sinistro in mischia di Evans sugli sviluppi di un angolo dalla destra, prolungato di nuca in mezzo da Carrick. A questo punto i Red Devils ci credono e al 75' si vanno a prendere i 3 punti con un colpo di testa di Hernandez su cross dalla destra di Cleverley. LILLE-BAYERN 0-1 Con il minimo sforzo il Bayern passa a Lille e riscatta lo scivolone col Bate. Ci vuole un episodio per sbloccare il risultato: al 20' Digne atterra in area Lahm e consente a Muller di andare a segno dal dischetto. Il Bayern controlla senza eccessivi patemi la sterile replica dei francesi e, nella ripresa, legittima il successo sfiorando il raddoppio con Shaqiri e lo stesso Muller. BATE BORISOV-VALENCIA 0-3 Un super Soldado, autore di una tripletta, annienta il Bate Borisov e consente al valencia di agganciare la vetta della classifica nel gruppo F. A Minsk fa tutto il centravanti spagnolo: prima sbaglia una favorevole palla-gol poi al 45' si procura (dubbia trattenuta di Simic) un rigore che freddamente trasforma. Il Bate manca il pari con Rodionov e, subito dopo, viene punito ancora da Soldado che al 55' centra la porta con un gran bel destro al volo su centro dalla trequarti sinistra di Guardado. Il Bate crolla e il Valencia, dopo aver mancato alcune incredibile opportunità con Costa, Soldado e Guardado (2), finisce per approfittarne ancora con Soldado che al 69' chiude un triangolo in area con Costa con un preciso diagonale nell'angolo. SPARTAK MOSCA-BENFICA 2-1 I russi partono forte e passano già al 3' con un preciso destro in diagonale di Rafael, smarcato in area da Jurado. Lo Spartak insiste ma non è fortunato: la traversa nega il raddoppio ad Ari già pronto ad esultare dopo un tocco ravvicinato. Il Benfica respira e, dopo un'occasione mancata da Matic, pareggia al 32' con un bel colpo di testa in anticipo di Lima su cross dalla destra di Salvio. Lo Spartak non si abbatte e al 43' torna avanti, anche se con un pizzico di fortuna: su un cross dalla destra di Kombarov, Garay, nel tentativo di anticipare Ari, entra in spaccata e infila la propria porta. Nella ripresa i padroni di casa non trovano il gol della sicurezza con Jurado e Makeev e per poco non vengono beffati dai lusitani che falliscono incredibilmente con Salvio, a tu per tu con Rebrov, la palla del 2-2. GALATASARAY-CFR CLUJ 1-1 Il Galatasaray agguanta nel finale il Cluj e tiene vive le speranze di qualificazione. Rumeni in vantaggio a sorpresa al 19': su un cross dalla sinistra di Camora, Kapetanos con un tocco al volo fa carambolare la palla addosso a Nounkeu che, involontariamente, spiazza Muslera. Il Galatasaray si rimbocca le maniche e, una volta in 11 contro 10 (28') per l'espulsione di Aguirregaray per somma di ammonizioni, inizia a cingere d'assedio la porta ospite. Altintop manca l'1-1, fa ancora peggio l'ex juventino Felipe Melo che, al 35', si fa parare da Felgueiras un rigore concesso dall'arbitro Tagliavento per un fallo di mano di Sepsi. La gara resta, inevitabilmente, a senso unico e alla fine (76') i turchi riescono a pareggiare grazie al subentrato Buruk Yilmaz che anticipa di testa Felgueiras in uscita su un cross dalla sinistra di Amrabat. Leggi i commenti I commenti dei lettori 
COPENAGHEN - Il pareggio al Parken di Copenaghen non può soddisfare la Juventus, ma visto come si erano messe le cose il punto non è da disprezzare. Il cammino nel girone E però si complica, e dopo il mezzo passo falso in Danimarca Gigi Buffon ne è consapevole. Il portiere bianconero e della Nazionale dopo aver subito il gol dell'1-0 si è arrabbiato con i suoi compagni. "Sì, ma per come è arrivata la punizione, una situazione di gioco nella quale avevamo la palla noi e che era evitabilissima - spiega ai microfoni di Sky Sport -. Alla fine loro potevano fare gol solo su calcio piazzato o sulle mischie. Il primo tempo è stato abbastanza equilibrato, anche loro si sono dati da fare, ma nella ripresa c'è stata solo una squadra in campo come era giusto che fosse, ci siamo ritrovati in svantaggio in maniera inaspettata ma nonostante tutto abbiamo creato tanto per far nostra la partita. E' stato un risultato frutto della casualità. Adesso noi dovremo fare il possibile per cercare di vincere, se poi la lotta sarà con il Chelsea, i danesi o lo Shakhtar cambierà poco". "PRIMI PUNTI VERAMENTE SPRECATI" - Buffon pensa di non avere responsabilità sul gol incassato: "Secondo me Beckmann ha calciato una grandissima punizione, anche abbastanza forte". E' una Juve che non era abituata a giocare ogni tre giorni e che forse qualcosa ha pagato. "Finora - replica Buffon - gli unici due punti persi per strada sono quelli di stasera, dovevamo fare nostra questa partita senza pietà, invece non è andata così e ci ritroviamo con un punto. Loro sono comunque i campioni danesi e ci sta che giochino almeno un tempo alla pari, anche con il Chelsea la partita era stata equilibrata fino al 75'. Non esistono squadre materasso e se non sfrutti le occasioni va incontro a risultati come quello di stasera". ALESSIO: "CI E' MANCATO IL PRIMO TEMPO" - Angelo Alessio alla vigilia aveva dichiarato che quella del Parken di Copenaghen era una gara da vincere. Il vice di Conte non considera però il pari una mezza sconfitta: "Quando si costruisce così tanto non si può dire che sia una mezza sconfitta. Purtroppo non siamo riusciti a fare gol ed è andata bene che abbiamo pareggiato. Nel primo tempo siamo stati poco cattivi. Nella ripresa abbiamo giocato con l'intensità giusta e si è visto quanto abbiamo attaccato". Poi Alessio poi ha ripetuto: "Ci è mancato soltanto il primo tempo, dovevamo essere più cattivi sotto rete. Poi i ragazzi hanno fatto una buona prestazione". "ORA DOBBIAMO VINCERE" - Parte dei demeriti va alla Juve, ma alcuni meriti Alessio li dà al Nordsjaelland: "Questa squadra faceva un buon possesso palla - ha detto -. Nella ripresa poi è uscita la solita Juve, pressando e mettendo in difficoltà diverse volte la difesa avversaria. I problemi nel primo tempo? Non li imputerei alle fatiche di sabato con il Napoli". Alessio ha fatto i complimenti a Isla e Lucio, giocatori che avevano pochi minuti nelle gambe e hanno coperto la fascia destra: "Sono giocatori che hanno giocato poco finora, ma hanno disputato una buona gara. Ma ripeto, nella ripresa siamo venuti fuori alla grande e lo testimoniano le tante occasioni e le parate del portiere". Il terzo pari in tre partite e la classifica iniziano a preoccupare: "Chiaro che dobbiamo vincere la prossima in casa e fare risultati anche con Shakhtar e Chelsea. Dovremo lavorare su quello", ha concluso Alessio. Leggi i commenti I commenti dei lettori 
Beatrice ha 16 anni e le è stato diagnosticato il diabete mellito quando ne aveva sette. Ha un temperamento battagliero che le permette di non impressionarsi durante i prelievi: da sempre nella sala dell'Umberto I si entra tutti insieme, inclusi i bambini già costretti alle infusioni. "Capiterà anche a me?" Non è facile aiutare a crescere ragazzi che con questa malattia dovranno convivere. Beatrice è forte, ma tanti coetanei balbettano, provano vergogna a fare l'insulina in classe. Ribelle, lei almeno s'infuria a sentirsi un numero nelle interminabili giornate dei day hospital, al reparto Pediatria del Policlinico: ore di attesa nei corridoi fatiscenti, cavi fuori dai muri, umidità sulle pareti. Certo, l'infermiere che nemmeno le fa togliere le scarpe sulla bilancia, quando dimagrire a lei  -  a loro  -  costa un sacrificio folle, le strapperebbe una lacrima: "Faccio a occhio". "Ho perso un chilo!" "Un chilo non vuol dì niente". Poi però la faccenda si fa comica. Due tirocinanti mettono a tutti le gocce per dilatare la pupilla; venti persone brancolano nervose nella stanza. Peccato che l'oculista non arrivi. Si ripiega così per una rapida visita su un camice bianco che girovaga nei pressi, ha scritto un generico "dottore" sulla targhetta. La madre di Beatrice azzarda a chiedergli se sia uno specialista: "Cosa vuole insinuare?". All'uscita, un sospiro: se solo l'esenzione si convertisse in un piccolo rimborso, molti solleverebbero le strutture dal sovraffollamento di questa malattia sociale. "Noi ci mettiamo cuore e muscoli, ma è un inferno" dice Francesco Costantino, responsabile del servizio di Diabetologia Pediatrica. "Seguiamo più di 800 pazienti affetti da diabete tipo 1, tutti i soggetti a rischio e tantissimi con il micro infusore, oltre ai ricoverati nel reparto micro lattanti. Se non arrivano risorse e fondi rischiamo di chiudere". allupo@repubblica. it 
NEW YORK - Mark Zuckerbeg può sorridere. Facebook ha chiuso il terzo trimestre con ricavi in aumento del 32% a 1,26 miliardi di dollari. L'utile netto si è attestato a 311 milioni di dollari, o 12 cent per azione, rispetto ai 227 milioni di dollari del terzo trimestre dell'anno scorso. A comunicarlo, con una nota, è stata la stessa società. Forti guadagni del titolo al Nasdaq in apertura di contrattazioni. I dati sono superiori alle attese di tutti gli analisti, che scommettevano su un utile per azione di 11 cent e ricavi per 1,22 miliardi di dollari. La notizia ha subito fatto volare il titolo in Borsa nelle contrattazioni after hours, dove è arrivato a salire di oltre l'8%. Al netto di alcune partite contabili, Facebook chiude però il periodo luglio-settembre in rosso per 59 milioni di dollari. Anche se la crescita dei ricavi è piatta rispetto al trimestre precedente e in rallentamento rispetto al +45% dei primi tre mesi dell'anno, gli investitori sono rassicurati dall'andamento dei ricavi della pubblicità, il 14% dei quali provenienti dalle vendite pubblicitarie sui dispositivi mobili. "Stiamo realizzando reali progressi nel mobile" afferma il chief operating officer, Sheryl Sandberg. In accelerazione anche le attività pubblicitarie 'core' di Facebook: la raccolta è salita a 1,06 miliardi di dollari, ovvero il 36% in più rispetto allo stesso periodo dell'anno scorso e il 26% in più rispetto al secondo trimestre. I ricavi dai pagamenti e da altre commissioni sono aumentati del 13% a 176 milioni di dollari. 
