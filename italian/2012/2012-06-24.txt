KIEV - Daniele De Rossi ripercorre la serata contro l'Inghilterra focalizzando la vittoria azzurra in particolare su un episodio: "Se devo scegliere l'immagine della partita, dico il rigore di Pirlo. Era di tempi di Totti che non si vedeva un tiro così folle", il commento al 'cucchiaio' del centrocampista. Per De Rossi anche un palo clamoroso in avvio di gara: "E' andata male su quel tiro, ma è una serata a cui non cambierei una virgola. Mi è dispiaciuto tanto per l'infortunio, spero di guarire per la semifinale: ho fastidio al nervo sciatico, adesso non sono ottimista perchè mi fa male". Pirlo spiega il 'cucchiaio': "Ho visto il portiere che era bello carico, e ho pensato di fare così, è stato più facile tirarlo così.  Al portiere la cosa ha creato un po' di pressione". Un pensiero anche per De Rossi: "Sta facendo un grandissimo europeo, purtroppo ha avuto questo piccolo infortunio, spericamo di recuperarlo per giovedì". Sulla prestazione della squadra: "Sapevamo di poter dominare la partita, l'Inghilterra ha pensato solo a difendersi e a portarci ai rigori. Alla fine abbiamo meritato, peccato non aver concretizzato le tante occasioni ed è giusto che sia l'Italia ad andare avanti: ora speriamo di arrivare sino in fondo, recuperando le energie per giovedì". Un elogio a Balotelli: "Ha fatto una grandissima partita, l'importante è che corra, i gol poi arriveranno". 
KIEV - L'uomo che non ti aspetti, Alessandro Diamanti, è stato l'uomo che ha dato il colpo decisivo all'Inghilterra portando l'Italia in semifinale. Suo il rigore decisivo: "Non me lo sarei aspettato ma ci ho sempre creduto", commenta ai microfoni Rai. "E' stata una vittoria meritata, e i rigori hanno fatto giustizia. Farsi trovare pronti è quello che il mister ci chiede e noi ci alleniamo con grande entusiasmo. Quella dell'Italia è stata una grande partita dal primo all'ultimo minuto: è stata una battaglia, è andata bene così". 
REALPOLITIK (o realismo politico). Il termine è stato coniato da Ludwig von Rochau, intellettuale e politico tedesco, che nel 1853 lo utilizzò come titolo di una sua opera. Di lì entrò nel linguaggio politico a indicare un duro pragmatismo, una politica di potenza, o, in modo ancora più radicale, le  prospettive scientifiche e pratiche secondo cui la politica è determinata da logiche di potere, mentre giustizia, libertà, moralità, legalità, sono solo utopismo e idealismo, destinati a essere smentiti dalla dura realtà La Realpolitik non è certo un'invenzione tedesca; nasce con Trasimaco, che secondo Platone affermava che la giustizia è la legge del più forte  -  come del resto era già stato narrato da Tucidide nel  dialogo fra gli abitanti dell'isola di Melo e  gli Ateniesi, in cui questi enunciano la legge eterna e universale della politica: il piú forte comanda e il più debole obbedisce  - ; si afferma con Machiavelli e la sua consapevolezza che "gli Stati non si governano con i paternostri"; si ripresenta nella dottrina delle élites che  -  con Mosca, Pareto, Michels, Schumpeter  -  scopre, dietro le ideologie, la legge eterna delle oligarchie, ovvero il fatto che sono sempre i pochi a comandare; si mette alla prova come dottrina politica e strategica  -   da Morgenthau a Schelling, da Kissinger a Waltz  -  con la quale gli Usa hanno fronteggiato l'Urss, gestendo il rischio del conflitto nucleare. Realpolitik è prima di tutto un orizzonte grandioso e terribile di  pessimistico disincanto, la consapevolezza che la politica è segnata dal tragico destino di ospitare in sé il male, la guerra e il potere. E che tutto lo sforzo moderno di farla ruotare intorno all'uomo, ai suoi diritti, e alla legalità garantita dalla Stato, può in ultima istanza andare perduto davanti a necessità superiori, a esigenze di sopravvivenza del potere. La Realpolitik è anche, però, l'alibi a cui fa appello il  pavido e miserabile piccolo cabotaggio di chi accetta ogni compromesso, calpesta ogni legalità, vilipende ogni valore, per durare meschinamente nella propria posizione di potere. Se la trattativa fra Stato e mafia  -  fra il 1992 e il 1993  -  è davvero avvenuta, appartiene senza dubbio a questa accezione distorta di realismo (come ipotesi solo di scuola, una vera Realpolitik verso la mafia sarebbe lo sforzo di stroncarla anche con mezzi extra-legali). Da quella trattativa lo Stato non solo ha perduto la sua legittimazione democratica  -  il che nell'ottica del realismo è inessenziale  - , ma ha perduto anche ciò che per la Realpolitik dovrebbe il cuore della politica, cioè il potere; e l'ha confuso con la furbizia.  La tragedia della politica ha così lasciato il posto alla farsa sanguinosa e grottesca del cinismo in combutta col malaffare, e  -  ultima beffa  -  il cosiddetto realismo è stato il seme del volgare qualunquismo di quel senso comune plebeo che non sa distinguere fra lo Stato e l'anti-Stato. 
KIEV - L'Italia in semifinale è un atto di giustizia, perché sarebbe stato assurdo (e appunto ingiusto) essere eliminati da questi inglesi che pensano solo a distruggere. Ma è anche un segno del destino, perché la porta dei rigori è sempre una porta stretta, e spesso gli azzurri s'incastrano mentre ci passano: la nostra storia europea e mondiale è piena di dolori dagli undici metri, anche se poi dal dischetto abbiamo pure vinto la Coppa del mondo nel 2006 (ma perdemmo quella del '94 contro il Brasile). I rigori li abbiamo spesso patiti, mettono a nudo la nostra emotività: non stavolta. Stavolta, quando ancora non aveva tirato nessuno, si è capito che nell'abbraccio di tutta la squadra a Gigi Buffon c'era una capitale investito senza paura di rimetterci neppure un centesimo. Sarà dunque Italia-Germania, un'altra classica del calcio. Ma prima di pensare ai terribili crucchi (fortissimi ma non imbattibili: hanno preso 5 gol in 4 partite, però vincendo sempre) è giusto godere la gioia di avere vinto in questo modo contro gli inglesi. Pareva una notte maledetta: sùbito il palo di De Rossi, un tiro memorabile e iellatissimo, poi l'altro legno baciato da Diamanti, proprio il giocatore che ha messo in rete l'ultimo pallone, quello che ha chiuso il pacco con un fiocco azzurro. Ma se dobbiamo trovare un momento, un gesto e un personaggio decisivi, allora bisogna scegliere il "cucchiaio" di Pirlo, terzo rigore della serie dopo lo sbaglio di Montolivo che poteva esserci fatale. Ebbene, il regista della Juve ha scelto la soluzione più folle, qualcosa che in teoria non gli appartiene, lui sempre così logico e lineare, pur capace di fantasiosissima poesia; dal cuore gli è salito l'istinto della palletta smorzata, quella che Totti rese pressoché immortale nell'Europeo 2000 contro gli olandesi, in semifinale ("Ahò, je faccio er cucchiaio!"), ma nella versione di Pirlo c'è, in più, il sapore dell'imprevisto. Da quel momento in avanti, ci è stato amico il destino che ha sbattuto sulla traversa il dentro di Young, ed è stato un drago Buffon a fermare il pallone di Cole. Ma, soprattutto, sono stati perfetti Nocerino e Diamanti, due riserve, nel trasformare rigori che scottavano. Tutto bellissimo, tutto giusto. Ora vengano pure i tedeschi, più forti di noi e forse di tutti. Ma nel calcio non sempre vince il più forte. 
Anche se avesse perso, avrei detto che era l'Italia a meritare di passare il turno. Ma per fortuna ha vinto, e la vittoria è più che meritata: gli azzurri hanno messo in campo grande personalità e grande gioco, tutti hanno dato qualcosa in più, Prandelli ha avuto una perfetta visione di gioco per tutti i 120 minuti. La Nazionale ha avuto più occasioni, più possesso palla, insomma ha giocato meglio sotto tutti i punti di vista: per molti tratti il ct ha fatto vedere che l'Italia gioca bene, costringendo l'Inghilterra a diventare una squadra da contropiede. Sembrava l'anno fortunato degli inglesi, visto come era arrivata la vittoria del Chelsea in Champions, invece poi i rigori hanno ristabilito il merito. Pirlo, Montolivo, De Rossi e Marchisio sempre in controllo e in possesso del pallone, Balzaretti autore di una grande partita, bravi anche i due attaccanti: è difficile dire chi è stato il più bravo, perché migliore in campo è stata la squadra nel suo complesso. Però io credo che la svolta per la vittoria sia stato il rigore di Pirlo: tirare dal dischetto in quel modo, in una occasione così importante, solo un giocatore di grande classe e di serenità interiore può farlo. Oltre allo juventino e a Totti non l'ho mai visto fare a nessuno. Quel rigore ha dato fiducia agli altri azzurri e ha fatto preoccupare e messo pressione agli inglesi, che hanno visto sgretolarsi le loro certezze dopo l'errore di Montolivo (che ci può stare, ed è arrivato comunque dopo una splendida partita). Dagli undici metri la naturalezza di Balotelli, la classe immensa di Pirlo, l'assoluta e inaspettata freddezza di Nocerino e Diamanti sono state straordinarie: tutti gli azzurri meritano i complimenti. La chiave della partita è stato il centrocampo: con Montolivo, Marchisio, Pirlo e De Rossi, Prandelli ha fatto vedere che se la squadra riesce a rimanere corta può giocare anche con un linea mediana in apparenza sbilanciata ma che in realtà non lo è, perché mantiene il possesso palla per 70 minuti. Nessuna squadra italiana ha mai giocato così, forse soltanto il Milan di Kakà. Il merito maggiore del ct è quello di aver convinto i giocatori che così si può giocare, farlo bene e vincere. E' questo l'elemento determinante di questa bellissima Italia, insieme all'intelligenza tattica e alla lucidità di Barzagli e Bonucci, che sono diventati fosforo puro: allungano e accorciano la squadra senza sbagliare mai, l'Inghilterra ha avuto una sola chance in contropiede in tutta la partita, mentre gli azzurri potevano segnare almeno sei reti. Con queste caratteristiche viene fuori una squadra gradevolissima in grado di affrontare giovedì la Germania a testa alta. 
KIEV - Cesare Prandelli è una lode continua ai suoi giocatori dopo la meritata vittoria ai rigori con l'Inghilterra, che permette all'Italia di andare in semifinale contro la Germania:  "Abbiamo giocato una grande partita ed avremmo meritato di vincere prima dei rigori, poi abbiamo avuto freddezza e fortuna. Loro erano difficili da affrontare, e per questo dico ancora di più bravi ai ragazzi, che hanno giocato con cuore e carattere. Abbiamo giocato bene e siamo stati perfetti non farli ripartire, tanto che loro nella seconda parte di gara giocavano solo con i lanci lunghi. Abbiamo avuto un'idea di gioco straordinaria e siamo soddisfatti per questo". Ora in semifinale la Germania: "Sono favoriti, ma adesso godiamoci questa vittoria" "Questo risultato dice che bisogna avere pazienza, credere a quegli allenatori che non cercano solo il risultato ma il gioco. Perchè come qualità non siamo inferiori a nessuno". Prandelli parla dello stato d'animo al momento dei tiri dal dischetto: "Quando siamo andati al dischetto, ho abbracciato mio figlio Niccolò e gli ho detto: pensa che fortuna, neanche paghi il biglietto...Su Pirlo, poi, non ho avuto paura: è un campione, e ha fatto quel che doveva". Ai media inglesi che gli snocciolano i numeri ("trentaquattro occasioni da gol? Sembrano tante anche a me..."), rispiega la sua filosofia. "Non mi sorprende il dominio, eravamo organizzati così. Abbiamo sempre pensato a giocare e siamo stati molto bravi nelle chiusure. Sarebbe stata ancora più spettacolare se avessimo fatto gol. L'avevamo preparata perfettamente, siamo stati bravissimi. Ai rigori conta anche la fortuna, ma davvero ce la siamo meritata". L'Italia dunque ritrova tutte quelle certezze vacillate contro la Russia in fase di preparazione: "Dovevamo ritrovare gli equilibri, e ce l'abbiamo fatta". Non se la sente di accusare Balotelli per i gol mancati: "Gli attaccanti sono stati bravi, hanno fatto i movimenti giusti: sono sicuro che dalla prossima saremo più precisi in fase realizzativa. Lui poi è sempre stato in partita. E mi ha chiesto lui di battere il primo rigore. Che carattere". Ora ci sono da recuperare le forze: "Ma con questo spirito troveremo il modo di farlo. Domani dovremo verificare le condizioni di Abate e De Rossi: sono usciti per problemi muscolari. Abbiamo bisogno di riposo, e di fortuna nel recuperare qualche giocatore. Siamo già concentrati sulla Germania. E noi ce la giochiamo". Una carezza a Montolivo: "Quando ha sbagliato il rigore, ho pensato che aveva giocato un'ottima partita. E mi è spiaciuto per lui". All'ultima domanda non risponde: stanotte riparte il pellegrinaggio dai camaldolesi di Cracovia? Ma il sorriso è eloquente. Dopo la vittoria, immediata telefonata di complimenti del capo dello Stato Giorgio Napolitano agli Azzurri. "Che grande emozione mi hanno dato i ragazzi - ha detto Napolitano al presidente del Coni Petrucci e a quello della Figc Abete - Mi hanno ricordato Berlino 2006. E' un successo meritato, l'Italia ha dominato e per questo avrei chiamato anche se avesse perso". Una notizia che ha rallegrato Prandelli: "Napolitano ci ha fatto i complimenti, eravamo appena entrati negli spogliatoi. Ci ha fatto molto piacere". 
E' FINITA come ha detto il campo, con una sola squadra padrona della partita, l'Italia di Cesare Prandelli. E i meriti sono soprattutto di un allenatore capace di trarre il massimo, e forse anche più, dal suo organico. E' partito, il Ct azzurro, con una difesa a cinque, con De Rossi sacrificato in un ruolo non congeniale, è finita la partita con l'Inghilterra con una squadra completamente modificata. Con una linea arretrata letteralmente reinventata, con Pirlo a dettare i tempi in un reparto modificato negli uomini e nella disposizione, con un attacco che ha rispolverato la coppia Balotelli-Cassano, per finire poi con Diamanti in campo. Sarebbe stata una beffa, inaccettabile, una soluzione diversa da quella ha dettato la serie dei rigori, con gli azzurri prima costretti ad inseguire e poi capaci di ribaltare il risultato con la parata decisiva di Buffon. Bravi tutti, da Buffon a Barzagli, da Pirlo a Montolivo, da Cassano allo stesso Diamanti, ma bravo soprattutto è stato Prandelli a cogliere il momento, gli umori, le ispirazioni dei suoi giocatori. Così la partita si è trasformata in un atto unico, con gli azzurri capaci di impadronirsi della scena e gli inglesi lì a guardare, addirittura sorpresi dall'atteggiamento degli azzurri. La difesa è stata impeccabile, con Barzagli a dirigere le operazioni, il centrocampo che ha chiuso in una morsa Gerrard, a cui non ha concesso libertà d'azione, l'attacco sempre all'altezza della situazione. E se Balotelli non è stato capace di finalizzare come sarebbe stato nelle sue corde, bisogna però riconoscere all'ex interista una capacità di sofferenza incredibile, con 120 minuti di alto livello e soprattutto di grandissimo sacrificio. Due pali, tra l'altro, ci hanno impedito di chiudere il conto nei tempi regolamentari: prima De Rossi, con il suo esterno formidabile, poi Diamanti hanno visto le loro conclusioni spegnersi sul palo. E neppure l'errore di Montolivo dal dischetto ha finito per scoraggiare gli azzurri, che sono stati bravi e freddi a trovare le soluzioni vincenti dagli undici metri.. Ora bisogna affrontare la Germania, che si è dimostrata finora la squadra forse più quadrata del torneo, con un  centrocampo guidato da Ozil al servizio di un attacco che ha in Gomez la sua punta di diamante. Ma l'Italia, come detto, ha dimostrato, anzi confermato, di avere in panchina il suo fuoriclasse. Cesare Prandelli, che  non ha sbagliato un colpo e si è guadagnato le semifinali dell'Europeo con le sue intuizioni e la sua capacità di ripartire dalle sue stesse certezze. Pensate alla squadra che ha debuttato e pensate alla squadra che ha eliminato l'Inghilterra. Nelle correzioni di Cesare Prandelli ci sono le intuizioni che hanno portato, meritatamente, l'Italia nelle prime quattro del continente. 
