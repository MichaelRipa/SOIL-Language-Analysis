PARMA - Il suo Parma non vince da sette giornate e anche la classifica inizia a preoccupare. Roberto Donadoni, però, dopo la sconfitta interna contro il Milan, chiede più grinta ai suoi. "Oggi non ho visto determinazione feroce in tutti i giocatori e questo è un peccato che non possiamo commettere e non possiamo permetterci. Dobbiamo dare una registrata a questa cosa e andare avanti - dice il tecnico che poi si sofferma sulla gara - Ce la siamo giocata, abbiamo creato occasioni e giocato a calcio e questa è la nota più positiva, ma se concedi qualcosa a squadre come il Milan che poi hanno anche un pizzico di fortuna, allora le cose si complicano. Se avessimo segnato noi per primi, se avessimo avuto noi quel pizzico di buona sorte nei 15 minuti iniziali, la partita poteva andare diversamente. L'importante - continua l'ex ct azzurro - è aver giocato anche se siamo penalizzati da questo 2-0. Andiamo avanti con serenità il nostro campionato ricomincia dal prossimo turno". BISOGNA FARE PUNTI - La classifica non è bellissima. "Bisogna fare punti, è inutile piangere sul latte versato e pensare ai punti persi qui e lì, abbiamo altre 10 partite, abbiamo tutte le possibilità per fare strada, toglierci delle soddisfazioni e metterci al sicuro". Donadoni non è d'accordo con chi sostiene che Biabiany farebbe meglio da attaccante al fianco di Giovinco. "Io ho due punte importanti e pure come Floccari e Okaka e non credo sia giusto privarsene - spiega il tecnico del Parma -. A me piace giocarmele le partite con i mezzi e le possibilità che ho e non mettendomi là dietro e preoccupandomi di difendere e magari cercare di sfruttare la velocità di Biabiany. Il calcio è impegno e voglia di correre, con i polmoni che ha lui può fare quattro partite in quella posizione, poi deve avere la convinzione per poterlo fare, senza dimenticare che le occasioni da gol capitano dalla metà campo in avanti". Leggi i commenti I commenti dei lettori 
Pessimi pensieri. Siamo a zero. Solo Firenze si è salvata. Cercavamo tutti qualcosa di bello da prendere a volo in mezzo a mesi e mesi di niente.  Uno stadio vero. La Fiesole che è la Fiesole.  E poi? Poi la peggiore umiliazione di sempre. La fotografia impietosa della paura, della stupidità  e della mediocrità.  Alla fine tutto viene a galla. La presunzione e l’arroganza di tanti e l’egoismo di giocatori mediocri che ormai pensano a un futuro lontano da qui. Un tecnico solo e in confusione con una squadra che vale poco e una panchina che vale pochissimo. Adesso tutti devono pensare a reagire per salvare la Fiorentina dal tracollo.  Di tutto il resto da salvare non c’è più niente. La faccia è persa. E questa è una ferita profonda. Che fa male. Troppo male. 
Dopo tredici giorni, Pietro Di Grusa, collaboratore scolastico da anni senza incarico, è ancora lì. In sciopero della fame davanti all'ingresso della Presidenza della Regione in piazza Indipendenza. Nell'indifferenza generale. Dei politici a cui si è rivolto, come il presidente Raffaele Lombardo, ma anche dei passanti e dei tanti colleghi che forse sono stanchi di lottare. Lui, invece, ha deciso di continuare a oltranza. "Non mi arrendo - racconta - non ho più le forze, ma continuo. Lo faccio per le nuove generazioni, per i figli di tutti". Questo è il suo terzo sciopero della fame, lo scorso anno cominciò al provveditorato degli Studi di via Praga per finire a Montecitorio. Adesso, l'ultima sua speranza rimane il presidente della Repubblica Giorgio Napolitano, a cui ha inviato una lettera nei giorni scorsi e che proprio ieri ha risposto al suo accorato appello. "Mi sono rivolto a lui - dice - come a un padre. Non mi rimane molto altro, ho perso tutto, speravo mi potesse ricevere, ma mi ha risposto che inoltrerà la mia richiesta alle istituzioni locali e mi ha invitato a non scoraggiarmi. Questa cosa mi commuove". Di Grusa, 50 anni, separato con due figli, non ha più nulla. In questi anni ha contratto una serie di debiti che lo hanno allontanato dalla famiglia ed è tornato a vivere dalla madre. In attesa di un incarico scolastico, ha girato tutta la Sicilia in cerca di un lavoro. Come bracciante, come muratore. Ma nulla. "Sono troppo vecchio - dice - si preferiscono i giovani stranieri da pagare in nero, non un padre di famiglia come me". 
FIRENZE - Il clima in casa Fiorentina è mesto dopo lo 0-5 con la Juve. Non parla Rossi, ai microfoni si presenta  Vincenzo Guerini, club manager dei viola: "Adesso dobbiamo accettare il fango che ci viene gettato addosso. Se abbiamo un po' di orgoglio dobbiamo salvare la stagione e mantenere la categoria, alla fine tireremo le somme. La contestazione forte c'è, è normale che ci sia e l'accettiamo. In questo momento Delio Rossi ha ritenuto opportuno dare priorità allo spogliatoio, alla riunione tecnica. Dimissioni? Ci mancherebbe, è un allenatore di grande esperienza. Era molto deluso ma come lo siamo tutti, è un momento di scoramento". Ora la situazione si fa molto delicata: "Dobbiamo leccarci le ferite e uscire insieme da questa situazione imbarazzante. Dobbiamo prendere coscienza di una sconfitta pesantissima contro la rivale storica di Firenze, dobbiamo avere il coraggio di reagire e uscirne". Per Cerci sanzione in vista dopo l'espulsione rimediata per un fallo di reazione: "C'è regolamento interno e saranno presi dei provvedimenti". Leggi i commenti I commenti dei lettori 
MADRID - Missione compiuta per il Barcellona, che a Siviglia supera 2-0 la squadra andalusa e si porta per il momento a -7 dal Real Madrid, che domenica sera ospita il Malaga quarto in classifica al Bernabeu. Ai blaugrana bastano 25 minuti per mettere la gara in discesa, con Xavi che apre le marcature su punizione e Messi che sigla il raddoppio (150esimo gol in Liga). "Abi!!! Tornaras a guanyar!!!" (dal catalano "Abi, tornerai a vincere") era la scritta sulla maglietta con cui i giocatori del Barcellona sono scesi in campo prima della partita. Messi e compagni hanno fatto una dedica speciale al loro compagno Eric Abidal che dovrà sottoporsi al trapianto del fegato (un amico d'infanzia, secondo quanto scrive il 'Mundo Deportivo', si sarebbe fatto avanti per donargliene una parte, se sarà compatibile). Risultati 27esima giornata: Getafe - Real Sociedad 1-0 Granada - Sporting Gijon 2-1 Saragozza - Osasuna 1-1 Siviglia - Barcellona 0-2 Rayo Vallecano - Real Betis DOMENICA Levante - Villarreal ore 12 Maiorca - Atletico Madrid ore 16 Athletic Bilbao - Valencia ore 18 Real Madrid - Malaga ore 21.30 LUNEDI' Espanyol - Racing Santander ore 21 Leggi i commenti I commenti dei lettori 
INDIAN WELLS (Stati Uniti) - Esce Djokovic, battuto dal 26enne americano John Isner, perché il gigante americano (2,06 di altezza), che a Wimbledon 2010 s'impose 70-68 al quinto set sul francese Nicolas Mahut dopo 11 ore spalmate su tre giorni (condite da oltre 200 aces), ha battuto il numero uno del mondo, impresa che da lunedì gli spalancherà per la prima volta in carriera la porta della top 10 della racchetta. DJOKOVIC ELIMINATO DA ISNER IN SEMIFINALE - Nella semifinale del ", il tennista statunitense ha imposto l'alt al serbo Novak Djokovic, campione dodici mesi fa nel deserto californiano: 7-6 (7) 3-6 7-6 (5) il punteggio in 2 ore e 45 minuti di gioco. Per il 24enne di Belgrado, apparso ancora lontano dal rullo compressore ammirato nella passata stagione (a Indian Wells aveva lasciato per strada un set anche contro lo spagnolo Andujar negli ottavi), si tratta del secondo stop consecutivo in semifinale dopo quello patito a Dubai per mano dello scozzese Andy Murray. PER IL GIGANTE 20 ACE E 74% DI PRIME PALLE - Isner, invece, nato 26 anni fa a Greensboro (North Carolina) ed emerso tardi ad alti livelli anche per via della carriera universitaria, sfruttando al meglio la sua arma migliore, ovvero il servizio (20 ace, 5 dei quali nei due tie break e 74% di prime palle), conquista così la sua prima finale in un Atp Masters 1000, dove affronterà il vincente della seconda semifinale fra lo spagnolo Rafael Nadal e lo svizzero Roger Federer, rispettivamente numero due e tre della classifica mondiale. GLI STATES SCOPRONO UN ALTRO TENNISTA DA TOP 10 - Comunque vada a finire, la prossima classifica sancirà l'ingresso del gigante statunitense nell'elite del ranking. E gli appassionati americani, ormai rassegnati a vedere scivolare all'indietro Andy Roddick, scopriranno quasi inaspettatamente di avere in casa un tennista di livello assoluto, a far coppia con Mardy Fish. Non a caso, Isner e Fish, i due protagonisti dell'affermazione degli States in Coppa Davis in casa della Svizzera di Federer e Wawrinka, non proprio dei signor nessuno. Leggi i commenti I commenti dei lettori 
FIRENZE - La sconfitta pesantissima contro la Juventus nella gara più sentita dai tifosi della Fiorentina sta lasciando il segno nella tifoseria viola. Centinaia di sostenitori viola si sono radunati all'esterno dello stadio Franchi, all'altezza della tribuna, contestando squadra e società viola. Davanti a loro nutrito lo schieramento delle forze dell'ordine in assetto antisommossa. I tifosi stanno intonando cori contro la squadra e i Della Valle. Lanciati fumogeni, petardi e oggetti. Momenti di tensione c'erano stati durante la partita, all'interno dello stadio, quando tifosi viola dalla tribuna centrale si sono diretti verso la tribuna d'onore per contestare la società. Andrea Della Valle e l'ad viola Sandro Mencucci si sono allontanati, sono stati anche lanciati alcuni oggetti e gli steward dello stadio si sono dovuti adoperare per calmare gli animi. Leggi i commenti I commenti dei lettori 
MILANO - Se qualcuno aveva fatto un pensierino su di lui, dovrà mettersi  il cuore in pace. Fabio Capello, dopo aver lasciato la guida della Nazionale inglese, non vuole tornare ad allenare squadre di club italiane. CAPELLO: "NON ALLENERO' PIU' IN ITALIA" - "Credo che in Italia non allenerò più, per vedermi in panchina dovrebbe esserci qualcosa di interessante all'estero - dice il tecnico di Pieris, ospite della trasmissione 'Che tempo che fa', condotta da Fabio Fazio - o eventualmente qualcosa in un ruolo diverso da quello di allenatore. Sono 5 anni che sono via dall'Italia, sono interessato a qualcosa di nuovo, sono figlio del mondo, mi piacerebbero nuove nazioni e nuove abitudini". "ESPERIENZA INGLESE SPLENDIDA FINO AL CASO TERRY" - Ovviamente nel corso dell'intervista l'allenatore italiano è tornato sulla sua avventura come ct dei Tre Leoni. " In Inghilterra mi sono trovato molto bene. E' un posto magnifico dove lavorare e fare calcio. E' stata un'esperienza bella, Londra è una città spettacolare dove puoi trovare tutto e il rapporto con le società e con i giocatori è stato bellissimo fino al momento in cui è esploso l'affare Terry - spiega Capello riferendosi al presunto caso di razzismo che ha visto protagonista il capitano del Chelsea -. Non capivo per quale motivo dovevo togliere la fascia a Terry, visto che gliel'avevo appena riconsegnata e dal momento che il giudice avrebbe deciso sul suo conto il 9 luglio. Non mi sono trovato d'accordo, allora ho dato le dimissioni perché per me uno è innocente fino a quando non viene giudicato colpevole. Io dicevo di aspettare l'udienza e poi vedere". ITALIANS DO IT BETTER... - Non solo Capello, oltre Manica lavorano anche Roberto Mancini, Roberto Di Matteo, Paolo Di Canio... "Gli italiani vanno di moda in Inghilterra perché facciamo qualcosa di diverso rispetto ai tecnici inglesi, siamo più attenti ai particolari - il giudizio dell'ex ct - e alla tattica e questo porta buoni risultati. Lì il potere è in mano ai giornali, mentre in Italia comanda la tv e in Spagna le radio. Essere il ct dell'Inghilterra è un ruolo importante, sei sempre nell'occhio del ciclone e hai l'attenzione dei media, ma la cosa è bellissima". "SCOMMESSE? C'E' CHI SI SENTE PIU' FURBO, VA PUNITO" - Insomma, nessuna (o quasi) polemica nei confronti della Federazione inglese, ma invece tanta rabbia verso "coloro che vogliono fare del male ad uno sport bellissimo come il calcio, attraverso il calcio scommesse", una vicenda che sta tenendo impegnata la magistratura ordinaria e sportiva in Italia e sulla quale il giudizio di Capello è netto. "C'è sempre qualcuno più furbo degli altri, c'è qualcuno malato, altri che hanno interesse a non mantenere il calcio uno sport pulito ed è un peccato, perché è uno sport meraviglioso. Bisogna punirli. L'occhio della magistratura è focalizzato a trovare sempre qualcosa e questo è un bene anche perché vedo che qualcosa trovano sempre. Società e allenatori dovrebbero essere più prudenti", il monito dell'ex allenatore di Juve, Milan e Real che, nonostante tutto, non rinnega l'esperienza bianconera con Moggi e Giraudo, anzi "sono contento di avere lavorato con loro e per loro sarò sempre un amico". "MI RIVEDO IN DE ROSSI, ZOFF E REJA GRANDI AMICI" - Dopo aver ammesso di avere pochi amici nel mondo del calcio ("Zoff, grande compagno dai tempi della Juve, ed Edy Reja con il quale ho condiviso la stanza per quattro anni ai tempi della Spal"), Capello ha confessato di vedere in Daniele De Rossi il giocatore che più gli somiglia dal punto di vista tecnico-tattico. "Daniele è un grande centrocampista e in più ha un innato senso del gol, per questo mi rivedo molto in lui". "OGGI I CALCIATORI GUADAGNANO TROPPO" - Infine l'ex ct della nazionale inglese ha invitato tutti ad una riflessione nei confronti degli eccessivi guadagni dei calciatori attuali. "Ai miei tempi, un giocatore top come poteva essere Rivera, Corso, Mazzola, al termine della carriera riusciva a comprarsi un paio di appartamenti e ad avviare un'attività propria. Oggi invece, i migliori giocatori già a 25 anni sono a posto per tutta la vita. Questa è una cosa su cui si dovrebbe discutere. Il calcio ormai è diventato un'impresa, meno male che i giocatori ancora si divertono, quando perdono si arrabbiano, Ibrahimovic docet  -  conclude Capello  -  e fortunatamente non pensano a quello che succede fuori dal campo". Leggi i commenti I commenti dei lettori 
