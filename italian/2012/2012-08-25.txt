ll Bari alza subito la testa.  Cittadella piegato da due incornate che hanno esaltato una prova  gagliarda e penalizzazione che si assottiglia a -2. Il modo migliore per  iniziare una stagione in salita, perchè oltre ai tre punti, Torrente ha  ricevuto dalla squadra il segnale che si aspettava, perchè i suoi  ragazzi hanno combattuto dal primo all'ultimo minuto come se fosse una  finale di Champions. In molti,complice lo stato pietoso del terreno di  gioco, hanno finito con i crampi, ma nessuno ha mollato, neppure dopo lo  sfortunato autogol di Dos Santos, che in avvio di ripresa ha riportato  le sorti del match in parità. Ci ha pensato Caputo, il capitano, a  riportare in avanti il Bari e in auge il trenino della felicità sotto la  Curva Nord orfana degli Ultras. GUARDA La gioia nel San Nicola deserto Monumentale la prestazione di  Ceppitelli: un gol, un assist e una prova difensiva senza sbavature.Al  debutto al San Nicola Vincenzo Torrente si affida al modulo più volte  provato durante il precampionato, il 3-4-3. In difesa il giovane  Altobello viene preferito a sorpresa a Borghese, in mezzo al campo  fiducia al talento di Nicola Bellomo, in attacco il tridente offensivo  composto da Iunco, Caputo e Albadoro. Si gioca su un manto erboso al  limite della praticabilità. La prima conclusione dell'incontro è del  Cittadella dopo appena un minuto di gioco con il sinistro di Biraghi  terminato di pochissimo a lato. Un minuto dopo la pronta risposta del  Bari affidata all'ex Iunco. L'attaccante brindisino all'interno  dell'area di rigore si libera con abilità di Coly ma calcia debolmente a  lato da buona posizione. Al 9?, improvviso, il vantaggio del Bari.  Calcio d'angolo battuto magistralmente da Bellomo e imperioso stacco di  testa di Ceppitelli con la palla che si infila alla destra  dell'incolpevole Cordaz. Per Ceppitelli si tratta del primo gol con la  maglia biancorossa. Sbloccata la partita, gli uomini di Torrente  controllano senza particolari affanni i timidi tentativi offensivi del  Cittadella. Da segnalare solo un colpo di testa di Robert Maah alto  sulla traversa e una debole conclusione di Di Roberto neutralizzata con  facilità da Lamanna. Buona nel Bari la prestazione di Albadoro, abile a  muoversi tra le linee e fare da raccordo tra centrocampo e attacco. La  prima frazione di gioco si chiude con il vantaggio del Bari per una rete  a zero e i convincenti applausi dei pochissimi tifosi, poco più di  tremila, presenti al San Nicola. A inizio secondo tempo immediata  reazione del Cittadella: cross dalla sinistra di un ispirato Robert Maah  e maldestro intervento di Dos Santos che infila la propria porta e  beffa Lamanna nel tentativo di anticipare in extremis Di Carmine.  Torrente prova subito a cambiare l'inerzia del match con l'inserimento  di Rivaldo al posto di un Romizi in precarie condizioni fisiche. Ma a  sfiorare il gol del vantaggio è ancora la formazione di Foscarini con il  tentativo dalla distanza di Schiavon servito da un Maah in gran  spolvero. Lo scampato pericolo sveglia dal torpore il Bari che torna a  riversarsi con convinzione dalle parti di Cordaz. E dopo un tentativo di  testa di Dos Santos arriva puntuale il gol del vantaggio della  formazione biancorossa. Lo schema è lo stesso visto nel primo tempo.  Calcio d?angolo battuto da Bellomo per la testa di Ceppitelli, la sponda  di quest?ultimo per l?accorrente Ciccio Caputo che non ha difficoltà a  colpire di testa all?altezza dell?area piccola e superare Cordaz. La  risposta del Cittadella è affidata al solito Robert Maah. L'ex  attaccante del Bari prima si libera con un dribbling di Altobello poi  prova a superare con un pallonetto Lamanna. Strepitosa la risposta  dell?estremo difensore del Bari che in uscita bassa evita la beffa del  pareggio. E' l'ultimo sussulto della gara. Sabato prima trasferta ad  Ascoli e subito la possibilità di cancellare il segno meno in  classifica. 
CAGLIARI - La Coppa Italia ha fatto da apripista alla stagione rossoblù, ma da domani sera comincia il bello. Il Cagliari di Ficcadenti farà il suo esordio al Ferraris di Genova, ospite dei rossoblù di De Canio e Preziosi, a caccia del bis: ripetere la vittoria alla prima giornata in trasferta, come accaduto lo scorso anno all'Olimpico contro la Roma di Luis Enrique. Il tecnico rossoblù è convinto dei progressi dimostrati dal gruppo a sua disposizione, soprattutto in relazione a quanto visto nella scorsa stagione. "Il risultato inizierà a contare, vediamo se ci sono miglioramenti", ha dichiarato Ficcadenti nella conferenza stampa odierna.  "Penso che rispetto all'anno scorso abbiamo fatto un deciso cambio di mentalità: la squadra è cresciuta, ha guadagnato metri ed ha fatto progressi su possesso di palla, nel pressing e nei movimenti corali". Il lavoro svolto durante il mese e mezzo di ritiro 'indigenò è servito, a dire dell'ex allenatore del Cesena, a migliorare nelle situazioni tattiche, specialmente per quanto riguarda i movimenti offensivi. "Ci sono stati decisi passi avanti, abbiamo lavorato tanto sul fisico, sulla testa, sulla tattica, per avere diverse soluzioni". "VOGLIAMO DIMOSTRARE IL NOSTRO VALORE" - Oggetto dei complimenti da parte del presidente Cellino in settimana ("Di Ficcadenti si può dire che sia un allenatore nel senso letterale del termine", le parole del patron), il tecnico marchigiano ha ben chiare le idee su come dovrà comportarsi il Cagliari a Genova. "Cosa mi aspetto dalla squadra? Innanzitutto gioco corale, il movimento dev'essere in perfetta sincronia: tutti in attacco quando abbiamo la palla, tutti a dare una mano dietro se siamo in difesa. Abbiamo una gran voglia di iniziare a giocare per dimostrare il nostro valore". Coralità e spirito di sacrificio, anche se il Genoa di De Canio sarà un osso duro. Ficcadenti lo sa e mette in guardia i suoi giocatori: "È cambiato tanto rispetto all'anno scorso, ma dispone di giocatori di valore. Devono trovare un equilibrio, sia noi che loro non abbiamo molte partite ufficiali". Una cosa è certa: poco importa essere in trasferta, ma l'unico obiettivo per il tecnico cagliaritano sono i tre punti. "Mi aspetto una gara difficile, come tutte quelle del nostro campionato del resto, ma so che il Cagliari può giocare una grande partita. Conosco i miei giocatori, andremo a Genova per cercare la vittoria". "DISPIACE PER LE CRITICHE" - Di certo, però, la nuova stagione non è partita al meglio per Ficcadenti, oggetto di diverse contestazioni provenienti da una parte della tifoseria rossoblù durante alcune amichevoli delle scorse settimane. Ciò non ha però influito sulla determinazione del tecnico a continuare a far bene in Sardegna, complice la fiducia della società cagliaritana. "Mi dispiace che quest'anno sia iniziato così  -  afferma il 45enne tecnico di Fermo  -  i tifosi rimangono, gli allenatori e i giocatori vanno: per cui è di fondamentale importanza che i nostri sostenitori continuino ad appoggiare e incoraggiare la squadra, indipendentemente da chi vada in campo o in panchina". Leggi i commenti I commenti dei lettori 
TORINO - "I due gol subiti in serie a inizio secondo tempo hanno reso tutto più complicato". Roberto Donadoni analizza con serenità il ko di Torino: il tecnico del Parma non dispera. "Dispiace, con un pizzico di convinzione in più si poteva fare meglio. Nel primo tempo ci è mancato qualcosa in fase di ripartenza, una volta sotto nel punteggio ci si demoralizza inevitabilmente, siamo una squadra giovane". NON PARLO DI ARBITRI - Il mister dei ducali non vuole fare polemiche. "Non parlo di arbitri, rientra nella logica delle cose che facciano bene o male. Ci sono arbitri che sanno interpretare bene certe situazioni. Il giudice di porta? In più si è e si guarda e meno cose sfuggono, però nell'episodio del calcio di rigore può succedere l'errore perché si è impallati da un giocatore. Mirante? Non gli ho chiesto nulla del gol fantasma, ormai il risultato non può più cambiare. Lui è stato bravo in occasione del rigore parato, poi dovevamo giocarcela un po' di più". CREDO NEL PROGETTO - Rispetto allo scorso anno, il Parma ha perso Floccari e Giovinco in attacco. "Non vorrei parlare di giocatori che erano qui e non ci sono più - afferma Donadoni - anche se indubbiamente abbiamo perso elementi di valore, adesso devo lavorare con questi giovani che hanno un grande potenziale. Devono capire le dinamiche del nostro calcio, poi faranno un bel salto di qualità. Pabon? Si tratta di un possibile titolare, credo sia ingeneroso giudicarlo dopo sessanta minuti giocati contro i campioni d'Italia. A tutti capita di non figurare al meglio, poteva colpire meglio un pallone dai 25 metri ma finché ha giocato ha dato tutto". Leggi i commenti I commenti dei lettori 

TORINO - Tre punti per iniziare il campionato: Massimo Carrera non può certo lamentarsi per l'esordio della Juventus. "Stare in panchina ti porta a gestire la partita in prima persona, si perde un po' la voce ma sono cose da mettere in preventivo. Conte ha un grande carisma e trasmette una carica straordinaria, cerco di fare lo stesso nei 90 minuti: lavoriamo insieme da un anno ormai, dal punto di vista tecnico-tattico vediamo le cose nello stesso modo, le scelte diventano quasi automatiche". LA SCELTA DEL RIGORISTA - Al momento del penalty, Vidal e Vucinic hanno discusso su chi doveva calciare: Carrera risolve il dilemma. "Arturo e Mirko sono i due rigoristi e avevano facoltà di scelta, vedremo di sistemare la gerarchia per evitare discussioni". Il mister promuove la prestazione di Asamoah e Marrone. "Kwadwo ha subito dimostrato di essere all'altezza della nuova posizione, la partita che ha fatto stasera dimostra le sue qualità. Marrone sta facendo bene, deve lavorare molto ancora perché ha bisogno di un po' di mestiere da difensore, non sappiamo se riportarlo in mezzo al campo, per ora vediamo come va". Lucida l'analisi del primo tempo. "Abbiamo tenuto i ritmi un po' troppo bassi, nella ripresa Marchisio e Vidal hanno aumentato l'intensità e ne hanno giovato tutti i compagni". ASAMOAH: VITTORIA DI SQUADRA - Parla anche il ghanese, migliore in campo per distacco. "Non ho fatto bene soltanto io, siamo una squadra, ci aiutiamo a vicenda e così è più facile giocare. Il mio ruolo? Da quando sono qui il mister mi ha ritagliato questa posizione, per farmi cercare l'1 contro 1: Conte mi ha detto che non devo preoccuparmi di sbagliare, ci sto lavorando molto in allenamento. Sono felice di essere qui, la vittoria di oggi è molto importante, è positivo iniziare con una vittoria, arrivata dopo un primo tempo in cui siamo stati troppo lenti, per poi giocare meglio nella ripresa". Leggi i commenti I commenti dei lettori 
ROMA - In attesa del posticipo tra Cesena e Sassuolo, restano in 4 a punteggio pieno in serie B: il Livorno, che espugna con autorevolezza Castellammare (1-3 alla Juve Stabia), il Crotone, che beffa in pieno recupero (1-0) il Brescia, la Pro Vercelli, che festeggia nel migliore dei modi il ritorno nella cadetteria dopo 64 anni superando per 1-0 a Piacenza la Ternana e lo Spezia che piega al 94' (2-1) il Vicenza. Il Varese dimentica immediatamente la penalizzazione battendo con autorevolezza (2-0) l'Ascoli mentre il Bari dà un calcio all'amara vicenda scommesse superando per 2-1 il Cittadella. Delude, invece, il Padova, bloccato in casa sull'1-1 dall'esordiente Virtus Lanciano. Buon punto in rimonta (1-1) del Novara a Grosseto e della Reggina (1-1) a Empoli. Nell'anticipo altro pareggio per 1-1 tra Modena e Verona. JUVE STABIA-LIVORNO 1-3 Colpo grosso del Livorno che passa in rimonta a Castellammare di Stabia. I padroni di casa partono forte e, dopo aver sfiorato per due volte il gol con Acosty e Bruno, sbloccano il risultato al 38' con un imperioso stacco aereo di Murolo su angolo dalla sinistra di Jidayi. Il Livorno non si abbatte e, dopo appena 5', pareggia con un preciso destro a fil di palo di Salviato, smarcato in area da un pregevole colpo di tacco di Paulinho. La Juve Stabia prova a riportarsi avanti ma non è fortunata: un colpo di testa di Bruno in avvio di ripresa centra in pieno la traversa. La svolta al 55': Zito si fa espellere per somma di ammonizioni al 55' e dà fiducia agli ospiti che, dopo appena 4', ribaltano il risultato con un gran sinistro dai 25 mt di Siligardi che s'infila sotto la traversa. La Juve Stabia si riversa in attacco e al 72' incassa il colpo del ko in contropiede da Dionisi che infila per la terza volta la porta gialloblu con un preciso destro in diagonale su lancio smarcante di Paulinho. CROTONE-BRESCIA 1-0 All'ultimo tuffo il Crotone piega il Brescia e porta a casa un successo di prestigio. I lombardi partono meglio, colpendo in avvio (1') un palo con Scaglia ma poi, a poco a poco, si spengono lasciando l'iniziativa nelle mani degli avversari. I calabresi, però, vengono fuori solo nel finale. E dopo aver sfiorato il gol in un paio di circostanze, con Gabionetta e Ciano, trovano il jolly al 95' con Maiello che, al secondo tentativo, trova il modo per superare Arcari con una forte rasoiata di destro dai 12 mt. PRO VERCELLI-TERNANA 1-0 I piemontesi festeggiano nel migliore dei modi il ritorno in B dopo 64 anni passando dopo appena 13' con Di Piazza, lesto a girare in rete di sinistro da due passi un tiro-cross in diagonale di Scavone. La replica della Ternana è volenterosa quanto imprecisa. L'unica azione degna di nota porta la firma di Nolè che sfiora il pari in spaccata a un quarto d'ora dal termine. SPEZIA-VICENZA 2-1 Con una doppietta dell'ex pescarese Sansovini, lo Spezia piega il Vicenza e brinda nel migliore dei modi al ritorno in B dopo 4 anni. I liguri impiegano appena 5' per sbloccare il risultato: tutto merito di Sansovini che gira al volo da pochi passi una rovesciata-cross dalla destra di Benedetti. Il Vicenza replica con ordine e, dopo aver sfiorato il gol con Baclet, pareggia al 72' col subentrato Giacomelli che insacca di testa su un cross dalla destra di Gavazzi. Lo Spezia non ci sta, cinge d'assedio la porta ospite e, dopo aver sciupato due ghiotte occasioni con Schiavi e Okaka, trova il gol vittoria al 94' con lo stesso Sansovini che gira in rete con un meraviglioso tocco volante di esterno sinistro in diagonale un pallone vagante in area dopo un tiro rimpallato di Madonna. VARESE-ASCOLI 2-0 I lombardi stentano a mettere in difficoltà gli ospiti per tutto il primo tempo in cui si rendono pericolosi solo con Rea. Ma a inizio ripresa cambiano passo e sbloccano il risultato (49') con Neto Pereira, lesto a insaccare a porta vuota un pallone spedito di testa sulla traversa da De Luca. Sulle ali dell'entusiasmo i lombardi insistono e, dopo aver sfiorato per due volte il raddoppio con l'estone Kink, chiudono i conti al 93' con Zecchin che conclude una bella azione personale con un sinistro ravvicinato sul primo palo. L'Ascoli ha chiuso la gara in 10 per l'espulsione al 92' di Peccarisi. BARI-CITTADELLA 2-1 Il Bari riduce subito a 2 punti la penalizzazione in classifica battendo all'esordio il Cittadella. I pugliesi impiegano appena 10' per tornare a far parlare l'intera città di calcio giocato: tutto merito di Ceppitelli che salta più in alto di tutti su un angolo dalla destra di Bellomo. Il Cittadella fatica a reagire ma trova comunque il pari in maniera fortunosa in avvio di ripresa: su un cross dalla sinistra di Maah, Do Santos interviene in scivolata insaccando il pallone nella propria porta. Il Bari non si abbatte e, dopo aver sfiorato il gol con Bellomo, trova la rete che vale 3 punti al 62' con Caputo, lesto a girare di testa in porta una sponda aerea di Ceppitelli sugli sviluppi di un angolo dalla sinistra. PADOVA-VIRTUS LANCIANO 1-1 Il Padova si fa raggiungere in casa dalla matricola Lanciano e sciupa una buona occasione per partire col piede giusto. I veneti rischiano di essere colpiti a freddo (3') da Turchi, che centra in pieno la traversa su un tiro-cross, ma poi, a poco a poco, prendono il sopravvento e passano al 38' con un gran sinistro in diagonale da fuori area di Renzetti, lesto a riprendere una corta respinta della difesa ospite. Un gol con dedica speciale visto che tutta la squadra si è recata in panchina per alzare al vento la maglia di Portin, costretto al ritiro a soli 25 anni per un problema cardiaco. Il Lanciano non ci sta a recitare il ruolo di comprimario e, in avvio di ripresa, pareggia con Mammarella che entra nella storia del club abruzzese realizzando il primo gol in B con una pregevole punizione a giro da 25 mt. Nel finale il Padova prova la reazione d'orgoglio ma non va oltre un tiro da lontano di Cutolo che impegna severamente Aridità. GROSSETO-NOVARA 1-1 Il Novara strappa un buon punto a Grosseto e lima la propria penalizzazione in classifica. Sforzini fa le prove generali del gol sfiorando il palo su punizione poi, 1' dopo, al 18', sblocca il risultato con un perfetto colpo di testa su punizione-cross dalla trequarti sinistra di Quadrini. Il Novara reagisce con orgoglio ma non è fortunato: la parte interna della traversa impedisce a Gonzalez di pareggiare al 43' con un bel sinistro a giro. Lo stesso attaccante argentino si rifà, però, con gli interessi al 64' trovando l'angolo con un gran sinistro rasoterra dai 25 mt su corta respinta di Bremec. Il portiere biancorosso si riscatta poco dopo impedendo allo stesso Gomez di siglare il gol-vittoria. Le due squadre hanno chiuso la gara in 10 per le espulsioni di Buzzegoli (55') e Antonazzo (63'). EMPOLI-REGGINA 1-1 Una Reggina orgogliosa porta via un punto prezioso da Empoli e riduce a 2 punti la penalizzazione in classifica. La gara si sblocca dopo appena 11': Baiocco in uscita atterra in area Cori e consente a Pucciarelli di segnare dal dischetto il primo gol all'esordio in serie B. Saponara per due volte in contropiede manca il raddoppio e restituisce vigore alla Reggina che, dopo aver spaventato Dossena con un colpo di testa di Di Bari, pareggia al 55' con Ceravolo che insacca da due passi a porta vuota riprendendo un tiro sbilenco dalla destra di Comi. Sulle ali dell'entusiasmo la squadra di Dionigi insiste e nel finale per poco non confeziona il colpaccio con un gran tiro di Barillà. Leggi i commenti I commenti dei lettori 
TORINO - Arbitri di porta subito decisivi in serie A: ma avevano ragione?  Restano le perplessità sulla prima decisione perchè l'assistente segnala il rigore ma non il fuorigioco, mentre nel secondo caso è stato bravo il collaboratore di Russo a vedere che la palla calciata da Pirlo su punizione aveva superato la linea bianca e la decsione no, era facile. L'aspetto positivo di questa prima giornata è comunque la collaborazione tra i 5 uomini in campo chiamati a dirigere la partita. Per la prima volta è stato assegnato un rigore segnalato all'arbitro dall'assistente di porta. E' successo nel secondo anticipo della prima giornata, Juventus-Parma, al 33', quando Carmine Russo, appostato nei pressi della porta di Mirante, ha segnalato al direttore di gara Romeo il fallo commesso dallo stesso portiere gialloblù su Lichtsteiner. Russo è stato bravo a segnalare il fallo ma non ha visto l'evidente fuorigioco di Liechtsteiner. Successivamente Mirante ha parato il rigore calciato da Vidal. Dopo il rigore segnalato da Russo a Romeo, al 13' della ripresa Maurizio Ciampi, posizionato dall'altra parte del campo, stavolta nei pressi di Mirante, ha richiamato l'attenzione del direttore di gara per far notare che la punizione calciata da Pirlo è stata bloccata dal portiere gialloblù dopo che il pallone aveva superato la linea bianca. Le immagini televisive hanno poi chiarito che la segnalazione di Ciampi è stata giusta. Eranso state veementi le proteste dei giocatori del club emiliano per il gol-fantasma del 2-0. Soddisfatto Marcello Nicchi. Il presidente dell'Aia ha commentato gli anticipi della prima giornata di campionato e la novità degli arbitri di porta. "E' il futuro dell'arbitraggio a questi livelli. Per i due episodi di Torino, il rigore è netto anche se susseguente a un fuorigioco non visto e questo è un errore del guardalinee. Nel gol di Pirlo chi poteva essere piazzato meglio dell'arbitro di porta. La palla era nettamente dentro, Ciampi era a tre metri, ben piazzato e concentrato e ha visto benissimo, anche le tv ci hanno impiegato più di lui. La collaborazione degli arbitri di porta è importante, è ovvio che più occhi vedono meglio". Leggi i commenti I commenti dei lettori 
TORINO - Come un anno fa. La Juventus replica abbastanza fedelmente l'esordio in campionato della scorsa stagione, battendo il Parma fra le mura amiche con un gol di Lichtsteiner ad aprire le danze. Sarà però una gara ricordata più per le decisioni dei famigerati giudici di porta che per il risultato, comunque importante per i bianconeri, ancora in serie positiva dopo lo splendido 2011-12. IL RISCHIO RINVIO - Un temporale violentissimo si abbatte sullo Juventus Stadium nell'immediato prepartita, la sfida inizia con qualche minuto di ritardo, dopo che la pioggia aveva fatto temere il rinvio. Schieramenti speculari (3-5-2) per i due tecnici, con Conte, squalificato, che assiste al match da uno dei box in tribuna. Il primo tempo non è propriamente esaltante: ci prova Vucinic al 18', colpo di testa alto sopra la traversa. Al 33' la potenziale svolta dell'incontro. Un rimpallo lancia Lichtsteiner, in evidente posizione di fuorigioco: l'assistente non rileva l'offside, lo svizzero a tu per tu salta Mirante e va giù sul contatto. Romeo lascia correre, Russo, arbitro di linea, sanziona il penalty: conclusione fiacca di Vidal, Mirante respinge. LICHTSTEINER ROMPE L'EQUILIBRIO - La gara regala allo staff bianconero una certezza: l'esterno sinistro non serve, Asamoah si sta riscoprendo devastante in quel ruolo. È lui al 6' della ripresa a mettere i brividi alla retroguardia ducale, con un cross che i suoi compagni non sfruttano a dovere. Un giro d'orologio e Vucinic, lanciato davanti a Mirante da un tocco illuminante di Vidal, pecca di egoismo e spara sul portiere, ignorando Marchisio tutto solo al centro. Il gol è nell'aria e arriva al 9'. Asamoah riceve sulla sinistra, punta Rosi, lo irride sullo scatto e mette in mezzo un pallone rasoterra che trova il puntuale inserimento di Lichtsteiner: comodissimo il tocco dell'esterno svizzero per l'1-0. IL GOL FANTASMA - Donadoni cerca la scossa inserendo Belfodil e Ninis al 13': dopo nemmeno 10 secondi si trova però sotto di due gol. Punizione dal limite, batte Pirlo: soluzione rasoterra, la presa di Mirante è sicura, un po' meno la qualità del suo movimento a terra. Il cuoio fa dentro e fuori, i tanti replay non bastano a dirimere con certezza la questione. Sta di fatto che Ciampi, l'altro arbitro di porta, trae la sua conclusione, decretando il 2-0 Juve. Il doppio schiaffo sveglia parzialmente il Parma, vicino al gol con Biabiany al 19' e con Belfodil al 29', quando Barzagli gli nega in recupero disperato la girata dal vertice dell'area piccola. Spreca malamente Valdes dopo la mezz'ora, gestendo in maniera scellerata un tre contro uno e agevolando la chiusura di Bonucci. Brividi da normale amministrazione, come il destro di Ninis in chiusura: più preoccupante l'uscita di Giovinco, dopo uno scontro duro con Pellè. Il fantasista esce in barella, il lato negativo di un nuovo inizio da ricordare. Juventus-Parma 2-0 (0-0) Juventus (3-5-2): Storari 6.5; Bonucci 5.5, Marrone 6.5, Barzagli 6.5; Lichtsteiner 6.5 (34' st Padoin sv), Vidal 6, Pirlo 6.5, Marchisio 6, Asamoah 7.5; Giovinco 5 (42' st De Ceglie sv), Vucinic 6 (35' st Matri sv). (Branescu, Leali, Chiellini, Masi, Giaccherini, Pogba, Boakye, Quagliarella). All.: Carrera Parma (3-5-2): Mirante 5.5; Zaccardo 6, Paletta 5.5, Lucarelli 5.5; Rosi 5 (36' st Pellè sv), Acquah 6 (13' st Ninis 6.5), Valdes 5.5, Parolo 5.5, Gobbi 6; Biabiany 6.5, Pabon 5.5 (13' st Belfodil 5.5). (Bajza, Pavarini, Benalouane, Fideleff, Modesto, Morrone, Musacci). All.: Donadoni Arbitro : Romeo di Verona Reti : 9' st Lichtsteiner, 13' st Pirlo Ammoniti : Mirante, Lucarelli, Acquah, Biabiany, Valdes e Marchisio per gioco falloso, Giovinco per simulazione Recupero : 3' e 4' Note : al 34' pt Mirante ha parato un rigore a Vidal Leggi i commenti I commenti dei lettori 
