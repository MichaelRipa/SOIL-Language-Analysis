TORINO  -  Non bastano cuore e grinta alla Virtus. I bianconeri salutano subito la Coppa Italia,eliminati al da un'Armani prima gaglioffa e poi tremebonda, salvata solo da una tripla di Fotsis a 29" per il definitivo 82-77. Senza Peppe Poeta sarebbe stato difficile, Finelli ha utilizzato di fatto sette uomini (con Gailius pessimo) vedendo i suoi subire e lottare e forse finire la benzina sul più bello. La Canadian era partita malissimo, o meglio, Milano pareva perfetta: 6/6 da 3 nel primo quarto e Bologna annichilita sul 14-31. Pareva la fine annunciata e invece, anche con la zona, la Vu ha rimontato, prima sorretta da un combattivo Lang (5/7, 6 rimbalzi) e poi trascinata da un grande Koponen (5/9, 4/8 da 3) e da un Douglas-Roberts saettante nel terzo quarto, durante il quale ha segnato 14 punti. Quello è stato lo zenit bianconero, fino al 57-55 segnato da Petteri quando mancavano ancora 11'. Melli e Nicholas hanno rimesso in carreggiata un'Armani disorientata. Ma a 51" dalla fine Bologna era ancora lì, quando Koponen, eroico, ha segnato il 77-79, subendo anche fallo. Il finnico però ha mancato l'aggiuntivo del potenziale -1 e dall'altra parte Fotsis, in pieno stile Panathinakos, ha chiuso i conti. Onore delle armi alla Virtus, che dovrà fare di tutto per non incontrare più Milano, con la quale è 0-3 in stagione. ARMANI-CANADIAN 82-77 ARMANI: Cook 10, Bremer 12, Gentile 8, Fotsis 12, Bourousis 14, Giacchetti, Nicholas 10, Hairston 5, Melli 11, Rocca. Ne Mancinelli, Filloy. CANADIAN: Koponen 23, Gailius 2, Douglas-Roberts 18, Sanikidze 9, Gigli 9, Vitali L. 5, Vitali M., Lang 11 . Ne Poeta, Person , Werner , Quaglia . Arbitri: Cerebuch, Lo Guzzo, Seghetti. Note: tiri liberi: Mi 9/11, Bo 7/11. Da due: Mi 17/33, Bo 23/43. Da tre: Mi 13/29, Bo 8/20. Rimbalzi: Mi 32, Bo 33. Parziali: 5' 18-6, 10' 31-14, 15' 35-24, 20' 45-34, 25' 52-45, 30' 64-58, 35' 73-69, 40' 82-77. Massimo vantaggio Virtus: +2 (57-55) al 29'. Massimo svantaggio: -17 (14-31) al 10'. 
C’è una cicatrice sul volto di Foggia, una ferita dolorosa che il tempo non potrà mai sanare; uno spazio vuoto che nessun parco della memoria potrà mai colmare. Un’assenza concreta, pungente: quella dello stabile di vale Giotto 120, crollato alla periferia della città, e delle 67 incolpevoli vite spezzate in una manciata di secondi la notte dell’undici novembre 1999. Oggi, quella pagina di storia contemporanea diventa il motivo di uno spettacolo teatrale scritto ed interpretato da Michele De Virgilio, attore foggiano, premio David di Donatello 2009, che nel week-end debutterà a Foggia, al Teatro dei Limoni, con lo spettacolo “Tonino a testa in giù”, in anteprima nazionale, per la regia di Marie Pascale Osterrieth. Un monologo che rievoca frammenti di vita interrotti bruscamente, inaspettatamente; storie ispirate a quelle dei condomini di viale Giotto e poi rielaborate dallo stesso De Virgilio. A raccontare queste storie è Tonino, unico immaginario sopravvissuto del crollo di viale Giotto. Tonino è un reduce, un Peter Pan; è un bambino prigioniero di un corpo adulto o, come dicono tutti, Tonino è un po’ matto. E per questo motivo è confinato ai margini della società che, pur riconoscendo in lui una diversità poetica e una sensibilità singolare, non esita a marchiarlo come soggetto “borderline”. La schizofrenia che lo condanna si riflette nel suo modo, vorticoso ed avvincente, di narrare storie diverse, episodi che custodiscono un passato recente attraverso repentini cambi di punti di vista e prospettive. «Non è uno spettacolo sul crollo di viale Giotto - spiega De Virgilio - non è un j´accuse, ma è  la storia di Tonino, un "crollato", sopravvissuto a quella tragedia e  che vede il mondo dal suo punto di vista. Non è uno spettacolo  commemorativo o celebrativo ma piuttosto una carezza. Tonino abita un microcosmo che riflette l´universo, il  crollo che ci circonda. Viale Giotto è metafora di un qualsiasi  condominio italiano e del fatto che, se si continua così, se non  cambiano mentalità e modo di pensare, la nostra realtà non cambierà». Seduto sulla sua panchina, Tonino aspetta l’amore e, attraverso la sua fantasia e la capacità di ricordare e rievocare, riesce a dar vita e circondarsi di numerosi personaggi, tutti alla ricerca di regole che possano mettere quiete alle continue vicissitudini condominiali. Descrivendo gli inquilini di questo palazzo, animatori di riunioni vivaci e colorite, Tonino diventa lo specchio di uno spaccato di società, il testimone di amori, il custode di sogni e di speranze giovanili, il controllore di regole infrante senza nessuna remora. Essenziale, volutamente scarna, la scenografia: è Tonino - con le sue storie, con le sue testimonianze - il “punto di fuga” di questo spettacolo nato dall’urgenza di raccontare per ricordare. O meglio, per non dimenticare.  «Questa è una commedia - dice De Virgilio - si ride della bizzarria di Tonino che cerca  solo un bacio, l´amore e che trasfigura quello che lo circonda» Giochi di luce e un suggestivo tappeto musicale sottolineano, invece, la poesia del ricordo che si cela nelle parole del protagonista. “Tonino a testa in giù”, però, non è uno spettacolo di commemorazione/commiserazione: per questo l’autore è entrato nella vicenda di viale Giotto in punta di piedi, con la delicatezza ed il candore che solo un personaggio puro come Tonino potevano infondere alla narrazione. Uno spettacolo leggero ma rispettoso della vicenda, sotteso da un’ironia surreale che a tratti si fa amara. Una scrittura sincera e diretta che ha conquistato ed ispirato, sin dalla prima lettura, la regista belga Marie Pascale Osterrieth. Pur essendo fortemente localizzato, infatti, lo spettacolo ha respiro universale: il crollo di viale Giotto, quindi, diventa un crollo metaforico dalle cui macerie bisogna ripartire per riacquisire una coscienza sociale, riappropriarsi dell’importanza di regole e valori, cambiare il proprio paradigma di pensiero. Lo spettacolo andrà in scena a Foggia, al Teatro dei Limoni, il piccolo ed accogliente spazio-off di via Giardino, il 17-18-19 e 24-25-26 febbraio, alle 21, e sarà presto replicato a Lucera e a Roma (le date sono in corso di definizione) per poi approdare, la prossima stagione, a Parigi. Lo spettacolo, co-produzione Teatro dei Limoni, è realizzato con il contributo della Provincia di Foggia e della Fondazione Banca del Monte e gode del patrocinio del Comune di Foggia. 
ROMA - "Retrocessa" in Europa League, Manchester alza la voce, strappando due vittorie esterne prestigiose. Il colpo più importante lo fa, sicuramente, il City che passa per 1-2 in rimonta in casa dei detentori del trofeo del Porto. Sorpresa dal gol di Varela al 27', la squadra di Mancini non si è disunita e, nella ripresa, ha ribaltato la situazione grazie ad un'autorete di Alvaro Pereira (55') e poi ad un gol di Agüero a 5' dalla fine. Lo United, invece, è passata con autorevolezza ad Amsterdam con l'Ajax. I Red Devils hanno fatto sfogare i Lancieri nel primo tempo poi, nella ripresa, hanno colpito con Young (59') e 'Chicharitò Hernandez (85') su assist di Rooney. VALENCIA OK, BILBAO KO - L'altra prestigiosa vittoria della serata la ottiene il Valencia che ha espugnato Stoke per 0-1 grazie a un gol del turco Topal al 36'.  Non va bene, invece, alla terza spagnola in competizione, l'Athletic Bilbao che, dopo essersi illusa grazie a Muniain (36'), si è fatta riprendere e superare in 10' a Mosca dalla Lokomotiv che ha ribaltato la situazione con un gol su rigore di Glushakov (61') e poi con Caicedo (71'). SERATA TRIONFALE PER LE OLANDESI - E' già, in pratica, agli ottavi il Metalist Kharkiv che passeggia (0-4), a sorpresa, in casa del Salisburgo, impotente di fronte ai gol di Taison (1'), Cristaldo (37' e 41') e Devic (91'). E hanno già mezza qualificazione in tasca anche PSV e Twente che sono passati sui terreni del Trabzonspor (1-2 con gol di Matavz e Toivonen) e della Steaua Bucarest (0-1 firmato John al 53'). A completare la serata di festa dell'Olanda ha pensato l'AZ Alkmaar che si è imposto di misura (1-0) sull'Anderlecht grazie a Maher (35). HUNTELAAR SALVA LO SCHALKE - Una rete a un quarto d'ora dal termine dell'ex milanista Huntelaar ha evitato, invece, allo Schalke una brutta figura a Plzen contro il Viktoria (1-1). Sicuramente meglio ha fatto l'altra tedesca, l'Hannover, che ha superato in rimonta (2-1) il Bruges grazie a Sobiech (73') e Schlaudraff (80' su rigore) che hanno risposto all'iniziale gol di Lestienne (51'). PARI COL BRIVIDO PER LE POLACCHE - Le ultime due gare si sono concluse con due interlocutori ma emozionanti pareggi. Due volte sotto (Wawrzyniak al 37' e Gol al 79'), lo Sporting Lisbona è riuscito a riprendere il Legia Varsavia grazie a una rete di André Santos a 2' dalla fine. Il momentaneo 1-1, invece, lo aveva siglato Carriço (60'). In 10 contro 11 dal 27', invece, l'altra polacca, il Wisla Cracovia, è riuscita comunque ad agguantare lo Standard Liegi, in fuga dal 28' grazie a un rigore di Cyriac. L'1-1 lo ha firmato, all'88', Genkov. Leggi i commenti I commenti dei lettori 
UDINE - Francesco Guidolin commenta così lo 0-0 casalingo contro il Paok nell'andata dei sedicesimi di Europa League: "Bisogna analizzare la prestazione e, considerate millecose, abbiamo fatto una buona gara: meritavamo di vincere, è un momento che non gira come vorremmo ma ci sta, l'importante è aver trovato questa sera  consistenza dal punto di vista difensivo. Non abbiamo mai corso pericoli e abbiamo avuto occasioni da gol. E' il migliore dei peggiori risultati". Al ritorno i friulani dovranno sovvertire l'andamento mostrato fin qui in campionato, dove le trasferte sono spesso state indigeste: "Siamo diversi rispetto all'anno scorso, non so come dirvelo. Noi attualmente occupiamo una posizione di classifica che va al di là di tutte le più rosee aspettative. Fuori casa siamo una squadra normale, abbiamo vinto due volte, forse abbiamo perso qualche volta di troppo non tenendo il risultato, ma noi siamo l'Udinese, probabilmente più di così non riusciamo a fare. Siamo lì a lottare per primissimi posti e abbiamo fatto molto. Abbiamo pregi, difetti e virtù, in questo periodo meritavamo di più, ma non possiamo giocarcela con Milan, Juve e via dicendo. Non c'è più il cartello 40 punti dalla spogliatoio? Ora ne ho messo un altro con scritto meno 25, che è il risultato dell'anno scorso". Poi conclude: "Mi dispiace molto per Isla che abbiamo perso per tutto il campionato e per Badu, che starà fuori un paio di mesi. E' probabile che effettueremo un cambiamento più radicale a livello tattico. Perdendo la corsa e le qualità di Isla perdiamo la capacità di fare transizioni a una certa velocità, vedremo. Mi era piaciuto molto da trequartista con il Milan. Dovrò lavorare su altro". Leggi i commenti I commenti dei lettori 
La sfida tra professori, stessa Facoltà, Economia, stesso dipartimento, si materializza davvero all'orizzonte delle elezioni amministrative con cui i genovesi, in primavera, saranno chiamati a scegliere il loro nuovo sindaco. Se Marco Doria correrà per il centrosinistra, Enrico Musso sarà sostenuto dal Terzo polo. Ieri l'Udc di Pierferdinando Casini ha scelto ufficialmente di dare il suo appoggio a Musso, il senatore liberale che era già sceso in campo con la sua lista civica. Fli lo aveva indicato da mesi come il candidato da appoggiare. La candidatura del senatore che aveva lasciato il Pdl in contrasto con Berlusconi, adesso diventa più forte per un sostegno che verrà dall'Udc e anche dal Fli e delineerà il blocco del terzo polo moderato. Ma sarà un'operazione in cui le sigle dei partiti non saranno in primo piano perché la scelta, dicono, è stata proprio quella di contribuire ad un progetto per la città. Adesso resta solo da vedere se il Terzo polo si ferma qui o se Genova diventa davvero il laboratorio di quel partito moderato del futuro, a cui nell'ultima settimana si sono riferiti tanto Casini quanto Claudio Scajola. "Il Pdl è un contenitore provvisorio: bisogna mettere insieme tutti coloro che stanno sullo stesso banco al Parlamento europeo ma qui sono divisi", aveva detto Scajola domenica scorsa ai congressi del suo partito. E chissà se l'esperimento genovese coinvolgerà anche una parte del Pdl. Quel che è certo è che a livello ligure il Pdl è completamente disorientato. O meglio, di orientamenti interni ce ne sono fin troppi. L'ultimo tormentone è tra favorevoli e contrari alle primarie per la scelta del candidato sindaco. Il risultato è che ieri il coordinamento metropolitano genovese, riunito per la prima volta con il nuovo leader Gianni Barci, ha preso atto di non avere ancora né un candidato, né alleati certi per affrontare la prossima campagna elettorale. Siamo a metà febbraio. "In questo momento l'unica cosa che possiamo fare è trovare un candidato fuori dai partiti, non sapendo ancora con quali partiti ci alleeremo: è una partita anche nazionale", dice Barci che ieri ha posto la questione nel coordinamento. In quella sede è continuata la disputa tra "pro" e "contro" le primarie. "Farle adesso come dice l'ex ministro Scajola? Abbiamo votato all'unanimità per non farle", spiega Barci. "C'eravamo tutti, anche Plinio", sottolinea il coordinatore alludendo al fatto che l'ex consigliere regionale, oggi responsabile sicurezza del Pdl ligure, anche alla fine della riunione del partito di ieri si è speso per sottolineare come, invece, sarebbe il caso di farle, queste primarie. "Manca il tempo e manca soprattutto la possibilità di organizzare la logistica, a cominciare dalle sedi in cui sistemare i seggi", taglia corto Barci. Così in questo momento la caccia all'uomo (o alla donna che potrebbe essere il consigliere comunale Lilli Lauro) "la stanno conducendo i nostri parlamentari", spiega il coordinatore metropolitano. "Stanno raccogliendo quello che hanno seminato", chiosa, da fuori (con una certa soddisfazione?) l'ex Pdl Enrico Nan che ora guida Futuro e Libertà in Liguria, la prima formazione politica ad esprimersi a favore della candidatura di Musso a sindaco di Genova. E nel blocco di centrodestra la divisione regna sovrana. Se il Pdl è nel guardo, la Lega correrà con il proprio candidato, il consigliere regionale Edoardo Rixi, e la destra di Storace ieri ha presentato la sua, di candidatura a sindaco di Genova: si schiera la professoressa Isabella "Susy" De Martini, già candidata alle elezioni regionali nella lista civica di Claudio Burlando e alle elezioni europee nella lista del Pdl di Berlusconi. Ieri, come si diceva, Musso ha avuto anche l'imprimatur dell'Udc: lo sosterranno, sarà il loro candidato sindaco. Il patto è stato siglato a Roma, con il gruppo dirigente dell'Udc nazionale e il coordinatore ligure Rosario Monteleone. La nota diffusa a metà pomeriggio parla di "una lista civica guidata dal senatore Enrico Musso e aperta alla partecipazione di tutti i cittadini che vogliano dare un contributo alla città". Insomma, i partiti dovrebbero fare i portatori d'acqua. La svolta, dopo giorni di contatti sempre più ravvicinati, è stata sancita con Casini, con il segretario nazionale Lorenzo Cesa, il responsabile degli enti locali Mauro Libè, il responsabile organizzativo Antonio de Poli (che tra parentesi domenica scorsa era stato a Genova a presiedere il congresso regionale del partito), Monteleone e lo stesso Musso. Lui, il professore che cinque anni fa aveva già tentato la scalata a Tursi sotto le bandiere del Pdl e del centrodestra unito, incassa soddisfatto. Dice: "Sono contento perché questo è lo spirito con cui avevo proposto la mia candidatura. Ma un conto è una proposta che se resta isolata è velleitaria, un altro conto è se questa candidatura è appoggiata dai partiti". L'idea, lo spirito di questa proposta alla città, osserva Musso sottolineando uno dei passaggi della nota dell'Udc, "è una lista aperta a tutte le persone per bene, siano esse dentro o fuori dai partiti. E i partiti fanno un passo indietro". La lista è civica e lo slogan resta (per ora) quel "Liberi insieme" annunciato da Musso quando ha formalizzato al sua candidatura. 
Un solaio al terzo piano di una palazzina di Gravina, in via Gogavino, è crollato parzialmente ferendo lievemente una donna e causando lo sgombero di cinque nuclei familiari. L'edificio, risalente agli anni '50, era già in parte puntellato. Le ferite leggere, a una gamba, sono state riportate da una cittadina di 45 anni. Sono stati gli stessi proprietari dell'immobile a provvedere a un primo ricovero delle famiglie sgomberate. Sul posto sono intervenuti 118, polizia municipale, vigili del fuoco e carabinieri. Il sito è stato messo in sicurezza; domani mattina saranno portate a termine le verifiche riguardo alla staticità dell'edificio. 
Si resta sconcertati nel leggere il libro nero del tifo che racconta di una accolita di ultras dediti unicamente al folle rito della violenza. Allenamenti per imparare a colpire gli altri, pianificazione stradale degli agguati, deliranti messaggi incisi sulla pelle come una divisa da guerra, regole ferree di appartenenza criminale, affiliazioni ed espulsioni con obbligo (sì, obbligo) di cancellazione dei tatuaggi. Racconta questo e altro il libro nero del tifo: l'ordinanza del giudice che ha disposto arresti e obblighi di firma. Va dato merito ai magistrati della Procura e agli investigatori della Digos di avere pazientemente tessuto la tela di una indagine completa quanto complessa. Intercettazioni, riscontri agli indizi, controlli incrociati per descrivere gli assurdi codici del Bronx del tifo; già, Bronx, sigla che di per sè dice già tutto. Saranno rimasti sorpresi pure gli inquirenti, immaginiamo, nello scoprire con quanta facilità, persino leggerezza e semplicità, poi, delinquenti incalliti riescano ad entrare in rapporti confidenziali con gli assi del calcio. Le carte giudiziarie ci narrano di come un boss dal cognome pesasntissimo, Lorusso, attualmente latitante, abbia tranquillamente intrattenuto rapporti amichevoli con il giocatore più amato dai napoletani, il funambolo argentino Ezequiel Lavezzi. Il boss, figlio di un boss, appartenente a una famiglia storica della camorra - racconta lo stesso Pocho-Lavezzi ai magistrati - si presenta a Castel Volturno (dove non è facile entrare neppure per i giornalisti) come un capotifoso e in breve, assieme ad altri, raggiunge una confidenza tale con l'argentino da andare più di una volta a casa dell'attaccante azzurro. Stiamo parlando, attenzione, di quel Lorusso, Antonio Lorusso, che compare in una ormai conosciutissima foto a bordo campo con sguardo severo puntato sui giocatori in un Napoli-Parma di tre stagioni fa terminato con la sorprendente vittoria degli ospiti per due a tre. Un camorrista che di lì a poco si sarebbe dato alla macchia. Ebbene, dice Lavezzi ai pubblici ministeri, quel Lorusso sentì il bisogno di fare qualcosa quando giravano fastidiose voci su un possibile addio del Pocho: "Si attivò perchè in curva B fosse esposto uno striscione che mi invitava a non andare via". Testo: Il Pocho non si tocca. Tanto per esser chiari... E non finisce qui. Nel libro nero del tifo violento c'è spazio anche per una ex giovane promessa del calcio nazionale, Fabiano Santacroce, ora al Parma ma nel 2010 al Napoli. Ebbene, anche il difensore spiega ai magistrati che sì, era in rapporti con il capo del gruppo Bronx, un personaggio già coinvolto in una inchiesta per traffico di droga. Anche stavolta il primo incontro avvenne a Castel Volturno (che abbiamo capito, almeno all'epoca, era facile approdo per questo tipo di individui) e anche stavolta c'è da annotare una visita in casa. Ma attenzione, è il calciatore che è andato nell'abitazione del capo dei violenti. E questo perchè, particolare non secondario, il leader del Bronx si trovava proprio agli arresti domiciliari. Cosa che, candidamente, Santacroce ammette di avere saputo: "Ma a me sembrava una persona a posto"... Lavezzi e Santacroce ovviamente si sono premurati di aggiungere che non conoscevano i ruoli criminali ricoperti dai loro interlocutori - rispettivamente un camorrista e un violento già indagato per traffico di droga - e di non avere immaginato con chi davvero avevano a che fare. Sono giudiziariamente considerati dei testimoni e il giudice chiarisce che nei loro confronti non c'è nulla che possa condurre a conseguenze giudiziarie. Ma resta in tutta la sua evidenza un dato: la capacità e l'interesse di Malanapoli nello stringere "amicizia" con i celebrati campioni del Napoli. La facilità di conoscenza e frequentazione. Sullo sfondo di una città dove l'area delinquenziale si allarga a macchia d'olio e sembra poter sempre più invadere tutto. Un dato su cui riflettere. E intervenire. 
