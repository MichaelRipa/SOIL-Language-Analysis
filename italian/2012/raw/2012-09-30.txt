MILANO - "Una sconfitta d'inesperienza". Vincenzo Montella è rammaricato per il ko di Milano ma sembra già voler guardare avanti con ottimismo. "Peccato, perché complessivamente a squadra non ha demeritato anche se ha commesso più errori di altre volte, come nelle marcature preventive. Abbiamo cercato sempre di fare la partita, dal punto di vista del gioco l'avversario non ci è mai stato superiore ma siamo poco risolutivi, tiriamo poco in porta e la cosa mi piace pochissimo. L'Inter è stata pratica, ha fatto la partita che doveva fare, dobbiamo imparare a giocare anche quando ci troviamo di fronte dei giocatori di qualità". POTEVAMO ANCHE PAREGGIARE - Il tecnico viola non se la sente però di rimproverare molto ai suoi: "I ragazzi comunque ci hanno creduto fino alla fine e con un pizzico di fortuna potevamo fare risultato. Il cammino è ancora lungo, gli spunti positivi ci sono stati anche oggi". Nessuna recriminazione sugli episodi e sulle decisioni di Giannoccaro ("Discuto spesso ed educatamente con gli arbitri, niente di diverso rispetto alle altre volte, non commento le decisioni"). DOBBIAMO INSERIRCI DI PIU’ IN AREA - Montella sa che in questo momento la sua Fiorentina ha dei limiti, anche per una questione di uomini. "Ci manca El Hamdaoui, ci manca Aquilani che come caratteristiche potrebbe darci il tiro dalla distanza e gli inserimenti - sottolinea ancora il tecnico della Fiorentina - Ma siamo questi, queste sono le nostre caratteristiche, dobbiamo sfruttare di più gli inserimenti". Leggi i commenti I commenti dei lettori 
MILANO - "E' la prima partita da grande squadra che facciamo". Andrea Stamaccioni è veramente soddisfatto della prova dell'Inter. "Abbiamo dimostrato grande maturità. Mi è piaciuta l'aggressività iniziale e la voglia di far bene. I tre attaccanti tra le linee si sono mossi bene e hanno fatto la differenza". Il tecnico nerazzurro spiega come gli è venuta l'idea di varare il 3-4-2-1. "Ho pensato che era il modo migliore per poter sfruttare quello che, secondo me, era un loro punto debole. Sapevo che due uomini di qualità alle spalle del loro centrocampo gli avrebbero dato fastidio e così è stato. Credo che in occasioni come queste in cui possiamo mettere in mostra le nostre potenzialità offensive senza alterare più di tanto l'assetto di base sia d'obbligo cercare di sfruttarle". IL KO CON IL SIENA CI HA COMPATTATO - L'Inter si propone come terza forza del torneo. Stramaccioni ha già qualche rimpianto. "Mi dispiace che alla nostra classifica manchino i 3 punti con l'Inter. Ma se devo vedere il bicchiere mezzo pieno penso che quella sconfitta forse ci è servita per toccare il fondo, compattarci e trovare un nuovo equilibrio. I ragazzi mi seguono e assieme ci stiamo risollevando. Sono davvero contento". DOBBIAMO SBAGLIARE MENO IN ZONA GOL - Malgrado ciò il tecnico vede comunque il pelo nell'uovo: "L'unico appunto che devo fare ai ragazzi è che non sono stati sufficientemente cinici nel chiudere la gara. In scontri diretti come questi non concretizzare almeno 5-6 limpide occasioni è un peccato. Non ce lo possiamo permettere, dobbiamo far gol. Per fortuna è andata bene lo stesso". Leggi i commenti I commenti dei lettori 
