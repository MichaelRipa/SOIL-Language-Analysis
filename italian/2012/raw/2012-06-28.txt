VARSAVIA - Philipp Lahm non cerca scuse: il capitano della Germania, deluso e sconsolato, ammette gli errori commessi durante la semifinale: "E' molto molto dura da accettare. Abbiamo commesso degli errori da idioti e sono arrivati i loro gol: non sarebbe dovuto succedere...". Lahm rende merito alla prova degli azzurri: "Una volta che sei sotto contro l'Italia, poi diventa molto difficile recuperare. La cosa più triste per noi è che questa squadra ha un potenziale immenso e avrebbe dovuto fare molto di più. Ma quando non riesci a giocare al tuo vero livello, è il momento in cui perdi questo tipo di partite". Sulla stessa linea anche il ct Joachim Loew: "Ci hanno punito gli errori, che non si possono commettere contro una squadra come l'Italia. Sapevamo della classe e della bravura di Balotelli, lui ci ha punito con due gol ma noi abbiamo commesso troppo errori". Sui cambi della ripresa: "Sì, potevo schierare una formazione diversa ma Gomez del resto aveva segnato tre gol finora..." 

VARSAVIA - E' un Mario Balotelli sorridente, sia in campo che fuori, quello che commenta la vittoria sulla Germania: "Il momento più bello è stato a fine gara quando sono andato da mia mamma, le ho detto 'questi gol sono per te'", spiega ai microfoni Rai. "Ho aspettato tanto questo momento, mia mamma ha una certa età ed è venuta fino a qui, era giusto darle questa gioia. Adesso in finale viene anche mio papà, spero di farne quattro di gol e non due". Balotelli ha anche fatto i complimenti a Cassano e Montolivo per gli assist che gli hanno servito:"L'assist di Cassano è stato fantastico, solo lui penso possa fare qualcosa del genere, ma anche da Montolivo mi è arrivata un grande palla". Sulla sostituzione: "Avevo i crampi, ero un po' stanco, ho detto al mister che potevo stare ancora  5', ma non c'è problema, vabbene così". Nessuna possibilità, almeno per il momento, di tornare in Italia: "Adesso no, resto in Inghilterra" ha risposto Balotelli che è tornato sui gol di stasera. "Sono due gol importanti, sono serviti per vincere la partita, me li ricorderò alla stessa maniera. "Questa è stata la serata più bella della mia vita. Spero che quella di domenica sia ancora meglio. Gli italiani stanno festeggiando, spero di poterli raggiungere anche io domenica". Alla domanda sulla maniera di concentrarsi prima della gara: "Dallo spogliatoio fino all'inno. E' lì che mi concentro. Ogni calciatore è diverso. Prima io cerco di rilassarmi. Spesso ascolto la musica di Drake, che è un mio amico". 
VARSAVIA - Gianluigi Buffon è sembrata una voce fuori dal coro, uscito dal campo arrabbiato nonostante la conquista della finale. nel post partita il capitano azzurro spiega il perchè:  "Qua si sta giocando per qualcosa di unico e troppo prestigioso e non è giusto patire gli ultimi cinque minuti e scherzare con il fuoco. Stiamo giocando un europeo e le partite, quando si può, vanno vinte in maniera agevole". "Se per una situazione fortuita si arrivava sul 2-2, ai rigori magari la perdevamo la partita e saremmo stati qui a raccontare altro. Io le valutazioni le faccio anche in base a certi atteggiamenti che ancora dobbiamo migliorare. Ci sono i giovani che devono imparare questo, i vecchietti come me poi in certe situazioni rompono le scatole... Abbiamo fatto un'ottima partit - sottolinea poi Buffon -, potevamo vincere in maniera più larga. Oggi siamo stati molto bravi e ci è andata anche tutto bene". A chi gli fa notare che nonostante l'impresa lui non ha gioito, Buffon replica: "Io ricambio con le prestazioni chi mi vuole bene, mi sdebito così: sorriderò quando avremmo vinto, stasera il mezzo sorriso basta e avanza". Quanto al calore dei tifosi che la nazionale ha raccolto Buffon ha rivelato di aver "passato la serata a vedere su You tube le piazze in festa dopo i rigori con l'Inghilterra: se abbiamo giocato così stasera è soprattutto per questa gente. Volevamo stupire e il modo migliore per farlo lo stiamo dimostrando" 
