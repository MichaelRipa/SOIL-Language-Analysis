ROMA - Il derby Lube Macerata-Bre Banca Cuneo e la sfida tra  i belgi del Noliko Maaseik e la nostra Planetwin365 Trento è l'esito del sorteggio delle squadre italiane per gli ottavi di finale della Champions league di volley. Ma, facendo parte della stessa parte del tabellone, l'urna beffarda prevede un altro incrocio tutto italiano anche nei quarti: se i campioni in carica, come da pronostico, dovessero superare il turno troveranno proprio la vincente tra Lube e Bre Banca. Insomma a Lodz in Polonia, sede prescelta per le final four, il 17 e 18 marzo può arrivare al massimo un solo club nostrano. Mentre la squadra di casa del Belchatow è qualificata di dritto. E' la terza volta che la città ospita semifinali e finali del torneo continentale più importante. Nelle altre due edizioni si imposero i russi della Dinamo Kazan e l'Itas Diatec Trento. Negli ottavi (si gioca in gare di andata e ritorno ed eventuale golden set in caso di una vittoria per parte) in casa Lube Macerata Simone Parodi deve fare i conti con il suo passato recente: per lo schiacciatore di origine ligure sono due partite abbastanza "strane". Ritrovare i suoi ex compagni della Bre Banca Cuneo (l'anno scorso persero ai quarti) in un match europeo ha un fascino diverso. Parodi nemmeno il tempo di recuperare energie dal lungo viaggio di ritorno dalla Siberia che dall'urna arriva la batosta. "Siamo arrivati secondi e quindi poteva succedere. Per me è una partita davvero particolare, soprattutto perché non si tratta di una gara di campionato. Andare a giocare contro la mia ex squadra per un posto ai quarti è speciale". Una sfida che, però, potrebbe intrigare di più ai tifosi. "Non c'è dubbio che per tutti è uno stimolo in più, anche se devo ammettere che il sorteggio in generale non mi è piaciuto". Ti riferisci anche ai successivi quarti di finale? "Certo, una qualunque delle due dovesse vincere con ogni probabilità troverà Trento. E alla fine in Polonia arriverà un solo club italiano. E' il bello e brutto di una sfida tutta interna all'Italia". Ma i vostri obiettivi non cambiano. "Assolutamente no, noi siamo una squadra attrezzata per arrivare fino in fondo e puntiamo a raggiungere la finale. E' chiaro che prima Cuneo e poi Trento sono delle vere e proprie finali anticipate, ma se vuoi portare il trofeo a casa prima o poi devi incontrare tutte le big". Forse era meglio affrontarli in una partita secca? "Visto che abbiamo la gara di ritorno in trasferta e giocheremo un eventuale golden set fuori casa, forse era meglio un match unico. Comunque inutile fare calcoli dobbiamo vincere". Il cammino europeo di Macerata non è stato facile. "Nel nostro girone c'erano sestetti forti come i russi del Novosibirski e i turchi del Fenerbahce. Adesso addirittura troviamo il meglio del panorama italiano. Se dovessimo essere presenti alla fine significa che lo abbiamo meritato". Un pronostico su questa fase della Champions. Chi raggiunge le final four? "Secondo me questa manifestazione è la più difficile degli ultimi anni. Ci sono cinque o sei squadre, tra cui russi e polacchi, che possono portare a casa la Coppa e nelle partite secche se ne vedranno delle belle". Anche il livello tecnico è buono? "Sì, sono formazioni che giocano una buon volley moderno. Servizio, ricezione e muro i fondamentali che cambiano le partite. Soprattutto la battuta, se riesci a servire in maniera incisiva hai maggiori possibilità di mettere in difficoltà il loro gioco offensivo. Altrimenti con ricezione perfetta  nessuna di queste squadra sbaglia". E Macerata in battuta va forte. "Nel complesso siamo in crescita e pronti ad affrontare la fase clou della stagione". Il tabellone degli ottavi: Kozle-Izmir, Unterhaching-Novosibirski, Macerata-Cuneo (mercoledì primo febbraio ore 20.30), Maaseik. Planetwin365 Trentino, Friedrichshafen-Tours, Poiteirs-Zenit Kazan. Leggi i commenti I commenti dei lettori 
NEW YORK - Pugno di ferro degli Stati Uniti contro la pirateria digitale: l'Fbi, in collaborazione con il Dipartimento della Giustizia americano, ha chiuso il sito Megaupload.com e Megavideo.com, ottenendo l'arresto del fondatore e di altre tre persone. Megaupload è uno dei più noti e più imponenti archivi di film, musica e software, spesso pubblicati senza autorizzazione. Secondo l'accusa, l'attività di Megaupload è costata più di 500 milioni di dollari in mancati profitti ai legittimi detentori del copyright. Il fondatore del sito, Kim Schmitz, e altri tre sono stati arrestati in Nuova Zelanda su richiesta delle autorità statunitensi. Altre due persone sono ricercate e numerose altre due risultano incriminate. L'atto di forza arriva a 24 ore dallo sciopero di internet per protestare contro il Sopa, la legge antipirateria in discussione al Congresso che, secondo molte internet company tra cui Google e Wikipedia, metterebbe a repentaglio la libertà di espressione online. L'offensiva dei pirati. La risposta degli hacker non si è fatta attendere: anunciando su Twitter l'operazione  #OpMegaUpload, l'attacco di alcuni individui legati ad Anonymous ha reso irrangiungibili i siti del dipartimento di Giustizia statunitense, della casa discografica Universal, della Recording Industry Association of America (Riaa) e della Motion Picture Association of America (Mpaa). Cos'è Megaupload? Tecnicamente il sito si presenta come un "cyberlocker", una sorta di magazzino tramite il quale gli utenti possono archiviare file troppo grandi da spedire via e-mail per condividerli in via riservata con altre persone. Un uso del tutto legittimo nel quale si innesta una zona grigia di illegalità, poiché molti caricano file protetti da copyright e poi diffondono il link per scaricarli su forum e blog, mettendo di fatto in piedi un giro di contenuti pirata. Megaupload guadagna vendendo pubblicità sulle sue pagine e facendosi pagare da gli utenti che vogliano scaricare più di un certo numero di file a velocità più elevata. In un comunicato pubblicato poco prima della chiusura, Megaupload bollava come ridicole le accuse di violazione del copyright, affermando che "la stragrande maggioranza del traffico generato dal sito è legale. Siamo qui per restare", garantiva Megaupload, aprendo al dialogo con l'industria dell'entertainment che, scrivevano gli autori del messaggio, "vuole avvantaggiarsi della nostra popolarità". Di tutt'altro avviso il Dipartimento di Giustizia, secondo il quale Megaupload "ha riprodotto e distribuito illegalmente su larga scala copie illegali di materiale protetto da copyright, tra cui film - anche prima dell'arrivo in sala - musica, programmi televisivi, libri elettronici e software. Le accuse nei confronti degli indagati sono pesanti: associazione a delinquere finalizzata all'estorsione, al riciclaggio e alla violazione del diritto d'autore. Rischiano oltre 50 anni di prigione ciascuno. 
EINDHOVEN  - L'Italia rispetta i pronostici nella seconda gara del girone A agli Europei di Eindhoven, travolgendo l'Olanda padrona di casa per 14-6. Un risultato che consente al Settebello di restare al 3° posto, alle spalle di Grecia e Ungheria, tranquillamente in corsa per i quarti. Gli azzurri hanno messo in mostra un gioco intenso, veloce e solidale nella prima parte, più controllato e fisico nella seconda. L'AVVIO - Nel 1° tempo l'Italia sfrutta 2 delle 4 occasioni in superiorità numerica con Aicardi (1-1, 2-1) e ribadisce con Figlioli il vantaggio, dopo aver subito il rigore di Gottemaker che apre le marcature (0-1) e il momentaneo 2-2 di Spijker, che sfrutta l'unico uomo in più orange. Nel 2° parziale il Settebello allunga fino al 7-4 con Giorgetti su rigore (4-2), Felugo dai 5 mt (5-2), Gallo in superiorità numerica (6-3) e Perez a uomini pari (7-4). L'Olanda tiene e segna due volte con l'uomo in più con Spijker (5-3) e Gottemaker (6-4). IL FINALE - Nel 3° tempo l'Italia controlla e allunga ulteriormente. Perez segna l'8-4 e Aicardi il 12-5 in superiorità numerica (7/11), Figlioli il 9-4 su rigore e Giorgetti il 10-5 e 11-5 a uomini pari. Nel mezzo il 4/6 olandese a firma di Kramer (9-5). Nel 4° tempo l'Italia difende facilmente la manovra di un'Olanda priva di spinta. Giorgetti realizza il 13-5 e dopo la rete di Kramer che punisce una disattenzione difensiva per il 13-6, ancora Giorgetti, in controfuga, fissa il punteggio sul 14-6. Prossimo appuntamento sabato alle 14:30 contro la Macedonia. ITALIA-OLANDA 14-6 (3-2, 4-2, 5-1, 2-1) Italia: Pastorino, Perez 2, Gitto, Figlioli 2 (1 rig.), Giorgetti 5 (1 rig.), Felugo 1, Figari, Gallo 1, Presciutti, Fiorentini, Aicardi 3, Lapenna, Volarevic. All. Campagna. Olanda: Stil, de Bruijn, Kramer 2, Gerritse, Gielen, Lindhout, Gottemaker 2 (1 rig.), Frauenfelder, Verweij, Spijker 2, Thomas Lucas, Matthijs Lucas, Stegman. All. Aantjes. Arbitri: Spiegel (Ger) e Buch (Spa). Note: parziali 3-2, 4-2, 5-1, 2-1. Usciti per limite di falli Thomas Lucas (O) a 7'49 del terzo tempo e Perez (I) a 6'37 del quarto tempo. Superiorità numeriche: Italia, Olanda. Ammonito Aantjes (allenatore Olanda) nel terzo tempo per proteste. Spettatori 2000 circa. Leggi i commenti I commenti dei lettori 

BARCELLONA - La tripla di Gianluca Basile che a -48" vale il 58-63 dà l'esatta entità del rammarico. Oppure della qualità della partita giocata da Cantù nel primo turno di Top 16. L'idea che si possa esser trattato di un'occasione persa (complice l'assenza di Navarro) fa ancora più male dell'onorevolissima sconfitta sul campo del Barcellona, squadra che punta a vincere l'Eurolega e per questo ha investito capitali pari ad almeno cinque volte quelli messi sul tavolo dal club brianzolo. Persa la partita negli ultimi 5' dell'ultimo quarto (scivolata a -8), la Bennet gioca per lo scontro diretto perché la coppa più prestigiosa si onora anche così e allora Shermadini schiaccia il 60-65, che poi è il risultato finale. BASILE NIGHT - Il numero storico di Basile è il 5, ma a Cantù l'ha trovato occupato da Micov, così s'è scelto il 55. E pur se al momento non c'ha pensato, vuol dire entrare in campo per ultimo alla presentazione. In una sera come questa diventa un'ulteriore macigno sulle ali dell'emozione. S'alza dalla panchina prima ancora che lo speaker lo nomini, il pubblico del Palau Blaugrana lo imita, c'è chi indossa la sua "camiseta", c'è chi la sventola dalle tribune. Ma è solo l'inizio. Quando mancano pochi secondi alla palla a due riceve a metà campo l'omaggio dei più alti dignitari del club catalano, Sandro Rosell il presidente, e Joan Bladé, il direttore della sezione basket. Un trofeo, poi una serigrafia gigante dalla sua immagine mentre alza la Coppa dei Campioni, nella notte di Parigi del 2010. Non basta: ecco Navarro, il capitano non giocatore di questa serata, l'Mvp degli ultimi Europei. Rivale impossibile di anni di allenamenti, gli rende omaggio pure lui consegnandoli (messa in cornice) la maglia blaugrana col numero 5 e scritto sul retro "Sempre Basile". Sono almeno due minuti consecutivi di applausi. Se in questo momento l'Italia piange per sciagure, c'è questo italiano da Ruvo di Puglia che fa riemergere l'orgoglio puro del senso di appartenenza. LA PARTITA - Dopo tre minuti è 8-0 Cantù (Micov e 6 di Marconato l'altro ex-di serata, applausi anche per lui), con Cinciarini che stoppa Huertas. E tripla di Basile, che adesso qui piacciono un po' meno, per l'11-4. Quando Shermadini s'aggiunge con l'azione da 2+1 ecco il timeout che non ti aspetti, non lo chiama Trinchieri ma Pascual, che vede il Barcellona con la metà dei punti degli ospiti sul tabellone (7-14). I catalani rientrano con due triple di Huertas, brasiliano che gioca da italiano; del resto nel Barca c'è anche un americano che gioca da congolese (CJ Wallace), ed un senegalese da tedesco (N'Dong), sembra una barzelletta e per certi versi ha reso tale lo sport il mercato dei passaporti. Alla prima sirena la Bennet difende ancora tre punti di vantaggio (18-15) e questo dà ulteriore fiato ai duecento tifosi canturini assiepati sull'ultimo anello della tribuna centrale. SECONDO QUARTO - Trinchieri lo inizia pensando che forse la partita può durare oltre le sue nefaste profezie ("potremmo fare 10 punti a quarto..."), prova a saccheggiare la sua panchina e mette dentro Gianella, Mazzarino e Brunner; lo fa anche Pascual, ma dalla sua s'alzano pezzi da quintetto base di molte altre squadre, come potrebbero essere Sada, Wallace e Perovic. Il jump di Marconato interrompe i quasi tre minuti di secca canturina, ma il Barca pur superando (da 14-18 a 21-18) non se ne è andato via. Brunner, all'esordio in Eurolega, trova un canestro con fallo, c'è anche Markoishvili per siglare il controbreak di Cantù (8-0). Nonostante per Mazzarino, faro Bennet in campionato, la vita in Eurolega contro un Eidson (più alto, più forte, più atletico) sia impossibile. Shermadini aggiunge spessore alla difesa stoppando Michael, ed in attacco dando la palla buona a Brunner (28-23 Cantù al 18'). Lavora bene a rimbalzo Cantù, senza timori, il Barca attacca male, concede un offensivo a Micov che Basile tramuta nel lay-up del 30-23. L'ennesimo timeout di Pascual arriva quando per valutazione la Bennet viaggia al doppio del Barca (38-19) che tira col 33%. Alla sirena è 30-28 Cantù, vantaggio meritato ma purtroppo poco confortante: la Bennet tira meglio da 2, tira meglio i liberi, ha più rimbalzi e più assist: ma guida solo di due (pesano le 8 perse). LA SECONDA META' - Chiusa la prima con 1/5 da 3, la Bennet la apre con due missili di Basile e Micov, materiale fondamentale in vista degli affanni che inevitabilmente cresceranno coi i minuti. Peccato che troppi ai margini della gara resti Leunen, mai troppo convinto delle sue scelte e per questo braccato dalla difesa. Il tempo di analizzarlo e mette lui la tripla del 44-39, figlia di una circolazione di alta qualità. Huertas è la spina nel fianco, che non sia la partita di Cinciarini in attacco è plausibile, che lo perda a ripetizione no. Così Barca a -1 (45-46, al 28'), nel momento in cui la Bennet tira con un irreale 80% da 3 (4/5). Arriva anche un fischio coraggioso del greco Koromilas, che inverte un fallo fischiato a Markoishvili in uno alla difesa, Ingles mette le mani nei capelli, arriva pure il tecnico. Momento di svolta: da liberi e possesso Cantù lucra solo un libero, dall'altra parte tripla di Ingles e poi tre falli alla difesa ospite in meno di due minuti. Il Palau, palazzo tra i più tranquilli d'Europa, s'infiamma come per un rigore non fischiato su Messi. Alla penultima sirena è 49 pari, con inerzia verso la sponda blaugrana. Piace invece l'antisportivo fischiato qualche minuto dopo a Gianella con una crudeltà che non trova corrispettivi nel regolamento. Il Barcellona coi liberi torna sopra (52-51 al 32') ma di più non riesce. Tripla di Eidson (55-51), Perovic mette quattro punti e già entrati negli ultimi quattro minuti è la spallata decisiva (59-51). Cantù non segna per sei minuti e mezzo filati ed è la sua condanna. Basile (13, come Micov) esce coi compagni, poi viene spinto di nuovo a metà campo. Altri applausi, ma la cosa che lo fa più felice è che se li è meritati pure la sua Cantù. BARCELLONA-BENNET CANTU' 65-60 (15-18; 28-30; 49-49) BARCELLONA: Sada, Huertas 11, Perovic 8, Vazquez, Wallace, Ingles 10, Ndong, Rabaseda, Lorbek 13, Eidson 15, Mickael 8. BENNET: Micov 13, Markoishvili 4, Leunen 3, Marconato 9, Mazzarino 1, Gianella 2, Shermadini 9, Cinciarini 2, Brunner 4, Basile 13. Tiri da 2: Barcellona 19/46, Cantù 19/43. Tiri da 3: Barcellona 5/20, Cantù 5/15. Tiri liberi: Barcellona 12/16, Cantù 7/10. Rimbalzi: Barcellona 36, Cantù 37 Leggi i commenti I commenti dei lettori 
I dati parlano chiaro: il 2011 è stato l'anno più caldo da mezzo secolo in Piemonte, il secondo sul Nord Italia e il terzo a livello nazionale, ma in alcuni osservatori storici si è addirittura sfiorato il massimo plurisecolare, come a Torino dove per pochi decimi di grado, un'inezia, non si è superato il record del 2007 che in città rimane così l'anno con le temperature più elevate dal 1753. La situazione poi non cambia se valichiamo le Alpi; in Svizzera, Austria e Francia il 2011 è stato l'anno più caldo da 100-150 anni e si colloca ai primissimi posti anche in Germania e Gran Bretagna. Un dato che ormai non fa quasi più notizia, visto che a causa del riscaldamento globale nell'ultimo decennio si sono susseguiti record a ripetizione, con l'eccezione del 2010 un po' più fresco per il clima rigido nei mesi invernali. Quello che stupisce, invece, è che una anomalia così marcata si sia verificata in un anno che probabilmente non ricorderemo per il gran caldo, quanto piuttosto per l'estrema variabilità meteorologica. Un clima pazzo che neanche sei mesi fa  ci costringeva a tirare fuori i maglioni in pieno luglio - il più freddo da 30 anni - mentre a giugno era da temerari uscire di casa senza impermeabile e ombrello; un'estate che sembrava rovinata, ma che si è conclusa con due settimane canicolari che hanno reso il mese d'agosto uno dei più caldi a Torino. Per il resto la calura è venuta sempre fuori stagione: ad aprile, quando al posto del tradizionale tempo instabile splendeva il sole con 32 gradi e soprattutto nella prima parte dell'autunno, con un'estate prolungata che per la prima volta ha portato i termometri oltre i 30 °C a Torino in ottobre. Il regime delle piogge è stato poi persino più isterico. A livello annuale in Piemonte le precipitazioni sono state nella media, ma le piogge si sono concentrate perlopiù in tre episodi: a marzo, nei giorni dei festeggiamenti del centocinquantesimo dell'Unità d'Italia, con tanto di esondazione del Po ai Murazzi e frane e piene su buona parte della regione, a giugno, con alcuni fortissimi nubifragi soprattutto sul Torinese, e infine durante la grande alluvione di novembre. Negli altri mesi la pioggia non si è quasi fatta vedere, tanto che a maggio, in teoria il mese più piovoso, si temeva per l'arrivo di una tremenda siccità ed è cronaca recente la scarsità di neve dopo una fine anno asciutta e mite. Resta ora da vedere se si è trattato di un caso isolato o se questa spiccata variabilità è da attribuire a quella estremizzazione del clima che secondo molti modelli di simulazione deriverebbe dal riscaldamento globale, ma a questo solo il tempo darà una risposta. 
L'appuntamento è per mercoledì sera. Come un anno fa sarà ancora Napoli-Inter partita secca al San Paolo per i quarti di finale di Coppa Italia. Lo scorso anno fu un match lungo e intenso risolto solo ai calci di rigore in favore degli ospiti. Adesso per la banda-Mazzarri si presenta una ghiotta occasione per una possibile rivincita. Si giocherà ancora tra le mura amiche e c'è da giurarsi che il San Paolo si presenterà a spalti gremiti, l'Inter è un top team e la partita ha un grande fascino indipendentemente che si giochi in Coppa Italia o in campionato. Prima di questa gara, però, per nerazzurri e azzurri due match di campionato per nulla facili: l'Inter giocherà in casa con la Lazio; il Napoli fuori con il Siena. Poi, mercoledì sera, l'occasione per la rivincita... 
Tornano a fronteggiarsi Apollo ed Ercole, a duello per la cerva dalle corna d'oro, sacra ad Artemide: com'erano nel VI secolo avanti Cristo, in cima al frontone del tempio dedicato alla dea, si può vederli oggi nell'ultima delle nuove sale del Museo nazionale etrusco di Villa Giulia dedicata a Veio, una delle metropoli antiche antagoniste di Roma. Si completa così, e si conclude, il viaggio nelle "capitali" etrusche da scoprire come in un viaggio visitando il museo. Negli ambienti dedicati a Veio tornano esposti al pubblico, anzi, in molti casi lo sono per la prima volta, i corredi funebri dei re e quelli delle loro regali consorti, gli oggetti di uso quotidiano e le armi per la guerra, gli scettri e i monili d'oro massiccio. C'è il corredo del re sacerdote deposto nella tomba con un armamento in bronzo e il carro a quattro ruote usato nelle cerimonie funebri per il trasporto delle urne in bronzo, così come immagini delle più antiche tombe dipinte che siano state ritrovate, quella dei Leoni Ruggenti e quella delle Anatre. Da oggi l'apertura al pubblico: è di ieri mattina l'inaugurazione, senza il ministro dei Beni culturali Lorenzo Ornaghi, costretto ad assentarsi da uno dei rarissimi "eventi" di ambito museale di questi tempi assai grami, e per di più conclusivo di un percorso di restauro, recupero, lavoro e riallestimento iniziato nel lontano 1998, ministro per i Beni culturali Walter Veltroni. C'erano infatti decine di archeologi, architetti e studiosi, convenuti anche per salutare Anna Maria Moretti da qualche giorno in pensione la quale, in qualità di soprintendente dell'Etruria meridionale ha seguito ogni singolo passo dei lavori insieme alla collega Francesca Boitani. Un percorso che ha visto un importante contributo all'epoca del Giubileo con 30 miliardi di lire, a cui è seguito 1 milione di euro del Gioco del Lotto e 4 milioni da Roma Capitale. tutti contributi che hanno dato via via i loro frutti, con riaperture e riallestimenti graduali. Poi, negli ultimi diciotto mesi la risistemazione delle sale mancanti con un intervento complessivo di 165 mila euro più l'ultimo milione e mezzo utilizzato anche per il recupero di Villa Poniatowski, un progetto di recupero diretto da Francesco Scoppola, dove sono esposti i materiali del Latium Vetus e dell'Umbria. La cultura etrusca, il suo fascino e il suo splendore si incrociano allo splendore cinquecentesco della Villa di papa Giulio III e alle atmosfere settecentesche del villino Poniatowski, realizzato dal Valadier alla fine del Settecento. Risolte le contese ItaliaFrancia sul passaggio, oggi una breve passeggiata profumata di terra e di sottobosco lungo un viale di lecci secolari alle pendici di Villa Strohl Fern, può portare dallo slargo del museo al piano terreno della Poniatowski, designata fin dal 1972 come sede naturale per l'ampliamento del museo. E qui, fermo restando l'interesse per le collezioni e l'allestimento dei materiali, si apre un altro mondo di straordinario fascino per gli affacci, le vedute, gli scorci di una Roma miracolosamente integra sopra le cime verdi del Borghetto Flaminio, di Villa Borghese. Al piano terreno è stata allestita anche la biblioteca della Soprintendenza che ospita decine di migliaia di titoli in cui è conservata anche la collezione di Massimo Pallottino. 
