Votazioni nelle biblioteche municipali, due nuove sezioni e una giuria di super-esperti.  Il Premio Napoli targato Gabriele Frasca cambia pelle. La presentazione della nuova formula che abolisce di fatto gli storici comitati di lettura è stata fatta nella biblioteca municipale "Falcone e Borsellino" di San Giovanni a Teduccio. Le votazioni dei libri avverranno nelle tredici biblioteche municipali, compreso quella Nazionale, e "qualunque cittadino è un potenziale votante, noi come fondazione doneremo dieci libri di ogni sezione che rimarranno al patrimonio letterario della città", spiega Frasca. Nelle biblioteche, dove campeggeranno le opere degli artisti Cyop&Kaf, scelte come grafica del premio di quest'anno, si troveranno i moduli per iscriversi alle giurie popolari. Per le prime tre sezioni, narrativa, saggistica e poesia, solo i primi cento giurati-lettori otterranno i libri in regalo, gli altri potranno acquistare i libri con lo sconto del 15 per cento in libreria. Per le sezioni traduzione e le nuove due, quella della letteratura per l'infanzia e gli "ibridi letterari", dalle graphic novel in poi, verranno organizzati gruppi di lettura all'università Orientale, in una scuola media della città e all'Accademia delle belle arti. Un'inversione di tendenza rispetto agli anni precedenti quando venivano acquistati 5mila libri: "Non vogliamo compiacere le case editrici e così saremo più liberi di scegliere", prosegue il neopresidente Frasca volontario (non percepisce stipendio) che presenterà a metà giugno il programma delle attività del Premio Napoli "A difesa della lingua italiana - sottolinea più volte lo scrittore, poeta e traduttore - il panorama letterario abbonda di una pletora di libri di narrativa e sembrano tutti scritti in un'unica lingua. D'altra parte il compito degli editor è quello di appiattire le scritture alte e alzare i livelli medi". Se ogni sezione non raggiungerà nelle biblioteche il quorum di almeno dieci votanti per libro, la votazione sarà nulla. Una bella sfida in un Paese dove solo il 7 per cento della popolazione legge un libro al mese. Ai consueti gruppi di lettura delle carceri si aggiungerà quest'anno quello nel carcere minorile di Nisida. La giuria tecnica per la narrativa è composta da Filippo La Porta, Polo Giovannetti, Gianni Maffei, per la poesia da Giancarlo Alfano, Milo De Angelis e Maria Antonietta Grignani, per la saggistica da Gennaro Carillo, Alessandro Dal Lago e Franco Farinelli, per la traduzione da Silvia Bortoli, Camilla Miglio e Franco Buffoni, per la letteratura per l'infanzia e ragazzi da Donatella Trotta, Nietta Caridei e Raffaele Cantone. Per gli ibridi letterari sceglieranno Alberto Abruzzese, Pinotto Fava e Paolo Fabbri. A metà giugno saranno annunciati i libri selezionati, due per ogni sezione. La cerimonia di premiazione di terrà a metà dicembre: la location deve ancora essere decisa. "Il Premio Napoli aiuterà il Comune a gestire la rete delle biblioteche - dichiara Antonella Di Nocera , assessore comunale alla Cultura - renderà vive le nostre piazze del sapere: le biblioteche hanno una funzione strumentale nella diffusione della cultura in ogni angolo della città". L'attenzione verso la streetart come testimonia la scelta dell'immagine del premio, di cui saranno affissi nei prossimi giorni i manifesti in città, è solo una traccia del'impegno civile del Premio Napoli di quest'anno che amplifica questa vocazione già perseguita dall'ex presidente, lo scrittore Silvio Perrella. A luglio partirà infatti "Il Forum dei Bisogni", che sembra un po' una provocazione all'occasione sprecata del Forum delle Culture. "Inviteremo intellettuali napoletani, italiani, ma anche stranieri a confrontarsi sul tema della crisi, i saperi contro la povertà. Ci aspetta un autunno difficile, la crisi aumenterà in Italia - conclude Frasca - monitoreremo i bisogni primari: bere, mangiare, abitare". 
GENOVA  - E' tempo di play-off di serie B. A scendere per campo per prime, mercoledì alle 18.30 a Genova, toccherà a Sampdoria e Sassuolo. Un match che arriva in un momento particolare per gli emiliani, travolti dal catastrofico terremoto che per la seconda volta ha colpito anche la zona attorno a Modena. Lo sa anche il tecnico blucerchiato, Beppe Iachini, che, infatti, per prima cosa, ha voluto rivolgere un pensiero di affetto ad avversari e alla popolazione emiliana.  "Stanno vivendo momenti drammatici, alle loro famiglie e a quelle delle vittime, a chi ha perso casa e lavoro va il nostro pensiero". IACHINI PREDICA ATTENZIONE - Sulla gara Iachini sottolinea che stavolta la tattica servirà a poco. "Inizia una battaglia da 180' che dovremo affrontare con testa e cuore. Per fortuna arriviamo all'appuntamento avendo avuto l'opportunità di amministrare uomini ed energie nelle ultime 2 giornate di campionato, speriamo ci diano una carica in più". Di fronte ai blucerchiati un avversario capace di vincere ben 11 gare in trasferta, ma anche di andare incontro a sonore sconfitte, come con il Pescara e il Torino. "Affronteremo una squadra compatta che sa chiudere molto bene gli spazi e riparte spesso in velocità. Sono molto bravi a leggere le fasi della gara e noi dovremo essere molto attenti" ha detto ancora Iachini. La Sampdoria potrà contare su una rosa quasi completa. Gli unici assenti sono i nazionali Romero e Lazcko e l'infortunato Padalino. IL VARESE SI AFFIDA ALLA TRADIZIONE CONTRO IL VERONA - Alle 21 sarà la volta di Varese-Verona. Dopo aver sgambettato proprio i blucerchiati, i lombardi, forti di una tradizione che non li ha visti mai soccombere all'Ossola in 9 precedenti, sognano di mettere in difficoltà anche gli scaligeri che, nell'arco del campionato, e anche nello scontro diretto vinto nettamente (3-0) appena 10 giorni fa al Bentegodi hanno dimostrato di avere un pizzico di qualità in più. Di certo, se vorranno passare, gli uomini di Maran (che, squalificato, non potrà sedere in panchina) dovranno fare meglio di quanto non accadde all'andata quando il match finì con un interlocutorio 0-0, risultato che farebbe comodo solo agli scaligeri che potrebbero contare su 2 risultati su 3 a favore, nel ritorno in casa, per approdare in finale. Leggi i commenti I commenti dei lettori 
MILANO  - Andrea Stramaccioni ha rinnovato con l'Inter fino al 2015. L'annuncio è stato dato poco fa da Massimo Moratti: "Non ero presente in sede, c'era Stramaccioni, è tutto fatto, il contratto è stato rinnovato per 3 anni". Il tecnico arrivato per sostituire Ranieri ha siglato un accordo con compenso a salire. La prima stagione guadagnerà 500milan euro circa. Moratti dopo aver ufficializzato il rinnovo dell'allenatore parla anche di Lavezzi: "Con De Laurentiis dovevamo sentirci, ma non lo abbiamo fatto, non c'è stato tempo. Ci aggiorneremo". Nel frattempo nel tardo pomeriggio Marco Branca, Piero Ausilio e Andrea Stramaccioni si sono visti con Roberto Calenda, l'agente di Maicon. Una riunione per parlare del futuro di Maicon. Il terzino ha il contratto in scadenza a giugno 1013 e non avrebbe  -  per ora - intenzione di lasciare Milano. Sulla stessa linea è il tecnico interista che per la prossima stagione conta sul brasiliano. In ogni caso resta sovrana in casa Inter la strada che porta alla cessione di ogni elemento in caso di grandi offerte. DIFESA IN SUDAMERICA - In Uruguay radio 1010 lancia nuove indiscrezioni su Alexis Rolin. L'Inter avrebbe formulato un'offerta da 5 milioni di euro per il difensore del Nacional bruciando sul filo di lana Udinese e Parma. In Brasile, intanto, tornato a parlare del futuro di Lucio. Il direttore sportivo dell'Internacional, Fernandao, allontana il ritorno dell'ex Inter in patria: "E' complicato. Il suo agente Sandro Becker ci ha detto che non è disposto a tornare in Brasile". DUE BRUTTE VICENDE - Sul caso scommesse, Moratti commenta così le parole del premier Monti secondo il quale bisognerebbe sospendere il calcio per 2-3 anni: "Non commento. Questo caso peggio di quello del 2006? Dipende dai punti di vista, in quel caso erano implicati alti dirigenti importanti quindi era più grave, comunque sono entrambe due vicende brutte". CINESE STADIUM - Nel frattempo dalla Cina giunge un'indiscrezione. Secondo quanto informa l'azienda CRCC, Massimo Moratti  -  come riporta fcinternews  -  avrebbe incontrato Hu Feng Chao Meng, uno degli uomini a capo della China Railway Construction, una delle più importante società di costruzioni del Paese. Il presidente interista avrebbe sondato il terreno per capire le reali possibilità di un connubio per la costruzione di uno stadio di proprietà. Nell'occasione Moratti ha regalato a Feng Chao Meng la seconda maglia dell'Inter per la prossima stagione, quella rossa. Leggi i commenti I commenti dei lettori 
ROMA - Approda domani in Consiglio dei ministri il decreto sul merito (a scuola), ma alla vigilia Francesco Profumo è rimasto solo. Il Partito democratico ha sbattuto la porta. Francesca Puglisi, responsabile scuola, ha lasciato la riunione preparatoria: "Non voteremo mai la scuola competitiva", dice adesso. L'ex ministro Giuseppe Fioroni rileva il problema: "Il ministro Profumo sta seguendo la strada sbagliata. L'Italia ha bisogno di una scuola di qualità per tutti e non di una scuola di élite per pochi con il rischio di abbandono per molti". La riforma sul merito è divisa in due parti: una per la valorizzazione dei migliori a scuola, l'altra per la valorizzazione dei migliori all'università. Viene istituita la nuova figura dello studente dell'anno, per esempio: ogni scuola potrà eleggere il più bravo fra coloro che avranno preso 100 e lode della maturità. Il prescelto avrà una borsa di studio aggiuntiva e uno sconto del 30% sulle tasse universitarie. Ma anche tariffe abbattute per viaggiare in bus ed entrare nei musei, grazie alla card "IoMerito". E poi per gli studenti migliori le master class, corsi estivi da seguire gratuitamente. Sono previsti, ancora, premi per le scuole migliori e all'università più test per tutti. Il provvedimento doveva essere un disegno di legge, ma il governo all'ultimo momento lo ha trasformato in un decreto. Profumo ha compreso la cattiva accoglienza e ora il Parlamento potrebbe riservargli un percorso a ostacoli. Perplessità sul testo, considerato "frettoloso" e troppo "sbilanciato", sono emerse anche dal Pdl e dai centristi. Per l'Udc "si rischia di allargare lo spread tra bravi e deboli, di coltivare l'individualismo. E poi la riforma delle nuove norme sui concorsi universitari rischia di creare ulteriore caos". A questo proposito l'ex ministro Mariastella Gelmini si è posta a guardia del suo lavoro: "No allo smantellamento delle nostre norme". Non piace a nessuno il decreto dei migliori, né alla Cisl né alla Rete degli studenti. Alla Camera e al Senato faticherà. Leggi i commenti I commenti dei lettori 

MONTMELO' (Barcellona) - Il timore di Valentino è che la recente 'gloria' non sia vera. Il Ducati Team si prepara al secondo dei quattro appuntamenti in terra spagnola del Motomondiale che, domenica prossima, farà tappa in Catalunya, sul bellissimo circuito di Montmelò. La pista è una delle preferite sia di Valentino Rossi, che in carriera vi ha vinto ben nove volte, sia di Nicky Hayden che, pur essendo salito sul podio solo in un'occasione, ne apprezza il layout veloce e di ampio respiro. Entrambi, insieme agli ingegneri del Ducati Team che, guidati da Filippo Preziosi, parteciperanno anche ai test post-race, oltre a lavorare in ottica gara. "SUL BAGNATO OK, MA..." - Cercheranno di verificare se il lavoro di sviluppo della Desmosedici GP12 stia procedendo nella direzione giusta. "Due domeniche fa abbiamo ottenuto un bel risultato perchè abbiamo sfruttato bene la pista bagnata - afferma Rossi - situazione in cui sappiamo di poter essere competitivi, mentre, in condizioni normali sull'asciutto, siamo consapevoli che dobbiamo ancora crescere. Alcune delle cose che abbiamo provato la settimana scorsa nei test del Mugello hanno dato risultati promettenti. Sarà interessante poter verificare, su una pista diversa e con molto meno tempo a disposizione per mettere a punto la moto, se effettivamente siano un piccolo passo in avanti. Il circuito di Catalunya è uno dei miei preferiti da sempre e anche se pensare al podio è difficile, dobbiamo fare il massimo quantomeno per avvicinarci ai primi". "QUI MI PIACE TANTO - "In passato in Catalunya abbiamo sofferto un po' ma questo Gran Premio per me resta uno dei più belli in calendario - afferma Nicky Hayden - La pista mi piace molto, è ampia, veloce e aperta e, soprattutto nell'ultima sezione fatta di lunghi curvoni, richiede una buona aderenza in piega. Fortunatamente durante i recenti test al Mugello il meteo è stato favorevole e ci ha permesso di fare diverse prove e affinare ulteriormente il set-up della moto. Non vedo l'ora di poter verificare, nella prossima gara, se abbiamo effettivamente fatto progressi". Leggi i commenti I commenti dei lettori 
"L'Eldorado" potrebbe essere tra Parma e Reggio Emilia, dove oggi sorge il Comune di Montecchio, la cui storia è un lungo libro che va dalla preistoria fino all'età romana.  Ma è forse nel marzo scorso che ha scritto la sua pagina più importante.  Nella cava di inerti "Spalletti", si è consumato un eccezionale ritrovamento archeologico: una tazza d'oro alta poco più 12 cm databile dopo le prime indagini a circa 3.800 anni anni fa, in quella che gli studiosi chiamano età del Bronzo. Una scoperta per la quale l'aggettivo "straordinario" non è un'esagerazione: si tratta di un ritrovamento unico in Italia e che ha pochi confronti a livello mondiale. Gli esemplari simili in Europa si contano più o meno sulla dita di una mano. Al museo Archeologico di Parma sono stati presentati i prima dati sul reperto. Solo un assaggio delle numerose e intense ricerche che coinvolgeranno la tazza, che potrebbe forse far parte di un autentico "tesoro perduto", se è davvero riferibile ad altre 8 tazze, di cui resta traccia solo in documenti della fine del Settecento. Ma andiamo con ordine. La storia della tazza comincia nel 1.800 avanti Cristo, nell'età del Bronzo. In quest'epoca venne sepolta e schiacciata forse per uso rituale. Le indagini preliminari hanno potuto appurare che una delle fratture presenti sulla tazza avvenne proprio in antico. Altri danni sono legati alle arature moderne che hanno interessato il luogo di ritrovamento. La tazza è apparsa agli archeologi da sola, sepolta a circa 60 cm di profondità. E' realizzata in lamina d'oro, ha un diametro di 12 cm, vasca a tronco di cono e fondo leggermente appiattito, carena viva e parete leggermente concava e poco rientrante. E' dotata di manico a nastro fuso, attualmente staccato. Nessuna tomba, struttura o cassetta la conteneva. Al momento il reperto si presenta - è esposto in via eccezionale al museo Archeologico di Parma - ancora con la terra all'interno, che come ha spiegato il soprintende per i Beni archeologici dell'Emilia Romagna Filippo Maria Gambari - sarà oggetto di analisi, una delle tante cui verrà sottoposta la tazza: "C'è molta fibrillazione per conoscere i dati, si tratta di uno dei ritrovamenti più straordinari dell'archeologia emiliana. Il compito dell'archeologia non è trovare tesori, ma cercare di far parlare gli oggetti, per estrarne più informazioni possibili". Gambari ha precisato che il reperto non verrà in alcun modo alterato, la sua ricostruzione sarà affidata a una riproduzione. L'analisi della terra potrà fornire notizie utili a comprendere la funzione della tazza: l'eventuale presenza di residui di cibo o liquidi potrebbe far supporre che essa fosse usata come una coppa per bevute rituali collettive e che proprio per questa sua funzione sia poi stata seppellita. Altra ipotesi è che essa potesse far parte di un corredo funerario riferibile a capi o sacerdoti. Solo le ulteriori indagini potranno far luce sul problema. La coppa di Montecchio in ogni caso ha già cominciato a parlare grazie alle indagini di Alessandra Giumlia Mair del laboratorio Agm di archeoanalisi di Merano. La tazza è stata sottoposta a raggi x ed esaminata al microscopio. L'esame dell'oro non solo ha rivelato che la lega impiegata è compatibile con l'epoca dell'età del Bronzo, ma ha anche evidenziato la presenza di tracce di stagno. Come ha spiegato la studiosa si tratta di un elemento che si ritrova nell'oro alluviale, cioè raccolto come pepita. Ancora da scrivere la storia della possibile provenienza del metallo, per la quale serviranno altre analisi. UN TESORO PERDUTO? Non meno interessante risulta lo "scavo" dei documenti d'archivio portato avanti da Cristina Anghinetti di Abacus, la cooperativa che ha curato gli scavi all'interno della cava. Un documento datato 18 gennaio 1872 menziona altri 13 oggetti d'oro tra i quali "8 tazze grandi d'oro di figura di una pentola". Di questi reperti resta traccia solo nell'inchiostro: vennero fusi già all'epoca, ma potrebbero rappresentare un ulteriore tassello per ricostruire la storia più antica del territorio. Una storia che per essere scritta avrà bisogno di fondi. In questo senso un ruolo importante potranno giocare sia il Comune di Montecchio che la cooperativa CCPL, titolare della cava. Il sindaco Paolo Colli: "E' un reperto di grande importanza, siamo molto orgogliosi di essere associati a questo reperto, ci piacerebbe poterlo ospitare anche solo temporaneamente nella nostra città". Alessandro Anceschi responsabile della Comunicazione CCPL  conferma l'impegno a sostenere le ricerche: "Abbiamo un rapporto molto intenso con il territorio, lavoriamo fianco a fianco con gli archeologi. Questa scoperta dimostra che anche attività come quelle estrattive non corrispondano al depauperamento del territorio, ma possono diventare occasione di sviluppo". Di sicuro della tazza d'oro di Montecchio sentiremo ancora parlare. 
