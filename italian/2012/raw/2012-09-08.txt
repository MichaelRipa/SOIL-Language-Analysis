VENEZIA - La parola ai vincitori, come da tradizione, al termine della cerimonia di chiusura. Ma anche ai giurati, che spiegano e difendono le loro scelte. Con un episodio grave, in conferenza stampa: il presidente Michael Mann che tappa la bocca a Matteo Garrone, impedendogli di rispondere - per ben due volte - alle domande sulla considerazione data ai film italiani. La versione di Michael Mann. Il presidente di giuria comincia con lo spiegare il perché del doppio riconoscimento a The Master : "A Venezia, un film può vincere solo un premio; l'unica eccezione è la Coppa Volpi all'attore, che può essere cumulata con un altro". Poi un discorso più generale: "Abbiamo valutato il merito, l'ambizione, l'estetica, la capacità di emozionare. Non abbiamo invece considerato la provenienza, la nazionalità delle pellicole. Non è stato facile scegliere, abbiamo discusso per ore". Il caso Garrone. In conferenza stampa, Mann rifiuta di spiegare perché i film italiani siano stati esclusi dai riconoscimenti più importanti: "Il modo in cui siamo giunti alle varie decisioni, non lo rivelerò". Ma la cosa più assurda è che impedisce a un altro giurato - Matteo Garrone, appunto  - di rispondere allo stesso interrogativo: il regista di Reality accende due volte il microfono per dire la sua opinione, ma non gli viene permesso di parlare. Un presidente dittatoriale e maleducato. Per non parlare di Samantha Morton, che accusa di scorrettezza la cronista che pone quella domanda. Parla il Leone d'oro. Durante la cerimonia, Kim Ki-duk festeggia il premio cantando una canzone, tra lo stupore della platea. E più tardi spiega di cosa si tratta: "E' un brano che noi coreani cantiamo quando ci sentiamo tristi, ma anche quando siamo felici. La tristezza e la felicità sono curve dell'andamento della vita". Segue ringraziamento a Venezia: "Ci sono venuto quattro volte, mi ha aperto le porte dell'Europa. Spero che questo film possa portare anche nel mio Paese un po' più di attenzione al mio cinema". La gioia (contenuta) di Daniele Ciprì. Premiato per il miglior contributo tecnico, il regista di E' stato il figlio si dice "abbastanza contento": espressione che non rivela certo un entusiasmo alle stelle. E infatti anche in platea molti pensano che questo riconoscimento minore sia una sorta di contentino. Frettoloso Philip Seymour Hoffman. Arrivato last minute qui al Lido, ancora provato dal fuso orario e un po' scarmigliato, l'attore - premiato a pari merito col collega Joaquin Phoenix, grande assente, per The Master di Paul Thomas Anderson - si ferma coi cronisti solo due minuti. Raccontando come, proprio con Joaquin, abbia "trascorso tante ore insieme, in una sorta di simbiosi, che ci ha permesso di interpretare due personaggi che sono in realtà una cosa sola". E stop. 
ROMA - Dessert di qualificazioni Mondiali, con due gare in programma sabato dopo l'abbuffata del venerdì. Una riguardava direttamente gli azzurri. Si giocava infatti a Copenaghen Danimarca-Repubblica Ceca, terminato sullo 0-0. Indipendentemente dalla mancanza di reti, incontro sempre gradevole dal punto di vista del ritmo. I cechi sono apparsi più spigliati nella prima frazione, quando hanno operato parecchie azioni di contropiede. Meglio i padroni di casa nella ripresa: il portiere Cech ha avuto spesso i brividi davanti alle folate dei danesi, in particolare di Andreasen. In tribuna, squalificato per la storia dello sponsor 'illegale' sulle mutande, il neojuventino Bendtner. In pratica, l'unica del girone degli azzurri a vincere, e quindi in testa da sola, è stata l'Armenia: 1-0 contro la modesta Malta In campo anche Scozia e Serbia in un match valido per il gruppo A. Anche qui parità senza reti. Comandano Belgio e Croazia, appaiate a quota 3 punti, dopo le rispettive vittorie contro Galles e Macedonia. Leggi i commenti I commenti dei lettori 
NEW YORK - Non ha mai vinto un torneo dello Slam, ma intanto si guadagna una ulteriore chance per riuscirci. Andy Murray è il primo finalista degli Us Open maschili, in corso di svolgimento sul cemento di Flushing Meadow. Il tennista scozzese, testa di serie numero 3, ha superato in semifinale il ceco Tomas Berdych, sesta forza del seeding, con il punteggio di 5-7 6-2 6-1 7-6(7). L'incontro è durato tre ore e 58 minuti ed ha avuto fasi altalentanti. In particolare, dopo essere uscito dal match nel secondo e terzo set e sotto 3-0 nel quarto, il ceco è tornato prepotentemente in corsa, ottenendo un break ed andando sul 3-3. Da allora in poi, andamento regolare fino al tie break. Murray ha sciupato un match point sul servizio dell'avversario, chiudendo però sul suo alla seconda chance. L'arrivo del maltempo ha poi sospeso la seconda semifinale tra David Ferrer e Novak Djokovic, quando lo spagnolo era in vantaggio 5-2 al primo set. La finale maschile è stata rinviata a lunedì. Leggi i commenti I commenti dei lettori 
MILLETRECENTO biglietti per i singoli giorni di gara venduti nelle ultime 24 ore, che si vanno ad aggiungere ai 1600 abbonamenti acquistati nelle scorse settimane. Richieste da diverse parti del mondo, una struttura costruita per l’occasione sul lungomare e completata in tempi record (ieri è iniziato anche l’allestimento del telo esterno) per un incontro che si preannuncia come una grande festa di sport. Mancano sei giorni a Italia-Cile di Coppa Davis, valida per la permanenza nel World Group del tennis, e l’attesa è febbrile. Oggi pomeriggio atterra in città la squadra sudamericana, martedì sarà la volta degli azzurri di Corrado Barazzutti. Al circolo di viale Dohrn e all’Azzurro Service le richieste di tagliandi sono continue: 22, 33 e 44 euro i prezzi per un solo giorno di gara a scelta tra venerdì 14, sabato 15 e domenica 16. Per l’intero evento la spesa è di 66 o 99 euro. Assicurata in pratica la presenza di almeno duemila persone ogni giorno, ma si guarda con fiducia alla prossima settimana per fare il “tutto esaurito” nella struttura da quattromila posti. «Ci chiamano appassionati da Spagna, Inghilterra, Argentina, Olanda e Francia, un boom quasi inatteso e di certo favorito dall’impianto che si affaccia sul mare. Una buona notizia anche dal punto di vista turistico», commenta Giancarlo Gleijeses, vicepresidente del Tennis Club Napoli. È quasi ultimato l’allestimento del telo esterno che richiama il panorama partenopeo da terra e da mare, a seconda del punto dal quale si osservi la struttura. In questo modo il sodalizio del presidente Luca Serra è andato incontro alle esigenze della soprintendenza guidata da Gizzi, che aveva chiesto di arretrare lo stadio integrando in una curva il monumento equestre e di dare una sorta di continuità con lo scenario circostante. Il telo è stato realizzato dall’azienda Contract, leader nel settore, mentre a seguire i lavori c’era Andrea De Rosa della società Mcn. «È il naturale completamento dell’opera», il suo commento. Intanto stamani a partire dalle 10 l’arena del mare sarà “invasa” dai giovanissimi atleti delle scuole Sat campane. L’iniziativa è stata promossa dall’assessorato comunale allo Sport guidato da Pina Tommasielli: rappresentate le 5 province della regione che porteranno a Napoli under 10, 12 e 14 sia maschile che femminile. Mercoledì serata evento “Una volée per la ricerca” promossa dalla fondazione Pascale, giovedì alle 10 l’inaugurazione del Villaggio eventi completato ieri e alle 12 il sorteggio per definire l’ordine delle partite. 
ROMA - Sicuramente avrà più problemi nella prosecuzione dell'attività politica in Ucraina (è di un partito di opposizione) di quanti ne abbia avuti nel liquidare, Manuel Charr, avversario di turno. Vitali Klitschko si conferma praticamente senza sforzo sul trono dei pesi massimi, nella prestigiosa versione Wbc. Sul ring di Mosca, davanti a 30.00 spettatori, il colosso ucraino difende per l'undecima volta il suo titolo: tecnicamente un kot alla quarta ripresa, di fatto un sinistro che ha aperto in maniera incompatibile con la prosecuzione dell'incontro l'arcata sopraccigliare del tedesco di origine libanese. Charr, tredici anni più giovane ed arrivato imbattuto alla chance mondiale, dimostra costante buona volontà, andando sempre avanti per eliminare il gap costituito dall'allungo nettamente maggiore di klitschko. Lo fa nel primo round, lo fa anche nel secondo, quando però, dopo aver trovato anche qualche discreto colpo, tocca il tappeto incrociato da un destro. Terza ripresa interlocutoria, quindi la svolta nel quarto. Il colpo di Klitschko è pulito, quindi niente conteggio dei cartellini, verdetto che non fa una piega. Orgoglioso, dopo l'interruzione Charr fa scena, mima la volontà di proseguire, esibisce una rabbia da palcoscenico. Il confine con la finzione però è vicino: fin troppo chiaro che alla lunga, la punizione per lo sfidante sarebbe stata assai pesante. Del resto il record non mente:  45esima vittoria per Klitschko, la numero 41 prima del limite... "Sono un po' deluso, avrei voluto vincere con un vero ko e non con un kot -commenta Klitschko -. Ero pronto a continuare, anche il mio avversario voleva farlo, ma quando c'è una ferita la decisione spetta all'arbitro. Lui ha la responsabilità e noi non possiamo farci niente" Dunque, in attesa di sapere cosa farà Vitali alle elezioni, prosegue il dominio dei fratelloni ucraini nella categoria più tosta: Wladimir detiene la cinture Wba (supercampione) Ibf e Wbo, ci sarebbe anche la Ibo ma glissiamo per evitare ulteriore confusione. Il prossimo sulla strada dei due si chiama Mariusz Wach, è polacco ed è imbattuto dopo 27 incontri, affronterà proprio Wladimir. Ha una caratteristica, è più alto ed ha un allungo superiore del campione, cosa che prima non era mai capitata. Basterà per interrompere il dominio di famiglia? Leggi i commenti I commenti dei lettori 
TRIESTE - L'Italia chiude senza macchia le sue qualificazioni agli Europei, con l'ottava vittoria in altrettante partite giocate. Nella terz'ultima (contro la Repubblica Ceca) s'era presa il pass, nella penultima (a Kayseri con la Turchia) la certezza matematica del primo posto e nell'ultima (83-58 ai bielorussi) ha mantenuto l'imbattibilità che le concederà il miglior sorteggio possibile per gli Europei del prossimo anno. La griglia avrà poi un'incidenza relativa, ma quel che più conta è che questa Nazionale, che non aveva un vissuto internazionale, ha iniziato a costruirselo mostrando grande durezza mentale e qualità di gioco. Doti che s'erano smarrite da tempo e pure se in Slovenia il livello delle avversarie si eleverà, e di parecchio, Pianigiani ora sa di aver messo qualcosa di suo, e di molto importante, nel DNA di questo gruppo. Che ha innegabilmente un uomo al comando, Danilo Gallinari, ma che nel corso di queste qualificazioni ha trovato almeno altri cinque protagonisti diversi, quando c'è stato da mettere i canestri della vittoria. Primo quarto  - Cusin è guarito, se si merita il quintetto, dove con Cinciarini, Gallinari e Mancinelli c'è pure il ragazzo di casa, Cavaliero. Che si prende cura di Stiggers, in lizza per il trofeo di peggior americano naturalizzato delle qualificazioni. Sacrificato Aradori, è Cinciarini che si prende cura di Kudrautsau, che all'andata ce ne fece 19 ed è il pericolo numero uno. Schiacciata di Mancinelli, tripla di Gallinari ed il 5-0 scalda subito un Palatrieste disposto a farsi trascinare, ben gremito nonostante il valore debole della sfida. Ma questa è un'Italia che si va a vedere con piacere, perché gioca bene e diverte. I bielorussi però vogliono giocarsela, e pure questo è un bene per chi ha pagato il biglietto. Mancinelli libera il semigancio, è una partita particolare per il capitano, che da domani non saprà cosa fare, finché qualcuno non si accorgerà di aver bisogno di lui, per la stagione (al primo intervallo ha già 7 punti e 3 rimbalzi). Si fa valere Mesheriakou e la tripla di Pustahvar vale la parità a quota 9. Entra Gigli per l'efficace Cusin (al solito tra i primi ad accendersi, 3 rimbalzi in 4'), lo è un po' meno l'Italia che ha già buttato via quattro palloni. Ma dalla panchina arriva Aradori, che negli ultimi 3' segna subito 7 punti ed è l'uomo del primo strappo (23-15). Secondo quarto  - L'Italia lavora bene pure sulle fasce, Viggiano trasforma una tripla in un cross ma c'è Hackett pronto per la deviazione al volo, per un solido +10. Arrivano altre perle, un pulitissimo palleggio arresto e tiro di Aradori che non sbaglia mai (3/3), un gioco a due Hackett-Cusin che a Pesaro s'era cementato, un contropiede di Datome che segna col fallo (38-23 al 14'). L'Italia adesso vola e lo fa con Gallinari in panchina già da cinque minuti, ed è sempre una notizia. Non lo è che sul miniparziale di 5-0 dei bielorussi, Pianigiani rimetta dentro il Gallo perché non sopporta le distrazioni. E' un timeout che guarda avanti, a Slovenia 2013. Mentre all'ennesima mattonata (0/5) è ormai chiaro che non è Stiggers che ha preso il passaporto bielorusso, ma sono stati gli americani che gli hanno tolto quello originario. Le triple dai due angoli di Mancinelli e Gallinari fanno lievitare il vantaggio azzurro al suo massimo (48-31) ad un soffio dell'intervallo. Terzo quarto  - La Bielorussia si ripresenta arroccata attorno alla 2-3, ma ormai gli azzurri l'hanno scoutizzata e la circolazione che concede ampio spazio ad Hackett per la tripla frontale ne è la conferma (53-35). Il vantaggio sale fino a quota venti, Kudrautsau cerca sempre di metterci una pezza ma gli azzurri sono tanti ed ancora freschi, andando a prendersi rimbalzi d'attacco in serie. Ed al terzo possesso consecutivo il canestro (ancora Hackett) non può non arrivare. Gallinari attacca l'area ma sbaglia, nessuno tra gli avversari però riesce a fermarne il desiderio di prendersi il rimbalzo e tentare di portarsi via il ferro, schiacciando. Ed è così che traguarda anche la sua seconda doppia-doppia di queste qualificazioni (14 punti+10 rimbalzi). Ultimo quarto  - Sul +20 cristallizzato, Pianigiani va con i cinque nani, Poeta, Cavaliero, Aradori, Viggiano e Gallinari centro. E tutti schizzano in piedi per l'applauso quando Poeta lo imbecca ben oltre l'anello. L'applauso si protrae quando Pianigiani toglie l'ala dei Nuggets a due minuti dalla fine. Infortunatosi alla spalla, Gallinari non aveva giocato una sola partita tra le amichevoli di preparazione, ma da quando s'è alzata la prima palla a due che contava sul serio s'è preso la squadra e la qualificazione agli Europei. Tutti assieme, dietro il Gallo ma con il Gallo. Come era logico che fosse, da una parte; e sperabile che accadesse, dall'altra. E' un'Italia che trasmette fiducia, roba che non accadeva da sei anni, tra i canestri. IL COMMENTO DI PIANIGIANI - "Volevamo fortemente questo Europeo e nessuno all'inizio avrebbe scommesso sul nostro en plein", commenta il ct azzurro Simone Pianigiani. "Per fare qualcosa di positivo nella pallacanestro che si gioca oggi in Europa c'è bisogno del grande lavoro di giocatori e staff. Ringrazio tutti i ragazzi per il contributo che hanno dato in campo e ringrazio la squadra intorno alla squadra: tutte persone che è giusto che gioiscano per questo successo". "E' stata un'estate non banale - conclude Pianigiani - i giocatori hanno vissuto un'esperienza unica e stanno imparando anche a vincere. Credo sia stato un bellissimo spot per la nostra pallacanestro e io sono orgoglioso di essere l'allenatore di questa squadra e di questo staff". Italia-Bielorussia 83-58 (23-15; 48-32; 64-44) Italia: Cavaliero 3, Mancinelli 10, Gallinari 16, Poeta 4, Vitali 2, Cusin 6, Datome 8, Gigli 6, Cinciarini 4, Viggiano 3, Hackett 9, Aradori 12. Bielorussia : Ulyanko 4, Charykau, Stiggers 5, Parakhouski 1, Aliakseyeu 4, Korshuk 7, Lashkevich 2, Pustahvar 9, Kudrautsau 12, Tratsinetski 7, Mesheriakou 7, Yafremau. Note -  Tiri da 2: Ita 23/37; Blr 17/39. Tiri da 3: Ita 7/21; Blr 6/21. Tiri liberi: Ita 16/24; Blr 6/12. Rimbalzi: Ita 41; Blr 32. Massimo vantaggio Italia: +25 (83-58 al 40'). Massimo svantaggio: mai in svantaggio. Altro risultato: Portogallo-Turchia (giocata in serata). Riposava: Repubblica Ceca. Classifica: Italia (8-0) 16; Repubblica Ceca (5-2) 10; Turchia (4-3) 8; Bielorussia (1-6) 2; Portogallo (0-6) 0. Ultimo turno (11/9): Bielorussia-Portogallo; Turchia-Repubblica Ceca. Riposa: Italia. Leggi i commenti I commenti dei lettori 
