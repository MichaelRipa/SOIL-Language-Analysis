PESCARA - Il Pescara di Zeman supera il Verona per 3-1 nel posticipo della 22esima giornata di Serie B. Gli abruzzesi superano così al terzo posto gli scaligeri, che escono sconfitti dopo 11 risultati utili consecutivi. La squadra di Mandorlini riesce a pareggiare il primo vantaggio dei padroni di casa, ma nella ripresa il solito Immobile realizza la doppietta che vale i tre punti e il terzo posto in classifica alle spalle di Torino e Sassuolo. Lo stadio Adriatico esplode al 12' quando il Pescara si porta in vantaggio con Kone, al secondo sigillo stagionale. Triangolazione Kone-Sansovini-Insigne con sponda di quest'ultimo per il tiro dal limite che sblocca il risultato. L'undici di Zeman continua a spingere alla ricerca del raddoppio, ma è il Verona ad andare a segno alla prima occasione al 39' con un traversone basso dalla destra di Russo, sul quale Ferrari è svelto ad arrivare per primo sulla sfera e trafiggere Anania. Chiuso il primo tempo sull'1-1, al rientro in campo gli adriatici spingono alla ricerca del nuovo vantaggio che arriva al 5' con Immobile. Cascione si incunea dalla sinistra e serve il neo capocannoniere che non lascia scampo a Rafael siglando la sua 14esima rete personale, staccando l'empolese Tavano. All'11', punizione dalla trequarti di Lepiller che trova una deviazione, la palla colpisce Anania e sbatte sul palo. Gol mancato, gol subito: contropiede di Cascione e palla ancora per Immobile che a tu per tu con Rafael non sbaglia il 3-1. Per lui il 15esimo gol in campionato. Leggi i commenti I commenti dei lettori 
ROMA - Nonostante le difficoltà di inizio stagione, Fabio Simplicio è riuscito a ritagliarsi un ruolo importante nella Roma di Luis Enrique ed ha ritrovato la giusta carica: "E' stato un periodo un po' difficile  -  ammette il brasiliano, rimasto ad allenarsi da solo in estate mentre i compagni erano in ritiro - pensavo di rientrare con tutta la squadra, poi c'è stata la decisione di non portarmi e siamo rimasti a Trigoria insieme a 5/6 giocatori. È stata una brutta esperienza che non mi era mai capitata prima. Sono riuscito a rimanere calmo e sereno anche se c'era qualche possibilità concreta che io tornassi a casa". "LUIS ENRIQUE SCHERZA COME UN BAMBINO" - Sarebbe potuto tornare in patria il centrocampista giallorosso ma alla fine ha preferito dare tutto sul campo, sfruttando la fiducia concessagli da Luis Enrique: "Il mister è simpatico, si vede che oggi è più sereno e tranquillo - ha spiegato Simplicio - lavora con entusiasmo, porta un calcio diverso, moderno, scherza come un bambino. Si vede che è un allenatore che ha grinta e voglia, e la squadra lo sta seguendo. Quando è rientrato a Roma mi ha detto che io sarei rientrato in squadra, mi ha detto che guardava tutti e di impegnarmi per giocare". "SPERO CHE DE ROSSI RESTI" - Nonostante quanto fatto di buono finora, Fabio Simplicio non si sente un 'titolarè a tutti gli effetti: "Siamo tanti giocatori di qualità e dobbiamo dimostrarla tutti i giorni per essere pronti quando il mister vuole  -  dichiara il brasiliano  -  De Rossi?  Io spero che rimanga perché fu lui a darmi il benvenuto qui a Roma. Lui è un romano e la sua grinta piace ai tifosi e a noi compagni. Spero che resti, anche se toccherà decidere a lui la scelta migliore". Leggi i commenti I commenti dei lettori 
Un 38enne mazarese, Luciano Quinci, è stato arrestato dalla polizia, e poi condannato a quattro mesi (pena sospesa) dal Tribunale monocratico di Mazara del Vallo, per avere sequestrato sabato scorso a Trapani una ragazza extracomunitaria di 24 anni, e averla portata nella propria abitazione a Mazara. La donna è stata rapita mentre si trovava in compagnia del fidanzato: Quinci l'ha fatta salire a bordo di un'auto e l'ha portata a Mazara. Solo grazie a un sms inviato a un'amica, che si è subito rivolta ai poliziotti, la donna è riuscita a chiedere aiuto e a dare indicazioni sul posto dove si trovava. Giunti nella casa, gli agenti hanno rinvenuto la ragazza in preda al panico, mentre Quinci si è arreso senza opporre resistenza. Già il mese scorso aveva cercato di sequestrare un'altra donna, nel centro di accoglienza a Salinagrande, ma era stato arrestato per resistenza e lesioni a pubblico ufficiale. 
Acquafresca illude il Bologna, Cavani dal dischetto salva il Napoli. Finisce 1-1 al San Paolo il posticipo che chiude la 18esima giornata di serie A. Il Napoli si presenta con la formazione annunciata alla vigilia, con Inler e Gargano in mezzo preferiti a Dzemaili, Maggio e Dossena larghi e Cavani assistito da Hamsik e Pandev. Difesa a tre per il Bologna ma la novità è l'impiego di Taider al posto di Ramirez con Di Vaio e Acquafresca di punta. Dopo un primo tentativo di Mudingayi senza pretese, al 10' la squadra di Mazzarri sfiora il vantaggio, con Hamsik che, servito da Campagnaro, spara addosso a Gillet da posizione invitante. Un errore che costa caro perchè quattro minuti dopo è il Bologna ad andare in gol: pallone in mezzo di Pulzetti, difesa azzurra disattenta e per Acquafresca, rimasto solo davanti a De Sanctis, è facile mettere dentro. La reazione del Napoli c'è ma è sterile, merito di un Bologna che non concede nulla anche se al 33' il sinistro di Hamsik dal limite finisce a lato di un niente, complice una deviazione di Antonsson. Nessun cambio nell'intervallo e al 9' della ripresa Pandev, su azione da calcio d'angolo, non riesce a girarsi a due passi dalla porta di Gillet. Entra Zuniga per Campagnaro, il Napoli chiude il Bologna nella sua metà campo ma non trova varchi e cerca spesso la soluzione da lontano. Al 25', però, Brighi assegna il rigore al Napoli per un mani di Perez e dal dischetto Cavani rimette le cose a posto, siglando la sua 11esima rete stagionale. Pioli toglie Raggi e Acquafresca per Crespo e Ramirez, poi perde per infortunio Pulzetti (ecco Garics). I partenopei continuano a premere, dentro anche Vargas ma nel finale è Di Vaio, a sfiorare il raddoppio per due volte. E alla fine l'1-1 è il risultato più giusto. 

Un ottimo punto, quello carpito a Napoli. Un punto che vale  tanto, per la classifica e più ancora per la fiducia. Il Bologna esce dal San Paolo a testa alta. Ha a lungo cullato il sogno di svignarsela coi tre punti,  grazie ad un gol di Acquafresca dopo 14’, può dirsi soddisfatto del pareggio  contro un Napoli invero non in grande serata, anche per merito  dell’atteggiamento mai rinunciatario della squadra di Pioli. Il primo tempo è stato equilibrato, e meglio interpretato dal  Bologna, che ha cercato e trovato costantemente il raddoppio di marcatura  rischiando davvero solo in una circostanza: è successo al 9’, quando la difesa  in area si è aperta e Hamsik si è trovato sul sinistro una palla molto  invitante. Non ha calciato benissimo, ma Gillet, chiudendogli lo specchio e  mostrandosi molto reattivo, è stato semplicemente decisivo. Il vantaggio rossoblù è  arrivato 5 minuti dopo, palla in mezzo da destra di Pulzetti, un rasoterra  calciato col sinistro in posizione precaria, clamoroso buco difensivo del  Napoli, Acquafresca da due passi si è trovato la sfera sul destro ed è stato  svelto ad eludere De Sanctis, beffandolo. Il Napoli è parso sorpreso, ha  faticato a mettere in difficoltà i rossoblù, c’è riuscito solo sporadicamente,  alzando i ritmi nel finale del primo tempo e aumentando il pressing, ma senza  realmente mai creare grattacapi alla formazione di Pioli. Che ha avuto in  Mudingayi e Perez due granatieri in mezzo al campo e nell’estrema applicazione  tattica la chiave per una prima parte assai positiva. Fondamentale anche la  prestazione di Taider, schierato un po’ a sorpresa titolare (al posto di Ramirez,  non al top della condizione), bravo, in fase di non possesso palla a chiudere su  Inler, contribuendo così a complicare la fase d’impostazione dell’undici di  Mazzarri. Il pareggio del Napoli è arrivato al 26' (dopo che al 10’  l’aveva sfiorato Pandev) su un rigore molto contestato dal Bologna. L’arbitro  Brighi aveva assegnato la punizione, per un fallo di mani di Perez, salvo poi  essere dirottato al penalty via auricolare, avendo l’uruguagio un piede sulla  riga. Quest’anno il Napoli aveva sbagliato entrambi i rigori concessigli, ma  Cavani ha battuto Gillet firmando l’1-1. Il Napoli si è gettato all’attacco, ma  il Bologna ha sfiorato due volte il vantaggio con Di Vaio. Uscendo dal San Paolo  decisamente rinfrancato. Domenica col Siena mancheranno Morleo e Cherubin, ammoniti ieri, e Pulzetti,  che si è infortunato (possibile uno stiramento da come è uscito malconcio dal  campo). Rientrerà Portanova. 
HELSINKI - Il finlandese Mika Ahola, cinque volte campione del mondo di enduro, è morto nel fine settimana in un ospedale di Barcellona. Aveva 37 anni. La rete pubblica finlandese YLE ha detto che il pilota era ricoverato per lesioni interne multiple: si era ferito cadendo alcune settimane fa in allenamento a Gerona. Campione del mondo in carica, Mika Ahola aveva inoltre vinto sette volte, con la squadra della Finlandia, la Sei giorni internazionale di Enduro. Poco tempo fa Ahola aveva annunciato il ritiro dalle competizioni con una lettera aperta che aveva colto tutti di sorpresa; la HM, casa per la quale correva, aveva infatti già provveduto a rinnovare il contratto del finlandese per la stagione successiva. Leggi i commenti I commenti dei lettori 
EINDHOVEN - Comincia male l'avventura dell'Italia agli Europei di Eindhoven. Il Settebello di Campagna, campione del mondo in carica, è stato battuto 12-8 all'esordio dall'Ungheria. Decisivo il parziale di 5-0 nel secondo tempo, che ha permesso ai magiari di portarsi dal 2-3 al 7-3. L'Ungheria ha poi controllato la partita. Secondo impegno dell'Italia martedì sera con la Turchia. Il risultato consente all'Ungheria di ipotecare il primo posto del girone A e il passaggio alla semifinale diretta, a meno di sorprese, contro le meno titolate Grecia, Turchia, Macedonia e Olanda. L'Italia - che rispetto ai Mondiali di Shanghai schiera l'inedito Lapenna per il centroboa Deserti e Pastorino per l'indisponibile portiere e capitano Tempesti - parte alla grande, ma poi perde lucidità, concentrazione e cinismo, subendo il break di 5-0 che determina la sconfitta. La reazione c'è stata, ma non è servita. "Siamo partiti fin troppo bene. Attaccavamo facilmente e ad ogni azione potevamo segnare. Abbiamo fallito le superiorità numeriche del 4-2 e poi è accaduto quello che non deve accadere mai. La squadra si è stretta in attacco, ha cercato troppo il centroboa e si è disunita in difesa mentre subiva i colpi dell'Ungheria, lasciata troppo libera di gestire il pallone senza pressing" spiega il ct azzurro Sandro Campagna. "A un certo punto temevo l'imbarcata: contro i tre volte campioni olimpici può succedere. Invece abbiamo reagito, come dimostrano i parziali del terzo e quarto tempo. Conosco i ragazzi. Confido nelle loro qualità e in ciò che abbiamo preparato". UNGHERIA-ITALIA 12-8 (2-3, 5-0, 4-3, 1-2) UNGHERIA : Szecsi, Katonas, Madaras, Denes Varga 1, Kasas 1, Hosnyanszky 1, Kiss 2, Szivos 2, Daniel Varga 1, Biros, Steinmetz 2, Harai 2, Baksa. Allenatore: Kemeny. ITALIA : Pastorino, Perez, Gitto, Figlioli 2, Giorgetti 1, Felugo 1, Figari 1, Gallo, Presciutti 1, Fiorentini, Aicardi 2, Lapenna, Volarevic. Allenatore: Campagna. ARBITRI : Brguljan (Mne) e Buch (Spa). NOTE - Uscito per limite di falli Fiorentini (I) a 6'54 del terzo tempo. Superiorità numeriche: Ungheria 6/9, Italia 4/12. A inizio quarto tempo Volarevic (I) in porta per Pastorino. Spettatori 1000 circa. Leggi i commenti I commenti dei lettori 
ROMA - Il ministro degli esteri Giulio Terzi ritiene "probabili sanzioni molto pesanti" per Mario Vattani. In una intervista in tv, Terzi ha detto che "sta cercando di accelerare il più possibile" i tempi della commissione disciplinare che ha in esame il caso. Mario Vattani, console italiano in Giappone, ha pubblicamente  manifestato la sua adesione ad una organizzazione  che si richiama in maniera esplicita alla Repubblica di Salò. Vattani era stato già deferito dalla Farnesina . VIDEO Il fascio-rock sul palco Il caso nasce dopo che Vattani è stato filmato mentre cantava inni dai contenuti fascisti in un raduno di Casapound. "Appena ho avuto notizia dell'happening rock che si è svolto nel maggio dell'anno scorso, quindi cinque mesi prima" che Vattani venisse assegnato alla sede di Osaka, "ho convocato il direttore generale del personale per chiedergli di sottomettere la questione alla commissione di disciplina" ha ribadito Terzi. "E' una decisione del tutto eccezionale" ha osservato il capo della diplomazia, che una simile procedura sia stata avviata "per un funzionario diplomatico che peraltro - secondo Terzi - durante la sua carriera ha dato prove di grandissima competenza e di grande attaccamento al servizio". Quello del console - frontman del gruppo musicale di estrema destra 'Sotto fascia semplice' - è stato "indubbiamente un atto molto riprovevole e inaccettabile" ha constatato Terzi, assicurando di volersi accertare che "la commissione di disciplina possa deliberare rapidamente". Certo, ha proseguito il ministro, "ci sono delle procedure" che vanno rispettate "perchè viviamo in uno stato di diritto" e non è giusto fare "processi sommari o mediatici". Terzi non è tanto imbarazzato dalla vicenda in sè: lo sarebbe - ha spiegato - se le conclusioni della commissione disciplinare che si occupa dell'"auto-tutela dell'amministrazione e del governo per quanto riguarda il comportamento dei dipendenti dello Stato" non fossero portate a compimento. Ma così non sarà, ha garantito. Quanto alle dimissioni di Vattani, figlio del diplomatico di lungo corso Umberto, "non avrei convocato la commissione di disciplina se spettasse a me una decisione di questo tipo" ha concluso Terzi. Intanto, il deputato Pd Paolo Corsini,  commissione Esteri, preme per sanzioni severe. "Prendiamo atto dell'impegno del ministro degli Esteri, ambasciatore Terzi, che ha assicurato l'avvio delle procedure disciplinari in merito al caso Vattani. In attesa di conoscere, speriamo in tempi rapidi, l'esito della decisione della commissione disciplinare della Farnesina, e dopo alcune indiscrezioni di stampa su un possibile esito indolore del caso, vogliamo sottolineare la doverosità di sanzioni estremamente severe e rigorose a carico di questo funzionario". Corsini aggiunge: "Siamo di fronte ad un caso molto grave, cioè ad un comportamento riconducibile all'apologia di fascismo da parte di un alto funzionario dello Stato. Dunque, ci aspettiamo sanzioni esemplari a suo carico, a tutela dell'immagine di tutta la nostra diplomazia". Leggi i commenti I commenti dei lettori 
