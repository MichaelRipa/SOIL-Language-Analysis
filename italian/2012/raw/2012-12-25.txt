NEW YORK - Li ha attirati con un incendio per ucciderli. Aveva programmato tutto, dalla sparatoria fino al suicidio. Nulla del piano dell'uomo che ieri a Webster, nello Stato di New York, ha sparato a due pompieri , è stato lasciato al caso. Prima di suicidarsi William  Spengler, 62 anni di cui 17 passati in prigione, aveva infatti lasciato un bigliettino nel quale diceva di voler  bruciare il quartiere e "fare quello che mi piace fare più di tutto,  uccidere persone". La sua è stata una trappola mortale, e anche la scena finale della sua vita. VIDEO La polizia ha trovato resti umani nella casa bruciata dell'uomo. Potrebbero essere di Cheryl, la sorella dell'assassino. I due vivevano nella stessa casa insieme alla madre, Arline, morta a ottobre. Il capo della polizia Gerald Pickering non ha voluto diramare l'intero contenuto del biglietto lasciato da Spengler, ma Roger Vercruysse, un vicino di casa ha descritto quanto Spengler odiasse la sorella. "Abitavano ai due lati opposti della stessa abitazione. Lui era devoto alla madre, viveva per lei". Sebbene come ex detenuto non avesse più il porto d'armi né la possibilità di detenerle, la polizia ha fatto sapere che Spengler "era equipaggiato per andare in guerra". Non era la prima volta che Spengler uccideva. Nel 1980 aveva tolto la vita alla nonna 92enne colpendola con un martello proprio nella casa di fianco a quella dove ieri è avvenuto il conflitto a fuoco con la polizia e i vigili del fuoco. Gli agenti sono comunque riusciti a mettere al sicuro le decine dei residenti del quartiere di case, apparentemente tranquille come quella della middle class americana, allineate in riva al lago Ontario. Spengler era libero dal 1998. All'alba di ieri si è chiuso dentro casa con un revolver, un fucile da caccia e un fucile semiautomatico. Poi ha dato origine all'incendio. Due i vigili del fuoco li ha  uccisi a colpi d'arma da fuoco: Michael Chiapperini, 43anni, e Tomasz Kaczowka di 19. Altri due agenti sono stati ricoverati  in ospedale. Sette le case bruciate. 
Torna subito in campo la serie B di calcio oggi. E proprio oggi pomeriggio ha in programma un'attesissima partita fra Livorno e Sassuolo. La capolista arriva in Toscana con l'obiettivo di mantenere una pericolosa contendente alla promozione a distanza. Il Livorno, squadra rivelazione del torneo, è lanciatissmo e in buona forma di gioco. Insomma a Livorno si preannuncia una bella partita. "E' una gara da affrontare con il massimo della concentrazione - spiega il tecnico amaranto Nicola - Sarà fontamentale restare in campo ordinati e attenti. A Brascia la squadra ha dimostrato di saper soffrire e di reggere. Contro il Sassuolo sarà dura, ma noi siamo pronti". Nicola  per affrontare la capolista potrebbe essere orientato a scegliere la difesa a 4, come nella seconda parte del match di Brescia. In  questo caso Ceccherini e Gemiti sarebbero gli esterni. In attacco Belingheri alle spalle  delle punte, con Paulinho e uno fra Siligardi e Dionisi. Le altre formazioni toscane impegnate oggi sono il Grosseto che dovrà vedersela con una trasferta davvero complicata sul terreno del San Nicola contro il Bari. Il Grosseto viene da una sconfitta casalinga ed è fanalino di coda in classifica quindi sarebbe importante tornare dalla Puglia con qualche punto in tasca. Quanto all'Empoli gioca in casa contro il Verona che certo non è una formazione facile. Ma l'Empoli nelle ultime gare ha mostrato un bel gioco e di avere molti calciatori in grande forma. L'ultima sconfitta è data 9 novembre, poi solo vittorie e pareggi. 
Una frana si è abbattuta in mattinata sulla ferrovia Cuneo-Ventimiglia, in Val Roya, tra Fontan e Saint Dalmas de Tende Il traffico è stato interrotto deviandolo con bus sostituitivi verso Savona. con notevoli disagi per chi è diretto in Val Vermenagna o in Riviera in treno. Secondo i tecnici intervenuti ci vorranno almeno un paio di giorni per ripristinare la situazione originaria 
Nuova allerta meteo negli Stati Uniti a due mesi dalla tempesta Sandy. Gelo, tempeste, pioggia e nevischio hanno già portato l'aeroporto di Toronto ad annullare circa 200 voli, principalmente da e per gli Stati Uniti. La maggior parte erano collegamenti con Boston, New York e Pittsburgh, ma sono stati annullati anche alcuni voli per altre zone dell'Ontario e alcune rotte marittime. Il servizio metereologico nazionale non esclude neanche dei tornado. Il maltempo si estende dall'Oklahoma alla zona di Atlanta e all'Arkansas, mentre nel New Mexico gli automobilisti hanno dovuto combattere con neve, ghiaccio e scarsa visibilità. Almeno due tornado sono stati segnalati in Texas, anche se solo un edificio è stato danneggiato, secondo il National Weather Service. Le cose andranno anche peggio nelle prossime ore tra Indiana e Kentucky occidentale, dove sono previste precipitazioni e fino a 17 centimetri di neve. Le tempeste lungo la costa del Golfo del Messico potrebbero portare venti fino a 112 chilometri all'ora, pioggia, grandine e fulmini in Louisiana e Mississippi. Inoltre la collisione dell'aria calda con un fronte freddo potrebbe produrre pericolosi venti. In Mississippi il governatore Phil Bryant ha esortato i residenti ad avere pronto un piano utile per ogni caso di maltempo. "Ci vogliono solo pochi minuti, una cassetta di sicurezza per Natale potrebbe esservi utile" ha detto Bryant. In Alabama il direttore della Emergency Management Agency, Art Faulkner, ha detto di aver informato i funzionari locali e il governatore Robert Bentley sui piani per far fronte a un eventuale focolaio di tempeste. In California, dopo una breve tregua ieri in tutta la parte settentrionale dello Stato, pioggia e inondazioni potrebbero tornare oggi, nel giorno di Natale. 
"Ho tolto la maschera all'amore e ho trovato l'amicizia. D'ora in poi non ha più significato la parola solitudine". Due frasi scritte a penna, nascoste tra le pieghe di un fazzoletto abbandonato su un tavolo al primo pranzo di Natale, raccontano l'emozione alla tavolata dei poveri  imbandita come ogni anno dalla Comunità di Sant'Egidio. Oggi tra i clochard - 450 - radunati nella Basilica di Santa Maria in Trastevere c'erano anche  il sindaco Gianni Alemanno, la governatrice dimissionaria del Lazio Renata Polverini e il fondatore della Comunità Andrea Riccardi. Il ministro uscente ha ricordato che "i dati sulla povertà sono in crescita". Poi ha riavvolto il nastro di una storia iniziata 30 anni fa. Erano 45 i poveri invitati a pranzo dalla Comunità di S. Egidio il 25 dicembre del 1982. Natalino Rotatori, 65 anni, a quel tempo già viveva in strada: abbandonata la casa della madre a Castelverde, il lavoro da manovale, beveva sulle panchine del centro storico. "Dormivo al parco del Celio, poi fortunatamente  ho incontrato i volontari della comunità  -  dice mentre affonda la forchetta nella lasagna  -  mi hanno invitato al mio primo pranzo di Natale 25 anni fa. Poi mi hanno aiutato ad andare in una comunità per disintossicarmi dall'alcol, e oggi ho un alloggio a Ponte di Nona". Sorride l'inventore del Natale dei clochard monsignor Vincenzo Paglia (presidente del pontificio Consiglio della Famiglia), l'ex parroco di Santa Maria in Trastevere, mentre osserva Ayed Jeljeli, un tunisino di 46 anni, allontanare per un attimo la tristezza. E dimenticare che "mio figlio Hossem, 18 anni, non si trova più  -  racconta così  -  È partito da casa il 5 maggio 2011, dopo 24 ore di traversata a bordo di un barcone è sbarcato a Lampedusa, mi ha chiamato. E poi non abbiamo saputo più nulla. Io sono arrivato in aereo per cercarlo, mia moglie mi ha detto di non tornare a casa finché non l'ho trovato. E io non ho il coraggio di dirle che vivo come un disperato, per lei sarebbe un doppio dispiacere". Anche Carmelo Zucchi, 65 anni, ex professore di storia e filosofia all'istituto Cattaneo è finito in strada, ma solo dal 1993 al 2000. "Ero precario, ho dovuto curarmi da una trombosi alla gamba, non mi hanno rinnovato il contratto e sono finito alla stazione Ostiense. Grazie a Sant'egidio però sono riuscito a risollevarmi: oggi dormo in un appartamento a Trastevere, ho la pensione e  vivo in pace col mondo". Carmelo è entrato a far parte della "famiglia dei senza famiglia" quando viveva in strada, e ora fa il volontario. Ma come è nata l'idea del pranzo all'interno della Basilica? "Era un'epoca in cui il tessuto sociale di Trastevere era lacerato  -  spiega monsignor Paglia  -  cercavo un modo affinché il Natale per i poveri non fosse solo la speranza illusoria di una casa, ma qualcosa di più concreto: amicizia, fratellanza, solidarietà. Così ho aperto le porte della Basilica. Ci siamo stretti in un angolo dietro delle paratie, poteva apparire dissacrante allestire una tavolata  davanti all'altare, invece è tutto il contrario". Il menù è quello di sempre: "Inizialmente era studiato per evitare di dover distribuire coltelli  -  afferma l'ex parroco - lasagna, polpettone, purè, un dolce, e un regalo dedicato a ogni persona". "La famiglia di Sant'Egidio  negli anni si è allargata  -  ricorda l'attuale reggente della Basilica don Marco Gnavi - oggi a Natale accogliamo 150 mila persone in 70 paesi del mondo, Ventimila solo in Italia". A Roma, Nasu, il capo rom del campo alla Massimina, è tra i fedelissimi. "Non manco mai, e ogni anno conto i giorni che mancano a Natale, perché qui tutti ci vogliono bene", chiarisce mentre scarta il suo regalo: un cappotto di lana, una maglietta e un paio di guanti con il cappello. Sotto il soffitto intarsiato dal Domenichino, Tay Calenda, una volontaria 23enne, sparecchiando ripensa allo stupore della nipotina di Nasu: "Quando dentro il pacco ha trovato la cartella nuova, tutta rosa, è saltata dalla sedia... Siamo al lavoro dalle nove, ma certe emozioni improvvisamente spazzano via la fatica". Tay è romana, tuttavia vive e studia storia a Parigi. "Anche li faccio volontariato con i senza fissa dimora, ma è il primo anno qui al pranzo di Trastevere. É stata un'esperienza magnifica, ma se  dovessi indicare un difetto:  c'erano troppi politici, troppe telecamere. Servirebbe un po' più di normalità". Spenti i riflettori, restano le storie di uomini e donne. Vicende tutte diverse, come i sanpietrini di Trastevere. 
Non poteva che arrivare sotto le feste natalizie la notizia del quasi certo salvataggio della Galup di Pinerolo, la fabrica nata nata 90 anni fa e nota per il panettone basso con la glassa. Paolo Covelli e Valter Rabaioli, soci della Foam di Rivoli (settore auto) Giovanni Tonno (Fonderia Fomt di Grugliasco) e Pietro Drago , titolare di un'agenzia di comunicazione,m nei giorni scorsi hanno siglato una lettera d'intenti, inviata al liquidatore Vincenzo Orlando, con i quali s'impegnao a coprire il deifcit di 4 milioni e investire altri 80 mila euro per il rilancio. Inoltre i nuovi proprietari assumerebbero metà degli attuali dipendenti e confermerebbero i contratti stagionali Una proposta che convince oltre che il liquidatore (la più concreta fra le 10 ricevute finora" dice) anche le attuali proprietarie, Regina e Fausta Ferrua. Entro il 24 gennaio va presentato ufficialmente il piano di rientro. 
Sono settanta le famiglie del comune di Orbetello che sono state costrette a festeggiare il Natale fuori dalle loro case per i danni provocati dal maltempo dello scorso mese di novembre. In una lettera aperta ai cittadini, il sindaco di Orbetello, Monica Paffetti ricorda che l'emergenza per i danni del maltempo non è ancora del tutto rientrata: "E' stato un anno molto impegnativo, e non solo per la situazione economica di profonda crisi. Abbiamo dovuto affrontare un'alluvione che ha distrutto la rete socio-economica e turistica con danni di oltre 500 milioni di euro". "Ad oggi abbiamo ancora 70 famiglie che purtroppo devono festeggiare il Natale fuori dalle loro case - si legge ancora nella lettera - ma nonostante le avversità, i cittadini di Albinia e delle campagne hanno saputo reagire fin da subito e, grazie anche alla solidarietà di tutte le persone del comune, dei comuni vicini e anche di quelli lontani, della Provincia e di tante altre persone, a distanza di un mese è stato possibile riaprire alcune attività che erano state completamente devastate dall'evento alluvionale". "Voglio salutare i comitati nati con lo scopo di includere coloro i quali hanno voluto e saputo rimboccarsi le maniche - conclude il sindaco di Orbetello - superando le differenze di colore o di credo politico, dimostrando che solo uniti possiamo superare queste difficoltà. Nessuno di noi, istituzioni, associazioni, forze politiche e cittadini, ha la forza, da solo, di affrontare il problema, ma se ognuno farà la sua parte, insieme, con il contributo di ognuno, potremo affrontare questo momento difficile". 
"Noi siamo con voi". Così il vescovo Domenico Mogavero si è rivolto ai cinquanta marinai presenti nella cattedrale di Mazara del Vallo, durante l'omelia del Natale. In prima fila anche il presidente della Regione siciliana, Rosario Crocetta, insieme al presidente del Distretto Cosvap Giovanni Tumbiolo. Armatori e marittimi (la maggior parte dei presenti) negli ultimi mesi sono stati oggetto di sequestri nei paesi del Nord Africa. "Condividiamo le vostre ansie e i vostri timori - ha detto il vescovo -, appoggiamo e sosteniamo le vostre aspettative per una regolamentata sicurezza della navigazione e della pesca". Il vescovo ha ribadito come il ripetersi dei sequestri non ha accresciuto la vicinanza alla gente di mare e non ha fatto intensificare la pressione dell'opinione pubblica perché con appropriate iniziative politiche e diplomatiche si affrontasse nelle sedi competenti il problema della sicurezza degli equipaggi. "Anzi - ha aggiunto - è subentrata come una forma di assuefazione in forza della quale i diversi ripetuti episodi non hanno fatto più notizia". Da qui l'appello ai mazaresi di ritrovare la propria vocazione marinara attraverso il sostegno a quanti cercano nel duro lavoro della pesca una fonte di guadagno e di benessere per la propria famiglia e per la città. "Al presidente Crocetta - ha concluso il vescovo - chiedo di consolidare l'orientamento assunto di esercitare un ruolo attivo nella gestione dei problemi del mare nostrum, facendosi promotore di analoga iniziativa nei confronti del governo nazionale e dell'Unione europea". Crocetta, al termine della messa, ha detto di voler "instaurare rapporti di reciproca collaborazione con i Paesi dell'altra sponda del Mediterraneo, mettendo in campo forze, energie e strumenti, compreso lo Statuto speciale. Qui a Mazara del Vallo, col vescovo e col Distretto Cosvap, sappiamo di avere buoni compagni di viaggio in questa via da percorrere insieme". 
