LONDRA - "Tatanka" Clemente Russo, categoria 91 chili, non ce l'ha fatta: deve accontentarsi dell'argento olimpico, come quattro anni fa a Pechino. In finale trova l'ucraino Oleksand Usyk, 25 anni, un osso troppo duro. Primo round: parte benissimo l'azzurro di Marcianise e riesce a tenere sempre a distanza l'ucraino molto più più alto di lui (1,90 contro 1,81). Finisce 3-1 per Russo. Secondo round: scivola Clemente, l'ucraino va segno un paio di volte, un montante destro dell'azzurro, poi un destro, un montante pesante di Usyk, due destri di Russo, un gran combattimento: 7-5 per l'ucraino. Siamo 8-8. Terzo ed ultimo round: gancio di Clemente, c'è stanchezza. Un altro gancio sinistro di Russo, resiste l'ucraino che piazza due sinistri e si aggiudica il round e l'oro. Quattordici a undici, il punteggio finale. Spiega Francesco Damiani, il manager: "Russo ha pagato la stanchezza, l'ucraino è stato più furbo, non più bravo. Ma io sono soddisfatto, Clemente ha fatto il suo dovere, arrivando sino in fondo". LE FOTO Dopo la semifinale vinta, con una splendida rimonta, Clemente aveva detto: "Ho zittito i gufi e i corvi. Avete visto? Esperienza e "cazzimma" servono nel pugilato". Il suo futuro, ora, è il professionismo come pugile e il cinema come attore ("mi sono divertito a girare Tatanka: sì, mi piace il cinema"). Domani, ore 16,15 italiane, tocca a Roberto Cammarelle contro l'idolo di casa, il britannico Antonhy Joshua. Non sarà facile. "Sono vecchio e stanco, ma voglio difendere il mio titolo e soprattutto tornare a casa con l'oro olimpico", spiega l'azzurro. 
ROMA – Di fronte a circa 4500 tifosi si è svolta la presentazione ufficiale della Lazio 2012/2013. Allo Stadio Olimpico hanno sfilato uno dopo l’altro tutti i giocatori biancocelesti davanti ai propri supporter. Tanti applausi per Klose, Hernanes, Ledesma, Mauri e Diakité, mentre una vera e propria ovazione è stata riservata per Mauro Zarate, entrato in campo per ultimo. Tanto affetto dimostrato anche per il nuovo allenatore Vladimir Petkovic che ha ringraziato il pubblico prendendo il microfono: "Per me è un grande piacere essere qui e vedere tutta la gente biancoceleste. Faremo di tutto per farvi felici e cominceremo da subito". Dopo il tecnico croato ha preso la parola anche il Capitano Tommaso Rocchi che ha fatto una promessa: “Proveremo a darvi delle soddisfazioni, cercheremo di raggiungere la Champions e di vincere i derby". IL PRIMO TEMPO – Il clima di festa si raffredda (e molto) con l’inizio dell’incontro. La Lazio scende in campo con il 4-2-3-1 con Marchetti in porta, Konko, Biava, Dias e Cavanda in difesa, Cana e Ledesma davanti a loro e Candreva, Hernanes e Lulic a supporto dell’unica punta Klose. La squadra di Petkovic è statica, amorfa e indolente. Dopo appena 13 minuti arriva anche la rete del Getafe a condire il tutto con Pedro Leon che su calcio di punizione sorprende un Federico Marchetti leggermente in ritardo. Il malumore inizia a serpeggiare nella Curva Nord e la prova generale dei giocatori non aiuta di certo. Lenti e compassati, i biancocelesti non si fanno vedere praticamente mai dalle parti dell’estremo difensore madrileno Moya, a parte alcune iniziative personali di Klose e Candreva. La prima frazione si chiude senza un vero e proprio acuto e mentre i giocatori rientrano negli spogliatoi arrivano inesorabilmente i primi fischi. IL SECONDO TEMPO – Nel secondo tempo entrano Mauri, Onazi al posto di Hernanes e Cana ma cambia veramente poco. La Lazio vuole cercare di pareggiare ma lo fa senza una vera e propria idea di gioco, gettandosi in avanti lasciando delle praterie agli avversari e dalla Curva Nord parte anche il coro ironico “vinceremo il tricolor”. Al 66’ è il momento di Zarate e Floccari che entrano al posto di Klose e Lulic, schierato per venti minuti nell’inedito ruolo di trequartista. Arriva qualche timido segnale di ripresa con i due nuovi entrati che riescono “nell’impresa” di arrivare al tiro. È comunque troppo poco. A dieci minuti dal termine Petkovic decide di far entrare anche Kozak al posto di Ledesma per una Lazio, almeno teoricamente, a trazione anteriore. Niente da fare. I fischi continuano ad accompagnare ogni errore e il Getafe rischia anche di portarsi sul 2 a 0 in contropiede. Doveva essere una festa, ma al 90’ c’è spazio solo per i fischi. LA CONFERENZA DI PETKOVIC – Non può essere soddisfatto Vladimir Petkovic in conferenza stampa: "Il primo tempo sicuramente male. Klose unica punta? Non è vero, c'erano anche Candreva, Hernanes e Lulic che dovevano fare altre tre punte. Vedendo il primo tempo è suonato l'allarme. Adesso diventa più dura fare anche le scelte sul campo. Nel secondo tempo la situazione è un po' migliorata ma è mancata la cattiveria. Il modulo conta poco, anche nel secondo tempo abbiamo giocato alla stessa maniera e c'è stato qualche miglioramento. Con Onazi e Mauri che hanno dato più supporto alla fase offensiva. È l'interpretazione che conta". Difficile anche cercare i motivi di questa disfatta: "C'è ancora un po' di stanchezza. Ci è mancata la testa, perché arriviamo in partite che vogliamo fare bene e non riusciamo a entrare con la mentalità giusta. Ci sono tanti giocatori che sono seduti e devono alzarsi il prima possibile perché così non va bene". Il lato positivo, se c'è, è quello di aver potuto analizzare i tanti errori: "Ho capito che può fare tanto di più. Manca un organico completo, che lavora nella stessa maniera. Abbiamo giocatori tipo Klose o altri che non sono al 100%. Servono giocatori che danno l'anima e non conta se uno sta qui da dieci anni, dieci mesi o dieci giorni. Dobbiamo dare sempre tutto. Nel primo tempo era un diesel che non si accendeva, abbiamo viaggiato sempre in seconda senza mai cambiare marcia. L'avversario era alla nostra portata. Serve più cattiveria, più testa. Ci si è presi poca responsabilità nel concludere in porta". Un Petkovic a viso aperto, che glissa solamente quando gli viene chiesto se si aspetta rinforzi dal mercato: "Io cerco di modellare l'organico che ho a disposizione. Se giochiamo 4-2-3-1 o 3-4-3 dipende dai giocatori. Sto cercando di cambiare, ma anche i giocatori devono dare un aiuto per dimostrare la vera faccia. Ci vuole carattere". La ricetta per riprendersi, adesso, passa attraverso tre cardini: "Parlare, lavorare duro e far male in allenamento, e chi non capisce non ci sarà". Leggi i commenti I commenti dei lettori 
PARIGI - Inizia in maniera decisamente complicato il campionato del Psg, assoluto dominatore del mercato non solo francese, ma internazionale. La corazzara parigina allenata da Carlo Ancelotti non va oltre il pari (2-2) casalingo. E per i parigini poteva andare anche peggio, sotto 2-0 contro il Lorient a metà gara: autogol di Maxwell (4') e alla rete di Aliadiere (47'). C'è voluta tuttla la forza di Zlatan Ibrahimovic, che al 64' e al 90' su rigore ha evitato una sconfitta che avrebbe già creato un clima difficile in casa Psg. Oltre all'attaccante svedese, i parigini hanno schierato dal primo minuto i nuovi acquisti Lavezzi e Verratti, il pescarese è rimasto in campo per due terzi di gara. Questi i risultati degli altri incontri della prima giornata Evian-Bordeaux 2-3 Nancy-Brest 1-0 Nizza-Ajaccio 0-1 Rennes-Lione 0-1 Sochaux-Bastia 2-3 St. Etienne-Lilla 1-2 Troyes-Valenciennes 0-1 Montpellier-Tolosa 1-1. Leggi i commenti I commenti dei lettori 
LONDRA - L'ultima serata dell'atletica leggera vive, per gran parte, dell'attesa per la 4x100 maschile e, come quattro anni fa a Pechino, Bolt e compagni non deludono le aspettative: il 'Fulmine' è il finisseur di un quartetto giamaicano che demolisce il suo vecchio record del mondo, correndo in 36"84 pur senza l'infortunato Asafa Powell (in pista c'erano Carter e Frater prima di Blake e ovviamente Bolt). Gli Usa fanno il massimo ma il loro 37"04, che eguaglia il precedente record dei giamaicani a Daegu, vale solo la medaglia d'argento. Il bronzo va a Trinidad e Tobago (38"12), dopo che la staffetta canadese, terza sul traguardo, è stata squalificata per un cambio irregolare. LA FARSA DEL TESTIMONE - A rovinare la serata di Bolt ci pensa uno dei giudici, che redarguisce il sei volte campione olimpico: il fuoriclasse della velocità voleva conservare il testimone della staffetta come ricordo di questa serata, ma l'ufficiale di pista gli dice di no, sonoramente disapprovato dal pubblico dello Stadio Olimpico. A mezz'ora dalla fine della staffetta, l'organizzazione ripara la brutta figura, consegnando il prezioso ricordo all'uomo-copertina dell'atletica leggera. FOTO: la cavalcata dei giamaicani FARAH NELLA STORIA - Anche i tifosi di casa hanno di che gioire, grazie a Mo Farah: l'atleta britannico di origine somala centra la doppietta 5000-10000 metri, già riuscita a campioni del calibro di Hannes Kolehmainen, Emil Zatopek, Vladimir Kuts, Lasse Viren e Kenenisa Bekele. Farah (13:41.66) riesce a difendersi dall'assalto dell'etiope Dejen Gebremeskel (13:41.98), mentre è terzo il keniano Thomas Pkemei Longosiwa (13:42.36) . Fuori dal podio l'americano Bernard Lagat, solo quarto. LA FELIX (QUASI) COME USAIN - A portarsi a casa tre ori, sulla pista dell'Olympic Stadium, non è solo Usain Bolt. Allyson Felix, campionessa olimpica nei 200 m. e nella 4x100 m., è anche seconda frazionista della 4x400 m. statunitense (con lei DeeDee Trotter, Francena McCorory e Sanya Richards, già oro nei 400 m.), che trionfa in 3:16.87. L'argento va alla Russia (3:20.23) davanti alla Giamaica (3:20.95). SAVINOVA REGINA DEI DUE GIRI - Negli 800 metri femminili, la stra favorita Mariya Savinova va a prendersi la medaglia d'oro, correndo in 1:56.19: la russa riesce a non farsi sorprendere dalla straordinaria rimonta di Caster Semenya, che ha forse la colpa di partire troppo tardi e chiude con l'argento, in 1:57.23. Dello spunto della sudafricana fanno le spese Ekaterina Poistogova, bronzo in 1:57.53, e ancor più la keniana Pamela Jelmo, medaglia di legno per sei centesimi. ALTO, SVETTA LA CHICHEROVA - Nel salto in alto femminile, si conferma la tradizione che vuole gli atleti portabandiera in difficoltà nei propri impegni in gara: la belga Tia Hellebaut rimane fuori dal podio nella gara che vede il successo della russa Anna Chicherova, campionessa mondiale nel 2011 a Daegu, con 2.05 m.. Il primato personale, con 2.03 m. al secondo tentativo, vale la medaglia d'argento alla statunitense Brigetta Barrett davanti ad un'altra russa, Svetlana Shkolina (stessa misura dell'americana ma ottenuta al terzo salto). ORO BABY PER TRINIDAD - La sorpresa dell'ultima serata dell'atletica leggera, ma è una sorpresa fino a un certo punto, è l'oro di Keshorn Walcott nel lancio del giavellotto. L'enfant prodige di Trinidad e Tobago, già campione mondiale juniores, sale sull'Olimpo a soli 19 anni, grazie a un lancio di 84,58 m. Deve accontentarsi dell'argento l'ucraino Oleksandr Pyatnytsya (84,51), che ha preceduto il finlandese Antti Ruuskanen (84,12). DOPPIETTA RUSSA NELLA MARCIA - In quella che sarebbe dovuta essere la gara di Alex Schwazer, la 50 km di marcia, il russo Sergey Kirdyapkin conquista titolo e record olimpico, completando la propria prova in 3:35.59. L'argento è andato all'australiano Jared Tallent (3:36.53), davanti al cinese Tienfeng Si (3:37.16). Chiude diciassettesimo, col proprio primato stagionale (3:47:19) il nostro Marco De Luca. Parla russo anche la 20 km femminile: sul gradino più alto del podio c'è Elena Lashmanova, che stabilisce il nuovo record del mondo in 1:25.02, che precede la connazionale Olga Kanishkina (1:25.09). Il bronzo va alla cinese Shenjie Qieyang (1:25.16), cui non basta realizzare il primato asiatico. Gara comunque positiva per Elisa Rigaudo: la cuneese, bronzo a Pechino, ha chiuso al settimo posto (1:27.36), prima tra coloro che non siano russe o cinesi. 
IRDNING (Austria) - Il percorso di avvicinamento al campionato della Roma procede all'insegna di Mattia Destro: senza Totti, fermo per un'infiammazione alla caviglia operata nel 2006, i giallorossi regolano con punteggio tennistico il Liezen, compagine di quarta divisione austriaca. A Irdning, Destro firma una tripletta (9', 19' e 60'), strappando applausi ai tifosi accorsi; non sfigura Osvaldo, che va a segno due volte (20' e 77', il primo su rigore). Arrotonda il risultato il giovane Nico Lopez in gol al 67' al termine di una bella azione personale. FENUCCI: "LAVORIAMO PER IL FUTURO" - L'amichevole con il Liezen è una buona occasione, per Claudio Fenucci, per fare il punto sul mercato giallorosso: "Stiamo ancora lavorando sul mercato  -  spiega l'ad della Roma - sotto il profilo economico c'è stata anche una lieve riduzione del monte ingaggi e credo che questo sia uno dei temi importanti del calcio italiano, visto che molti club stanno cercando di ricostruire un equilibrio economico che si era un po' perso. Abbiamo anche ridotto l'età media e stiamo cercando di ridurre il numero dei giocatori e questo avrà un impatto economico importante per il futuro". "PROGETTO STADIO SARA' TRASPARENTE" - Altro argomento caldo, per la Roma, è quello che riguarda il tanto agognato nuovo stadio dei giallorossi: "Vogliamo portare avanti un progetto che sia il più possibile trasparente, dando la massima pubblicità alle nostre azioni - spiega Fenucci - al momento stiamo valutando le aree inserite nella 'short list' ed inizierà un percorso che ci porterà con il Comune a decidere quale sarà il sito per costruire il nuovo stadio della Roma". Leggi i commenti I commenti dei lettori 

Un centinaio di persone ha partecipato ad Affile, in provincia di Roma, all'inaugurazione del Parco Radimonte, dove con fondi regionali e comunali è stato realizzato un sacrario dedicato al maresciallo d'Italia Rodolfo Graziani, ministro della Difesa della Repubblica di Salò, che in questi giorni sta scatenando aspre polemiche. Il mausoleo è costato 127mila euro. In piazza San Sebastiano, nel paese della Valle Aniene, è comparsa qualche bandiera della "Giovine Italia", organizzazione giovanile del Pdl. Tra i politici erano presenti gli assessori regionali Francesco Lollobrigida (Pdl) e Teodoro Buontempo (La Destra), oltre al senatore Oreste Tofani (Pdl). Pochi i sindaci del comprensorio intervenuti. Nella sala del centro anziani locale si è poi aperta la conferenza sulla "Memoria del generale" tenuta dallo storico don Ennio Innocenti del clero romano. "Il progetto che abbiamo realizzato - ha detto il sindaco di Affile, Ercole Viri, del Pdl, introducendo i lavori - ha suscitato vane chiacchiere. L'opera era attesa non solo ad Affile ma anche dalla Valle Aniene e dall'Italia intera". Dopo la conferenza è stata collocata una corona di fiori sulla tomba di Graziani, sepolto nel vecchio cimitero di Affile, paese di 1500 abitanti. Poi la messa e l'intervento delle autorità al Parco Radimonte. "E' possibile permettere, accettare o semplicemente tollerare che, nel 2012, si dedichino un parco e un museo al generale fascista e ministro repubblichino Rodolfo Graziani?", si era chiesto ieri il capogruppo del Pd alla Regione Lazio Esterino Montino, ricordando "i crimini contro l'umanità compiuti da Graziani in Etiopia negli anni '30". "In questi giorni ci sono state tante polemiche, troppe chiacchiere. Per noi della Valle Aniene l'affetto per il generale Rodolfo Graziani è stato sempre un punto di riferimento" ha concluso Lollobrigida. 
Caos negli aeroporti siciliani: tutti i voli Windjet in partenza dagli aeroporti di Palermo e Catania, in programma dalle 20 alla mezzanotte, sono stati cancellati. La crisi della compagnia ha mandato a monte le vacanze di centinaia di turisti. Dagli aeroporti fanno sapere che i passeggeri saranno riprotetti su altri voli, ma code e ritardi sono garantiti. Per avere informazioni bisogna chiamare il call center degli aeroporto. Oggi è stata una giornata campale per chi era in viaggio: i disagi dsono aumentati opo il fallimento della trattativa con Alitalia per l'acquisizione della compagnia sull'orlo della bancarotta. Cancellati i voli per San Pietroburgo delle 21.25, per Fiumicino delle 15.15, per Parigi delle 8.30 e per Rimini delle 6.40. Oltre ai voli partiti questa mattina con molte ore di ritardo (dodici con un ritardo che va dai 50 minuti alle 6 ore circa). E mentre il Codacons offre assistenza legale ai viaggiatori danneggiati dalla crisi della compagnia aerea, da domani, 12 agosto Meridiana Fly e Air Italy hanno messo in campo una serie di collegamenti aggiuntivi da e per l'isola a prezzi speciali. In particolare sono stati potenziati i collegamenti già esistenti su Torino, Milano Linate e Verona, e sono stati aggiunti nuovi collegamenti su Bologna e Roma Fiumicino. 
