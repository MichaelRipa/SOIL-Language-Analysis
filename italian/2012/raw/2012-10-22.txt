BARI - Bari e Brescia si annullano nel posticipo della 10/a giornata di B, ottenendo un pari che rallenta la rincorsa di entrambi alla zona play-off. Il punto non accontenta nessuno. Né il Brescia, che sullo 0-1 ha fallito in almeno due occasioni il colpo del ko colpendo anche una traversa, né il Bari che, sull'1-1, ha mancato per tre volte, da due passi, il gol del 2-1. DAPRELA' GELA IL BARI - La gara inizia subito con un giallo: un atterramento in area all'8' di Iunco da parte di Arcari in uscita, non reputato falloso dall'arbitro Tommasi. Passato il pericolo il Brescia si affaccia in avanti e alla prima occasione, al 15', passa: su un angolo dalla sinistra di Saba, Sabelli sbaglia l'intervento di testa servendo maldestramente Daprelà che da due passi insacca. GALANO PAREGGIA I CONTI - Il Bari si affida a Bellomo per la replica ma il gioiellino biancorosso per due volte, la seconda direttamente da calcio d' angolo, si vede negare il pari da Arcari. Il Brescia manca per due volte il colpo del ko, prima con Scaglia, lanciato a tu per tu con Lamanna, e poi con Caracciolo, che colpisce la traversa con un bolide da fuori area, e, al 44', viene punito da Galano che pareggia i conti con un preciso sinistro in diagonale da 10 mt su assist di Sabelli. CAPUTO E ALBADORO MANCANO IL 2-1 - La gara si fa bella e vibrante e, nella ripresa fioccano le occasioni. Il Brescia non riesce a tornare avanti con Rossi che calcia addosso a Lamanna solo davanti al portiere, Caracciolo e col subentrato Corvia e, nel finale, viene graziato dal Bari che sciupa l'incredibile. Al 70' per due volte Caputo non riesce a girare il pallone in rete, prima a porta vuota e poi con un debole destro da due passi, sventato sulla linea da Salamon. Quindi, all'83', è Albadoro, appena entrato, a far disperar Torrente calciando a fil di palo un sinistro da pochi passi a tu per tu con Arcari. Così finisce 1-1 e a casa tornano tutti scontenti. Leggi i commenti I commenti dei lettori 
MILANO - Milano vince (87-82) ma non è guarita dal suo "mal d'Italia". Roma s'è fatta valere, ma ha perso. Il succo è tutto qui, l'Olimpia in realtà controlla sempre la gara, ma per la sua incapacità di chiuderla si costringe a viverla tutta davanti (di 10-12 punti) ed al tempo stesso in affanno, perché nel basket se sbagli tre cose in fila rischi poi di perderla. Ed è quello che accade negli ultimi quattro minuti quando Roma, scivolata fino a -14, risale al -3 con un Datome scatenato. La chiude il migliore in campo, Yannis Bourousis che interpreta una di quelle partite nelle quali è acceso. E la domina: 26 punti, 7/10 da 2, 1/1 da 3, 9/9 ai liberi, 10 rimbalzi, 5 assist. Primo quarto  - Lawal è il cancellatore umano del campionato, stoppa Langford, in attacco vola a deviare palloni, per sua colpa ne mette dentro un terzo di quelli che tocca. C'è Taylor che mette pure la prima tripla dell'anno (aveva 0/10), Milano è imbarazzante per il modo nel quale non difende il suo canestro ed i tap-in di Lawal e Czyz consentono all'Acea di recuperare subito i 5 punti del primo piccolo break Armani. Che trova in Langford il primo riferimento, un po' per conto suo ma efficace. Roma non può competere in stazza e mette Jones da ala forte per vedere cosa fa Milano, che infatti si abbassa mettendo Hendrix per Bourousis. Bella cosa di Gentile, canestro col fallo, per il nuovo allungo di Milano (25-18) che trova così le due squadre alla prima sirena. Quando l'EA7 ha 7/8 da 2 e Calvani ha zero punti dalla sua panchina. Secondo quarto  - Roma è sotto ma diverte, prendendosi quel che la difesa di Milano concede. Tipo il pick-and-roll tra Dagunduro e Lawal che piazza uno schiaccione terrificante. Milano cade nei soliti difetti di perdersi in un bicchier d'acqua, perde palloni in eccesso, è molle nei rientri, distratta in difesa. E fa correre Roma, esattamente quel che non doveva. L'Acea torna di nuovo a contatto sulla transizione guidata da Datome (27-25 al 13'). Basta rimettere dentro Langford ed affidarsi alla sua mano: ha 5/5 al tiro quando riporta Milano a +6 (36-30). Roma, fatto lo sforzo, si ferma a rifiatare. C'è anche Fotsis che scalda la mano ed Olimpia di nuovo in controllo (39-31). Quando si ferma Langford s'accende Hairston coi suoi voli, s'aggrega anche Cook che segna la quinta tripla su nove tentate, Milano tira benissimo (12/18 da 2, 6/6 ai liberi) e sale a +13 (47-34). Roma invece tira male (15/31), ma si può aggrappare alla tripla che Goss infila sulla sirena e vale il -8. Terzo quarto  - Si scambiano canestri Bourousis e Goss, Datome si becca un tecnico per proteste ma la reazione più bella ce l'ha segnando la tripla del -7 (56-49). Roma resta agganciata alla gara, pure se non ha contromosse contro Bourusis quando riceve profondo vicino al canestro (6/7 da 2). Milano controlla ma non sa strangolare la partita, così Roma con quale tripla sparsa (Taylor, con la sua terza) riesce sempre a restare una minaccia, tra i 10 ed il 12 punti. E Scariolo affida a Basile il compito di incollarsi a Goss, per evitare rischi eccessivi. Ultimo quarto  - Subito la tripla di Datome, a confermare che non è finita. Roma ha due volte la palla del -8, prima Dagunduro si fa stoppare, poi Jones viene colto in fallo di sfondamento. Ed Hendrix punisce. Cinque minuti alla fine, Roma sa che non può concedersi altri errori, Milano inizia ad inanellarne. Scariolo chiama timeout, ma evidentemente non lo ascoltano. Persa di Cook e canestro di Taylor, che subito dopo ruba palla ad Hendrix e lo costringe all'antisportivo. Dalla lunetta fa 1/2, alla rimessa seguono però una forzatura di Goss e l'errore di Lawal. Ancora Cook offre un'altra opportunità, sbaglia e fa fallo su Datome bloccando il cromometro. Datome i liberi li mette e Roma ora è ad un possesso (79-76 a -4'). Bourousis punisce l'anticipo di Lawal, Taylor compie la sciocchezza di cercare l'alley-oop nel momento più sbagliato, Hairston schiaccia, lo imita Datome. Due minuti alla fine, Roma ha tre possessi consecutivi ed alla fine ecco l'ennesimo canestro di Datome (83-80). Ultimo minuto, scivola Langford, Datome finisce a terra ma non c'è fischio. Sbaglia ancora Milano, ma la tripla di Goss che può valere il pareggio è figlia di una forzatura senza senso. Bourousis, coi liberi, chiude la sua gara perfetta portando l'Olimpia sul +5, a 12 secondi dalla fine. La vince il greco più che la squadra, nessun dubbio. E per ora può bastare. EA7 MILANO-ACEA ROMA 87-82 (25-18; 47-39; 73-60) EA7 Milano: Cook 8, Langford 19, Hairston 10, Fotsis 7, Bourousis 26, Giachetti 2, Melli 4, Gentile 3, Hendrix 8, Basile, Stipcevic, N. e. Chiotti. Acea Roma : Goss 19, Taylor 15, Datome 22, Czyz 4, Lawal 14, D'Ercole 3, Dagunduro 1, Lorant 2, Jones 2. N. e. Tambone, Tonolli, Gorrieri. Note  -  Arbitri: Sabetta, Biggi, Bettini. Tiri da 2: Mi 23/41; Rm 22/46. Tiri da 3: Mi 8/19; Rm 9/20. Tiri liberi: Mi 17/17; Rm 11/18. Rimbalzi: Mi 29; Rm 35. Massimo vantaggio Milano: +14 (68-54 al 28'). Massimo vantaggio Roma: +2 (2-4 all'1). Leggi i commenti I commenti dei lettori 
Bari e Brescia pareggiano 1-1 nel posticipo della decima giornata di Serie B. Al quarto d'ora rondinelle in vantaggio. Corner di Saba e sponda di Salamon per Daprelà che insacca da due passi. Al 44' arriva il pari dei pugliesi con Galano che, ben servito da Sabelli, è libero di controllare e trafiggere Arcari. Nella ripresa il punteggio non cambia. In classifica il Brescia raggiunge a quota 13 il Cittadella; il Bari si porta ad undici. 
PADOVA - Non solo Tosi a Verona. Anche il sindaco di Padova, Flavio Zanonato, prende le distanze dalle parti più estremiste del tifo. "Mi fate semplicemente schifo, e sono dalla parte di chi cerca di impedire le vostre violenze da frustrati. Il fatto che non siate di Padova è un motivo di orgoglio", così il primo cittadino ha risposto ad una serie di insulti piovuti addosso dai social network, a lui e all'assessore allo sport, dopo le severe valutazioni espresse per i Daspo inferti a 44 ultras del Padova, per i fatti del pre-partita con la Juve Stabia. L'assessore allo sport Umberto Zampieri aveva dichiarato che i 44 ultras "non rappresentano la Padova sportiva", attirandosi le critiche della parte più dura della tifoseria biancoscudata. Insulti piovuti anche sul sindaco Zanonato, da tempo oggetto di continue offese allo stadio di Padova in occasione di ogni partita casalinga. "In altri Paesi - aggiunge Zanonato  - ci sono riusciti con serietà e rigore, in Italia, anche a causa dei furbi e degli indulgenti, non ancora. Per quanto mi riguarda continuerò a battermi perchè il calcio italiano torni ad essere un patrimonio di tutti, delle famiglie, dei ragazzi, delle persone per bene, e non ostaggio di una frangia di violenti". Leggi i commenti I commenti dei lettori 
