C'è un angolo antico e nobile della terra di Sicilia nella sfida italiana alla Coppa America. Lo rappresenta una bandiera che accompagna Luna Rossa: il giallo e il blu del Circolo della Vela. Un club esclusivo che ha saputo conservare il fascino gattopardesco e l'irresistibile eleganza del passato senza mai perdere il passo con i tempi e le occasioni per migliorarsi. Una di queste, senza dubbio, è la partnership con la barca italiana più amata in patria e considerata fuori. Un vero e proprio colpo, che porterà l'isola e le sue eccellenze alla ribalta internazionale, in mondovisione, da Napoli a Venezia, da Newport a San Francisco. Con le regate napoletane delle World Series a Napoli parte l'avventura di Luna Rossa con su il guidone del circolo siciliano. Una presenza che, oltre al significato meramente sportivo, racchiude altri messaggi postivi. "La scelta del Circolo della Vela Sicilia come yacht club sfidante è significativa - sottolinea Patrizio Bertelli, nella sua veste di presidente di Luna Rossa Challenge 2013 - ritengo infatti importante, in un momento come quello che stiamo vivendo, sottolineare l'unità del nostro Paese anche sul piano culturale e sportivo". Gli fa eco Agostino Randazzo, presidente del club che si affaccia sul golfo palermitano di Mondello: "Per noi, naturalmente, è un onore poter lanciare una sfida per l'America's Cup con un team prestigioso e amato come Luna Rossa, ringrazio Bertelli sia per averci scelto che per le motivazioni che hanno animato questa sua decisione". La joint venture è nata a fine settembre, come racconta Randazzo, imprenditore e velista: "Tutto ha origine da una telefonata che, all'apparenza, poteva sembrare assolutamente consuetudinaria, un semplice incontro. E invece non lo era, affatto". A comporre il numero di cellulare del presidente del Circolo, un suo amico di lunga data: Francesco Longanesi Cattani. "Mi disse che gli sarebbe piaciuto fare un salto qui da noi, a Palermo, al Circolo. Gli risposi, certo, ma c'è una ragione precisa? E lui la tirò larga: sai è sempre un piacere passare del tempo alla Vela. In realtà Francesco Longanesi Cattani, anche lui tra l'altro velista, oltre che uomo delle relazioni esterne di Prada, aveva le idee chiarissime: voleva propormi, per conto di Bertelli, di unire il nome del Circolo a quello di Luna Rossa in questa nuova avventura agonistica. Ovviamente, quando lo vidi e me lo comunicò, non stavo più nella pelle. Seguì un altro colloquio telefonico, questa volta con lo stesso Bertelli, dissi che avrei prima dovuto informare il consiglio ma che la cosa naturalmente ci lusingava. Ed eccoci qua, Luna Rossa e noi. Bellissimo". Location unica e storia del Circolo hanno sicuramente influito nella scelta. Alla regata inaugurale, quasi ottanta anni addietro, partecipò il re di Spagna, Alfonso XIII, con il suo yacht Hispania VII. Ma le teste coronate sono sempre state di casa alla Vela: negli ultimi anni in visita privata o ufficiale hanno passeggiato per i giardini sul mare di viale Regina Elena i reali del Belgio, il re di Spagna Juan Carlos, Maria Pia di Savoia, Amedeo d'Aosta, Carlo di Borbone e l'elenco potrebbe continuare perchè è davvero lungo. Agostino Randazzo è il successore del padre Angelo, scomparso, alla guida del Circolo. E ora che il vessillo della Vela solcherà acque internazionali, gli piace ricordare chi lo ha preceduto: "Tra breve spegneremo il nostro ottantesimo anniversario e in un momento felice come questo il pensiero va agli ultimi tre presidenti, Enrico Ducrot, Giuseppe Tasca d'Almerita e mio padre. Li rammento perchè fanno parte di stagioni che ho avuto la fortuna di vivere intensamente. Ognuno di loro è stato un innovatore e ha sviluppato la vela siciliana con entusiasmo pari alla competenza. Proprio il conte Tasca coltivò per primo il sogno della Coppa America e oggi mi piace pensare che quel sogno è finalmente diventato realtà". (g.marino@repubblica.it ) 

MADRID - La 'remuntada' del Barcellona continua. Il Real Madrid deve ancora giocare, ma intanto i blaugrana travolgono il Getafe e si portano a un solo punto dai blancos di Mourinho, che mercoledì sono impegnati in un confronto più difficile, il derby della capitale con l'Atletico. La squadra di Pep Guardiola si è imposta per 4-0 grazie alla doppietta dell'ex udinese Sanchez e dei gol di Messi (39esima rete in campionato, nonché 61esima stagionale) e Pedro. Grazie a questo successo, il decimo consecutivo, il Barça sale a 78 punti. Nelle altre partite vittoria dell'Osasuna sull'Espanyol per 2-0: per i padroni di casa doppietta di Garcia, gli ospiti hanno chiuso in nove uomini per le espulsioni di Coutinho e Forline. Pareggio invece con un gol per parte tra Real Sociedad e Betis (Vela per i baschi e Castro per la squadra di Siviglia). Risultati 32esima giornata: Osasuna - Espanyol 2-0 Real Sociedad - Real Betis 1-1 Barcellona - Getafe 4-0 MERCOLEDI' Granada - Athletic Bilbao ore 20 Sporting Gijon - Levante ore 20 Valencia - Rayo Vallecano ore 20 Atletico Madrid - Real Madrid ore 22 GIOVEDI' Villarreal - Malaga ore 20 Racing Santander - Maiorca ore 21 Siviglia - Saragozza ore 22. Leggi i commenti I commenti dei lettori 
NEW YORK - Il golfista spagnolo Josè Maria Olazabal, capitano della rappresentativa europea in Ryder Cup, è stato arrestato per eccesso di velocità mentre lasciava Augusta National, dove nei giorni scorsi ha giocato il Masters. Lo ha annunciato la polizia della Georgia, precisando che lo spagnolo, vincitore del Masters nel 1994 e nel 1999, è stato fermato perchè stava guidando l'auto su cui era a bordo ad una velocità di 97 miglia all'ora (circa 156 km/h) in un tratto di strada dove la velocità massima consentita era di 65 miglia (circa 100 km/h). A fermarlo è stato uno sceriffo della zona, la contea di Effingham. Olazabal, il cui comportamento è stato definito "molto collaborativo" da parte delle forze dell'ordine, è rimasto in stato di fermo per alcune ore, poi ha pagato una multa di 621 dollari (circa 480 euro), ed è stato scarcerato. Lo spagnolo capitanerà di nuova il team dell'Europa nella Ryder Cup in programma in Illinois a settembre. FOTO SEGNALETICA E IL MASTER MANASSERO DIFENDERA' TITOLO IN MALESYA -  Matteo Manassero difenderà il titolo nel Maybank Malaysian Open, il torneo dell'European Tour in programma dal 12 al 15 aprile sul percorso del Kuala Lumpur G&CC nella capitale della Malesia. Lo scorso anno, sullo stesso tracciato, il veronese ottenne il secondo successo nel circuito (dopo quello nel Castello Masters, 2010) imponendosi con 272 colpi (-16) davanti al francese Gregory Bourdy (273), al nordirlandese Rory McIlroy (274), allo spagnolo Rafael Cabrera Bello e allo svedese Alexander Noren (275). Sarà in Malesia anche Lorenzo Gagli. Nella sua corsa alla riconferma del titolo Manassero si troverà a competere con un field molto qualificato che comprende i sudafricani Charl Schwartzel, Louis Oosthuizen e Branden Grace, il tedesco Martin Kaymer, gli spagnoli Alvaro Quiros e Pablo Larrazabal e il già citato svedese Alexander Noren. Meritano attenzione anche il belga Nicolas Colsaerts, il danese Soren Kjeldsen, gli inglesi Tom Lewis e Simon Khan, l'australiano Richard Green, il thailandese Thongchai Jaidee, l'indiano Jeev Milkha Singh e il francese Julien Quesne, che ha superato il veronese nel recente Open de Andalucia. Sono in palio 1.900.000 euro con prima moneta di 314.700 euro. Leggi i commenti I commenti dei lettori 
Un assassinio a Napoli ovest. Quando è già buio, in tarda serata. Un delitto dai contorni ancora tutti da svelare. La vittima ha trentuno anni, si chiama Elia Ricciardi. e non risulta dai primi accertamenti avere alcuna pendenza penale. Era, come si dice nel gergo investigativo, incensurato. Dai primi rilievi risulta che la vittima sia stata coinvolta in una violenta lite di strada degenerata poi in una aggressione. Il trentunenne è stato colpito più volte con un coltello. Rimasto a terra in via D'Aniello è stato soccorso e trasportato all'ospedale San Paolo ma per lui non c'è stato nulla da fare. Sull'omicidio indagano gli investigatori della squadra mobile. 
