Foto ricordo in piazza del Popolo, nel cuore della notte accanto due belle ragazze imbacuccate, mentre Roma affonda nella neve. Apparizione mattutina in tv, la prima su La7, per scaricare la colpa sulla Protezione civile e poi dilagare su ogni canale digitale e satellitare: telegiornali, all news, persino varietà. Giri per la città imbiancata; puntate nella sala operativa del Campidoglio; videocomizi sul blog; accuse incrociate col capo nazionale dei "protettori" Franco Gabrielli; twitter di fuoco contro i contestatori del web ("Cretini!"); un appello all'esercito perché scenda in campo, un altro ai cittadini perché imbraccino le vanghe e comincino a spalare, poi trasformato in ordinanza; la decisione di tenere scuole e uffici chiusi anche oggi. E poi di nuovo giri, diktat, urla: il giorno dell'ira. Le trentasei ore più drammatiche del sindaco Alemanno sono il bollettino di una disfatta: amministrativa, politica, soprattutto personale. L'uomo del pugno di ferro, di quella destra dura e pura che aveva promesso di cambiare Roma e invece la fa naufragare ("Alemanno torna a bordo, cazzo", uno dei post su facebook), ha fatto flop. Controproducente, stavolta, la strategia d'attacco messa a punto dal prode Luigi Crespi che fa capolino in ogni inquadratura tv. Sua l'idea di imputare alla Protezione civile ogni responsabilità, che fa ridere mezza Italia e diventa subito boomerang: Alemanno conosceva i dati delle precipitazioni nevose, comunicate giovedì sera in un apposito vertice d'emergenza, ma secondo Gabrielli non li ha saputi leggere. Una beffa per chi, come lui, s'è laureato in ingegneria ambientale ed è appassionato di scalate, uno cioè che di meteo e gelate dovrebbe intendersi. "Chiediamo una commissione d'inchiesta perché non c'è un servizio di previsioni adeguato", tuona alle otto del mattino in diretta su Omnibus, "andrà verificato l'operato di tutti, la situazione che si è venuta a creare è stata largamente minimizzata". Non passano neanche due ore che dal suo blog invita "tutti i cittadini a non uscire di casa" e a "dare una mano: indicheremo dove distribuiremo delle pale, per fare in modo che ci sia un grande concorso anche della popolazione per liberare Roma dalla neve". Ma non c'è da preoccuparsi. Perché se "quella di oggi continuerà ad essere una giornata difficile", il Campidoglio vigila e agisce: "Stiamo mettendo in campo tutti i mezzi disponibili così che la città possa rispondere al meglio. Questo non è il momento delle polemiche", avverte, anche se a cominciare è stato lui: "Dico soltanto che le previsioni non ci avevano indicato una situazione del genere" ribadisce, esibendo le cartine coi dati "meteo a livello nazionale", secondo cui "ieri a Roma dovevano esserci 15 o 35 millimetri di neve, cioè massimo 3 centimetri e mezzo. E nel pomeriggio si parlava di apporti moderati". Intanto i tg raccontano una città in ginocchio, piegata. Ma Alemanno non ci sta. E per difendersi attacca: "Mi dispiace dover polemizzare con un funzionario dello Stato (Gabrielli, ndr) ma siamo al ridicolo, non siamo stati avvertiti in tempo", replica al Tg5, ammettendo che se in giro "ci sono pochi mezzi" e perché "Roma non è attrezzata per l'emergenza neve". Osservazione acuta, visto il disastro in corso. Un calvario. La Polverini chiede l'intervento dell'esercito? Lui copia l'appello e lo rilancia. Poi al Tg3 dà i numeri: "In campo ci sono circa mille uomini della Protezione civile, 900 dei quali volontari", spiega prima di battibeccare con la Berlinguer. Infine annuncia che anche domani "uffici pubblici e scuole resteranno chiusi". Il capolavoro, a sera, su Radio Montecarlo: "È presto per dire che il peggio è passato, aspettiamo e vediamo come reagisce la città al gelo e se ci sono nuove nevicate". I romani fanno gli scongiuri. E intanto spalano. Gliel'ha ordinato il sindaco con un provvedimento ad hoc: dovranno tenere sgombri i marciapiedi davanti alle proprie case, condomini o negozi, durante e dopo le nevicate, dalle 8 alle 20. 
ROMA - È un bilancio pesante quello che neve e gelo hanno fatto registrare tra venerdì e sabato. Traffico in tilt sulle autostrade, città - Roma compresa - totalmente paralizzate, interi paesi senza acqua ed elettricità, aeroporti e autostrade chiusi (la A24 e la A25 lo saranno per tutta la notte) e treni bloccati per ore. Ma, soprattutto, sette persone morte per il freddo o per incidenti e due scialpinisti travolti da una valanga. Disagi, situazioni di emergenza e tanta rabbia dei cittadini, costretti a trascorrere ore in auto o in stazione, in attesa di poter raggiungere casa. Sotto accusa anche la compagnia di navigazione Tirrenia, dopo l'incidente che ieri in tarda serata ha coinvolto un traghetto in partenza da Civitavecchia per Olbia e sul quale la Guardia costiera ha aperto un'inchiesta. Per gran parte dei passeggeri l'odissea non è ancora finita: in 160 circa attendono ancora, in un'altra nave della compagnia, di poter riprendere il mare verso la Sardegna. A Roma l'emergenza maltempo è stata accompagnata da grandi polemiche sul piano neve, rivelatosi inadeguato a fare fronte all'abbondante precipitazione che ha imbiancato la città. Tra il sindaco capitolino, Gianni Alemanno, e il capo della Protezione civile, Franco Gabrielli, per l'intera giornata è stato botta e risposta a distanza a suon di millimetri e centimetri, con un continuo rincorrersi di accuse e scaricabarile sulle responsabilità di una mancata allerta. In serata, però, il sindaco promette ai microfoni del Tg Uno: "Noi stiamo liberando tutte le strade. Basta guardarsi attorno per vedere come le strade principali di Roma siano già libere dalla neve. Stiamo entrando nelle strade secondarie, dove ci sono ancora degli accumuli, ed entro la serata e domani mattina tutta la città sarà libera dalla neve". PREVISIONI METEO Ma, mentre su Roma i fiocchi hanno concesso una tregua, non ha smesso di nevicare in Emilia Romagna, dove in aiuto della popolazione è intervenuto l'esercito ( FOTO ) ed è stato dichiarato lo stato d'emergenza. Nelle Marche la situazione si fa sempre più difficile, con la bufera che ha bloccato sulle navi in porto ad Ancona Tir e auto. In Abruzzo è caduto più di un metro di neve e molti paesi sono isolati: all'Aquila, le persone che, dopo il terremoto, sono costrette a vivere in case di legno, temono crolli per l'eccessivo peso. In Campania si segue con massima allerta l'evoluzione delle previsioni meteo che segnalano neve nelle prossime ore. Una situazione difficile che, secondo gli esperti, andrà avanti almeno fino a venerdì: nei prossimi giorni la colonnina di mercurio scenderà di molti gradi al di sotto dello zero, trasformando la coltre bianca in lastre di ghiaccio. Gelo anche in Europa con 230  morti. Pesante il bilancio delle vittime . Sono sette le persone che, tra venerdì e sabato, hanno perso la vita per il maltempo, mentre due alpinisti sono stati uccisi in montagna da una valanga: a Pietradefusi (Avellino) una donna di 46 anni, Anna Maria Di Cristo, è rimasta schiacciata sotto il peso della tettoia di una serra crollata a causa della neve, nell'aquilano un uomo di 34 anni è morto la scorsa notte nella propria auto a causa dell'esalazione di monossido di carbonio. L'uomo si era addormentato nell'autovettura, impossibilitato a uscire per le condizioni meteo proibitive. Carmelo Renzi, 68 anni, è stato trovato morto nella sua auto parcheggiata in piazza a Sant'Agapito (Isernia). L'arresto cardiaco che lo ha ucciso è stato provocato da un infarto. Domenico Martino, 62 anni è morto schiacciato da un capannone agricolo crollato nel pomeriggio a Frosinone sotto il peso della neve, mentre una donna senzatetto di 48 anni, ucraina, è stata trovata morta in una baracca ad Osti a (Roma). La donna era avvolta in un sacco a pelo. Un uomo di origine tedesca è stato trovato morto all'esterno della rocca medievale di Castiglione del Lago (Perugia), mentre a Deliceto, nel foggiano, un 80enne è morto prima che l'ambulanza che doveva soccorrerlo riuscisse ad arrivare, bloccata dalla neve. Infine due scialpinisti, Hubert Leitgeb di 46 anni e suo cognato Lorenz Keim di 43, sono rimasti uccisi, travolti da una valanga caduta a Passo Stalle, in Alta Val Pusteria, al confine con l'Austria. Temperature a picco nei prossimi giorni . Mentre continuerà a nevicare solo su Emilia Romagna e Marche e pioverà sulle regioni meridionali, è in arrivo una settimana di freddo intenso, che porterà le regioni settentrionali sottozero. A determinare il crollo delle temperature, il vento gelido in arrivo da Nord-Est. In Emilia Romagna e Marche si prevedono ancora nevicate nelle prossime 36-48 ore. Su Roma non si prevedono nevicate né piogge nei prossimi giorni, ma la neve non sarà comunque una parentesi chiusa: il crollo delle temperature previsto impedirà alla neve di sciogliersi ( FOTO ). Oltre che nel Lazio, dove le minime potranno raggiungere meno 6 gradi, nelle regioni centrali il calo drastico della temperatura è previsto anche in Toscana , ma il fenomeno sarà particolarmente eclatante nel Nord, soprattutto in Piemonte e Lombardia. Le temperature continueranno a scendere fino a martedì. Alemanno-Gabrielli, questione di centimetri. Ora che la neve ricopre Roma, a fioccare sono le polemiche tra il sindaco Gianni Alemanno e il capo della Protezione civile Franco Gabrielli. Il sindaco attacca le previsioni meteo a suo dire inadeguate, previsioni che non avrebbero messo il Campidoglio nelle condizioni di affrontare un'emergenza importante. E chiede una commissione d'inchiesta "perché l'evento è stato largamente minimizzato". Ma la risposta del prefetto Gabrielli non si fa attendere: "Il sindaco Alemanno aveva pienamente compreso le previsioni meteo per la Capitale", e gli ricorda che ci sono le registrazioni del Comitato operativo della Protezione Civile del 2 febbraio al quale ha partecipato lo stesso sindaco". E rilancia: "Emergono dubbi sulla adeguatezza del sistema antineve della Capitale". A questo punto Alemanno attacca con più forza: "È vero quello che dice Gabrielli, conoscevo bene le previsioni meteo.  Forse è lui che non le conosceva" e fa sapere che i dati diramati dalla Protezione civile parlavano di di 35 millimetri di neve per la giornata di ieri, il venerdì bianco di Roma. Per poi arrivare, a voce, a correggere le previsioni fino ad un massimo di 5-15 centimetri". Il responsabile di meteo. it Antonio Sanò, che aveva previsto inequivocabilmente ''bufere di neve sul Colosseo'' spiega: ''i dati della Protezione civile erano giusti ma fuorvianti, qualcuno doveva spiegarli al Campidoglio''. VIDEO - Roma, città fantasma Il Campidoglio corre ai ripari . Nel pomeriggio Alemanno ha emanato un'ordinanza che impone la chiusura di scuole , mentre la prefettura ha chiuso tutti gli uffici pubblici per lunedì, causa neve, "nonostante il bollettino della Protezione civile nazionale continui a fornire dati relativamente tranquillizzanti". E precisa: ''viste le recenti esperienze ci conformiamo alle previsioni dell'Aeronautica militare" che parla di "cielo molto nuvoloso con estese precipitazioni nevose a partire dal pomeriggio di domani". TRAFFICO IN TEMPO REALE Bufera sulle Fs . La neve e poi il ghiaccio che si è formato sui binari, insieme alla caduta di alberi e rami, hanno provocato lo stop di una serie di convogli ferroviari e molti disagi ai viaggiatori, alcuni dei quali hanno raccontato su Twitter le ore di viaggio, in alcuni casi trascorse senza riscaldamento. Solo qualche esempio: è fermo da oltre 24 ore nella stazione di Tivoli (Roma) il treno regionale 3378 Roma-Pescara, partito con oltre cento passeggeri, tra i quali una donna incinta, alle 17,30 di ieri da Roma, con due ore di ritardo. I passeggeri sono stati ospitati la notte scorsa presso strutture alberghiere di Tivoli (Roma), su disposizione del sindaco. Odissea anche per i viaggiatori di un secondo treno, partito ieri pomeriggio da Roma e diretto a Pescara: il treno è ripartito nel tardo pomeriggio di oggi dopo 25 ore di sosta forzata nella stazione di Carsoli. Fortemente penalizzati oggi anche i collegamenti ferroviari tra l'aeroporto di Fiumicino, la capitale e Orte-Fara Sabina. Oggi la ferrovia Siena-Chiusi è rimasta bloccata da cumuli di neve portati dal vento: Trenitalia ha comunicato la chiusura della linea per oggi e domani. I collegamenti saranno garantiti con un servizio di bus sostitutivi e la circolazione dei treni sarà ripristinata lunedì mattina. Intanto Fs difende il proprio operato, assicura che domani la circolazione dei treni ad alta velocità e della media-lunga percorrenza tornerà quasi a regime, e ribadisce che "non ci sono particolari criticità sulla rete ferroviaria italiana". Tutta l'Europa nella morsa del gelo . Sono almeno 250 le vittime in Europa. L'emergenza più grave resta in Ucraina , dove in otto giorni sono morte per il gelo 122 persone, 21 delle quali solo nelle ultime 24 ore. Più della metà erano senzatetto. Il gelo e la neve stanno flagellando anche la Polonia , dove nelle ultime 24 ore altre otto persone sono morte assiderate, portando a 45 il numero complessivo delle vittime del freddo nell'ultima settimana. Anche in Russia , dove le temperature 'siberiane' sono di casa, almeno 64 persone sono morte assiderate dal primo gennaio. Il freddo intenso tuttavia non ha fermato decine di migliaia di persone dallo scendere in piazza a Mosca oggi (col termometro a -18) per manifestare a favore e contro il premier Vladimir Putin. In Serbia il gelo e le ultime abbondanti nevicate hanno fatto crescere il numero delle località isolate in tutto il paese. Finora sono otto le vittime del freddo intenso. Almeno sei i morti per il gelo in Bosnia Erzegovina , cinque dei quali a Sarajevo. È sempre emergenza neve e freddo anche in Romania , dove si contano finora 28 vittime, e in Bulgaria , dove i morti assiderati sono 12. Nell'Europa occidentale, oltre all'Italia, tra i paesi più colpiti dall'ondata di gelo vi è la Gran Bretagna dove l'aeroporto londinese di Heathrow, il più trafficato d'Europa, funzionerà domani a regime ridotto, si prevede al 70%, per la neve e le basse temperature. In Francia si contano finora due morti assiderati, entrambi malati di alzheimer, mentre in Germania e Austria ghiaccio e neve provocano forti disagi nella circolazione stradale. 

ROMA  - Un tris per ripartire di slancio e continuare la sua corsa di vertice. E' quello calato dal Manchester City, che nella 24/a giornata di Premier League si sbarazza per 3-0 del Fulham: Aguero (10') ha aperto le marcature su rigore, poi dopo l'autogol di Baird (30') è stato Dzeko (72') a chiudere i conti. Al 90' Roberto Mancini, manager dei Citizens, ha fatto esordire l'ex romanista David Pizarro. C ITY SOLO IN TESTA ASPETTANDO CHELSEA-UNITED - Grazie alla vittoria odierna il City sale a quota 57 punti e si gode, almeno per una notte, il primato in solitaria, visto il +3 sui 'cuginì del Manchester United, che domenica  faranno visita al Chelsea a Stamford Bridge, in una sfida dai grandi significati nelle ultime stagioni. Nel 24° turno del massimo campionato inglese spicca la goleada dell'Arsenal al Blackburn (7-1), con tripletta di Van Persie e il ritorno al gol di Thierry Henry. CISSE NON BISSA GOL ESORDIO, DOPO 34' ESPULSO - Dopo il gol all'esordio e l'entusiasmo suscitato nei tifosi, Djibril Cisse ha invece dato stavolta un dispiacere ai fan del Queens Park Rangers. L'estroso attaccante francese è stato infatti protagonista in negativo nella sconfitta che i londinesi hanno rimediato in casa dal Wolverhampton (1-2). Cissè è stato espulso dopo appena 34' per un fallo di reazione sul difensore Johnson, autore di una brutta entrata a forbice. L'ex giocatore della Lazio rischia tre giornate di squalifica. Risultati 24/a giornata Premier League: Arsenal-Blackburn 7-1. Norwich-Bolton 2-0; QPR-Wolverhampton 1-2; Stoke-Sunderland 0-1; West Brom-Swansea 1-2; Wigan-Everton 1-1; Manchester City-Fulham 3-0. Domenica: Newcastle-Aston Villa e Chelsea-Manchester United; lunedì Liverpool-Tottenham. SPAGNA: REAL SEMPRE RULLO COMPRESSORE  - Non conosce rallentamenti la marcia del Real Madrid nel campionato spagnolo. Nella 22/a giornata della Liga basta il gol di Sergio Ramos al 18' alla squadra di Josè Mourinho per chiudere senza affanni la trasferta con il Getafe, così da  imporsi 1-0 e consolidare la leadership con la bellezza di 55 punti in classifica. Restano infatti sette le lunghezze di vantaggio sul Barcellona (48), che nel match conclusivo del programma di sabato al 'Camp Noù ha superato 2-1 la Real Sociedad evitando almeno che l'allungo dei blancos assumesse le proporzioni di una vera fuga. La marcatura di Tello dopo appena 9 minuti ha spianato la strada ai blaugrana, poi ci ha pensato il solito Leo Messi a raddoppiare al 72', con Vela ad accorciare le distanze due minuti più tardi. PARI CON 6 RETI FRA BILBAO ED ESPANYOL - Negli altri anticipi pari ricco di emozioni, con sei gol, tra Athletico Bilbao ed Espanyol, capace di riagguantare i baschi (marcatori: De Marcos 25', Llorente  57' e Javi Martinez 64') al 92' con Albin dopo le segnature di Romaric (33') e Weiss (48'), evitando così il sorpasso in classifica. Al 4° posto resta agganciato anche il Levante, che in casa contro il Santander si porta avanti con Koné al 23' ma viene ripreso al 61' da Arana. Nella lotta per la salvezza preziosa l'affermazione interna del Maiorca, che piega il Betis Siviglia grazie a Gonzalo Castro (24'). BUNDESLIGA: DORMTUND RESTA SOLO IN VETTA  - In Germania invece la 20/a giornata di Bundesliga è tutta favorevole al Borussia Dortmund, che nell'anticipo di venerdì sera era andato a vincere 2-0 a Norimberga portandosi a 43 punti. I pareggi di Bayern e Schalke 04 fanno sì che il terzetto di testa si sciolga e i gialloneri restino da soli in vetta, con due lunghezze di margine sugli ex coinquilini. SALA GOL PER L'AMBURGO, POI OLIC SALVA IL BAYERN - Ad Amburgo i bavaresi rischiano grosso, passando in svantaggio al 23' (a segno il 20enne centrocampista italiano Jacopo Sala) e dovendo aspettare l'ingresso nella ripresa del croato Ivica Olic per evitare la sconfitta con l'1-1 finale. Anche lo Schalke, impegnato in casa contro il Mainz, è costretto a recuperare dopo la rete di Zidan al quarto d'ora, con l'1-1 siglato da Edu al 59'. E al Dortmund fa gioco anche lo 0-0 del Borussia Moenchengladbach, 4° a quota 40 (-3 dalla capolista), sul terreno del Wolfsburg. Risultati 20/a giornata Bundesliga: Amburgo-Bayern Monaco 1-1, Bayer Leverkusen-Stoccarda 2-2, Schalke 04-Mainz 1-1, Hoffenheim-Augsburg 2-2, Wolfsburg-Borussia Moenchengladbach 0-0, Hertha Berlino-Hannover 0-1, Norimberga-Borussia Dortmund 0-2 (ieri). Domenica: Friburgo-Werder Brema (ore 15.30) e Kaiserslautern-Colonia (ore 17.30). Leggi i commenti I commenti dei lettori 
Con l'auto sopra la pista ciclabile. E' il singolare incidente avvenuto oggi pomeriggio, intorno alle sette, in viale della Repubblica. Una Toyota di colore nero è finita contro le transenne che delimitano il percorso per le biciclette che collega largo 2 Giugno al centro di Bari. L'automobile ha invaso la pista e ha completamente distrutto le transenne in ferro. Per fortuna in quel momento non c'era nessun ciclista sulla pista. Sul posto sono intervenuti gli agenti di polizia municipale. La donna alla guida avrebbe raccontato di essere stata stretta da un'altra vettura e di aver perso il controllo. "Quella pista è pericolosa - denunciano i ciclisti baresi - vogliamo percorsi sicuri". 
Che succede a Francesca Schiavone? A 31 anni e 6 mesi la più titolata tennista italiana sembra improvvisamente svuotata, incerta, incapace di imporre i propri schemi ad avversarie che solo pochi mesi fa avrebbe dominato. Dopo la sconfitta di due settimane fa a Melbourne contro Romina Oprandi - allora ancora italiana, prima dell'opzione pro Svizzera per partecipare alle Olimpiadi londinesi - la milanese è stata maltrattata a Biella da un'ucraina, Lesia Tsurenko, 22 anni, quasi sconosciuta nel circuito maggiore ma buona doppista. Nella seconda partita dell'esordio italiano in FedCup, Francesca ha perso per 1-6 2-6 senza mai dare la sensazione di potersi opporre al gioco potente della numero 111 del ranking WTA, esattamente cento posti più sotto di lei. Non c'è praticamente altro da raccontare dell'ora e poco più di un match disputato nel silenzio del Lauretana Forum, annichilito dall'incapacità della vincitrice 2010 e finalista 2011 del Roland Garros di esprimere uno sprazzo di classe e grinta. Dunque: che succede alla nostra numero 1? L'avvio di stagione nell'emisfero australe ci ha restituito un'atleta psicologicamente provata. Con la Oprandi e con la Tsurenko, Francesca ha avuto tassi di errore altissimi. Oggi, quando ha tentato di forzare per non subire l'iniziativa dell'avversaria, ha spesso messo la palla lunga o larga. Insomma, non ha - come si dice - "il campo in testa".  Tuttavia, prima del "mio peggiore slam di sempre", come commentò la sua uscita di scena agli Australian Open per mano dell'italo-svizzera, la Schiavone non aveva mostrato segni di crisi. Pochi giorni prima di Melbourne, a Brisbane aveva perso solo in semifinale contro la estone Kaia Kanepi e a Sidney aveva ceduto al secondo turno con Daniela Hantuchova, comunque lottando nel primo set, perso 5-7. A quanti l'avevano seguita, era apparsa tonica e motivata, addirittura decisa a ripetere la straordinaria annata 2010, quando venne premiata come "Most Improved Player". Ha dichiarato Francesca dopo la partita: "Qualche tempo fa giocavo meglio in partita che in allenamento, adesso è il contrario, è una fase in cui va così". E' solo stanchezza, da mettere in relazione con un calendario di tornei per lei ormai troppo fitto? Può essere. Nell'ultimo anno Francesca ha fatto molti match, sia perché di solito va avanti in tabellone, sia perché ha voluto restare agganciata al treno delle migliori. Ma, così come Roger Federer non sembra più reggere i cinque set, Francesca non può forse consentirsi di partecipare a tutti i tornei: tra le prime cento al mondo, solo cinque sono più anziane di lei, che l'anno scorso non ha mancato alcun appuntamento importante con la sola eccezione della FedCup grazie al sabbatico ottenuto dalla FIT. Non credo, invece, che si tratti di un calo di motivazioni. Da molti anni sulla scena - è professionista dal 1998 - ha avuto alti e bassi ma non le è mai mancata la voglia di crescere e vincere. Piuttosto, forse non le basta il coaching di Corrado Barazzutti da remoto. Qualcuno che la segua e la consigli quotidianamente è, a questo punto, necessario. Dopo la prima giornata biellese, l'Ucraina diventa dunque un ostacolo vero. Nella prima partita Sara Errani ha regolato per 6-2 6-3 Kateryna Bondarenko, contro la quale aveva perso a Wimbledon l'anno scorso. Prestazione convincente: un'ora e tredici minuti senza concedere palle break. Domani si giocano gli altri due singolari, ad avversari invertiti. Forse Barazzutti ha in animo di schierare Flavia Pennetta o Roberta Vinci al posto di Francesca. Nel caso si vada sul 2 pari, doppio decisivo. Mail c.giua@kataweb.it Twitter @claudiogiua 
Un falso allarme ha provocato disagi ai passeggeri e ritardi in alcuni voli in partenza dall'aeroporto di Bari in seguito ad una telefonata anonima che ha segnalato la presenza di una bomba a bordo di un aereo Ryanair che sarebbe dovuto partire nel pomeriggio per Valencia. L'allarme è cessato verso le 19 in seguito a verifiche compiute da artificieri e unità cinofile che hanno escluso la presenza di ordigni. Sul velivolo erano già state imbarcate oltre 120 persone che sono state fatte scendere per il tempo necessario ai controlli. I ritardi hanno riguardato alcuni voli in partenza che non hanno potuto fare rifornimento e che potranno partire in serata. 
