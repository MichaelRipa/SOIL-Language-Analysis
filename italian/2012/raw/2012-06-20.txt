PUEGNAGO DEL GARDA -  La tassa sulla residenza non ci sarà più. E' lo stesso sindaco Adelio Zeni, autore della singolare trovata, a annunciare il dietrofront con un comunicato. "Su espressa richiesta della Prefettura di Brescia, le disposizioni in oggetto cesseranno i loro effetti", ha scritto. Dopo la denuncia di Repubblica, al primo cittadino di Puegnago del Garda è arrivato l'out out dell'ufficio territoriale del Governo. Far pagare ai cittadini un dazio per avere il certificato di residenza in paese va contro le normative vigenti in materia: e così Zeni  -  eletto con una lista civica Lega-Pdl  -  è stato costretto a tornare sui suoi passi. "Saranno apportate le necessarie modifiche richieste e eliminate le criticità applicative o problemi interpretativi", ha sottolineato. Fuor di interpretazione va detto che le "criticità applicative" altro non sono  -  o non erano  -  che due belle righe, nero su bianco, con le quali la delibera approvata dalla giunta comunale introduceva il nuovo balzello. Ottanta euro per chi si trasferisce in paese e 20 per chi cambia indirizzo. Il tutto accompagnato da obblighi, diciamo così, "burocratici" (già considerati discriminatori per casi simili che hanno riguardato altri Comuni) con destinatari i richiedenti stranieri. Così aveva deciso il sindaco. Il quale, finora, aveva tirato dritto di fronte alle proteste dei cittadini e delle opposizioni in consiglio. "La tassa serve a fare cassa e a disincentivare il frequente cambio di residenza da parte di famiglie affittuarie che non onorano i contratti coi locatori", aveva risposto a chi gli faceva notare l'inopportunità del provvedimento, soprattutto in un periodo in cui i cittadini sono già oberati da altre tasse sull'abitazione. "Bene l'intervento della Prefettura - dice soddisfatto Damiano Galletti, Cgil di Brescia - è stata ripristinata la legalità". 
Festa della musica SAN PIETRO A MAJELLA Dalle 10.30 nella sala Scarlatti del Conservatorio San Pietro a Majella, al via la Festa della Musica. Modera la giornalista Simona Frasca, parteciperanno il sindaco Luigi de Magistris, l'' assessore alla cultura Antonella Di Nocera e il maestro Ennio Morricone. La nuova edizione è dedicata a  Roberto Murolo nel centenario della sua nascita. Previste visite guidate gratuite nel suo appartamento di via Cimarosa. PIAZZA DEL GESU' Dalle 20.30 a piazza del Gesù, concerto degli 'o Rom, che presenteranno il nuovo disco "Vacanze Romanes". Il gruppo è composto da musicisti partenopei e rumeni. STUDI FILOSOFICI Dalle 18 all'Istituto italiano per gli studi filosofici, via Monte di Dio 14, concerto a ingresso gratuito. Coordina Franco Campanino. Tre momenti musicali: jazz e nuovi linguaggi (Francesco D'Errico e Giulio Martino), musica classica (Antonio Sensale), canto moderno (Emilia Zamuner e Piero Campanino). I tre momenti saranno "raccontati" dal musicologo Roberto Grisley. Info 081 764 2652. ALBERGO DEI POVERI Dalle 19 alle 22, al Real Albergo dei Poveri, piazza Carlo III, di scena Epo, Redroom Dreamers e Katap, tre band tra le più seguite del panorama musicale partenopeo. BIBLIOTECA NAZIONALE Dalle 17 alla Biblioteca nazionale, piazza Plebiscito 1 - Palazzo Reale, "Polvere di stelle", concerto del Marco Sannini Jazz Quartet. Si spazierà dalle note de "Il Padrino" di Nino Rota ai ritmi più incalzanti di "Modern Times" di Charlie Chaplin. Info 081 781 9381. Altra musica FNAC Dalle 18 nel forum della Fnac, via Luca Giordano 59, Cesare Cremonini, dopo una felice parentesi cinematografica come protagonista dell'ultimo film di Pupi Avati, racconta al pubblico il suo nuovo album, "La teoria dei colori". Info 081 220 1000. CAVA DE' TIRRENI Dalle 21.30 al Marte Mediateca di Cava dè Tirreni, corso Umberto I, 37, Stefano Barone in concerto, un mix tra tecnica chitarristica e apparecchiature elettroniche. Info 089 948 1133. Teatro TEATRO FESTIVAL Per il Napoli Teatro Festival Italia: dalle 19 all'Institut Français de Naples "Écrire et mettre en scene aujourd'hui", testo Pierre-Yves Chapalain, regia Guy Delamotte. Dalle 20 al teatro Pausiliypon "Birth of The Phoenix", coreografia Noa Wertheim. Dalle 21 all'Accademia di Belle Arti "Il teatro in cucina", regia Roberto Azzurro. CERVANTES Dalle 19 all'Instituto Cervantes, via Nazario Sauro 23, lettura  drammatizzata dell'opera "Doña Rosita la Soltera", di Federico García  Lorca, A seguire si festeggerà la fine dell'anno accademico con studenti  e amici con una festa spagnola. Info 081 195 633 11. BABUK Dalle 18 nel Giardino di Babuk, via Giuseppe Piazzi 55, si presenta la seconda edizione delle "Poesie di Raffaele Viviani", opera completa a cura di Antonia Lezza. Interventi di Antonia Lezza e Gennaro Oliviero. Letture a cura di Lello Giulivo, Tonino Taiuti e Annarita Vitolo. Info 081 290 768. LANIFICIO 25 Dalle 21 al Lanificio 25, piazza Enrico De Nicola 46 (Porta Capuana), Ars Musae in "Varco". Progetto e regia di Giusy Crescenzo. Info 081 658 2915. NOLA Dalle 20 in piazza Giordano Bruno a Nola, prima rappresentazione del testo di poesia di Mimmo Grasso, "Taranterra", uno spettacolo itinerante con la regia di Massimo Maraviglia e la compagnia Asylum 2012. Info 392 574 2429. SALERNO Dalle 11 nella chiesa dell'Addolorata di Salerno, sarà presentato al pubblico il cartellone de "Il gioco serio del Teatro", rassegna diretta dal drammaturgo salernitano Antonello De Rosa, in scena a partire dal 23 giugno. Cinema SCARLATTI Dalle 20 proiezione del film documentario di Luciano De Fraia, "Napoli la Storia, Vol. II  -  Un nuovo regno - Dal Viceregno all'unità d'Italia", che si terrà in via Scarlatti. Seguirà un rinfresco presso la libreria Scarlatti. Ingresso gratuito. Libri FELTRINELLI LIBRERIE Dalle 18 alla Feltrinelli librerie, via San Tommaso D'Aquino 70, presentazione del libro "Racconti di architettura" (Pironti), di Davide Vargas. Sedici quadri d'autore a raccontare un luogo che racchiude in sé più luoghi e che cambia fisionomia all'occorrenza. Con Davide Vargas intervengono Massimo Pica Ciamarra e Piero Sorrentino. Info 081 240 5411. FELTRINELLI MEGASTORE Dalle 18 al Feltrinelli megastore, via Santa Caterina a Chiaia 23 (piazza dei Martiri), incontro con Ermanno rea in occasione della presentazione del suo libro "La comunista" (Giunti). Si ritorna a "Mistero napoletano", ma il personaggio non è più una donna in carne e ossa, bensì il suo fantasma, una presunta donna-scandalo che allude a una resurrezione ancora possibile della città. Interviene Silvio Perrella. Info 081 240 5411. FELTRINELLI POMIGLIANO Dalle 19.30 al Feltrinelli Point di Pomigliano d'Arco, polo culturale "La Distilleria" (via Roma, 281), presentazione del libro "Sociologia della Musica. La costruzione sociale del suono, dalla tribù al digitale" (Utet), di Lello Savonardo. Ne discute con l'autore Luigi Amodio, Città della Scienza. A seguire SBand in concerto. Info 081 803 3702. Agenda STAZIONE MARITTIMA Dalle 9.30 alle 18.30 alla Stazione Marittima, "Expandere Campania with Matching", evento organizzato da Compagnia delle Opere. All'apertura dei lavori, che si terrà nella Sala Galatea, prenderanno parte Tommaso De Simone, presidente Unioncamere Campania, Enrico Biscaglia e Salvatore Del Monaco della Compagnia delle Opere Campania. CAPODIMONTE Dalle 10.30 nel Cellaio del Real Bosco di Capodimonte, ingresso Porta Miano, sarà presentato il progetto di valorizzazione del Bosco avviato dalla Direzione Regionale per i Beni Culturali e Paesaggistici della Campania. Intervengono Gregorio Angelini, Stefano Gizzi, Guido Gullo, Fabrizio Vona. Seguirà la visita guidata alla Masseria Torre, alla Fruttiera del Settecento e agli Orti. Info  081 741 0080. LA CONTRORA Dalle 19 nel giardino dell'Ostello "La Controra", piazzetta Trinità alla Cesarea 231, "Design Trash 'n Jewels", esposizione collettiva e un nuovo progetto di network artistico: il made in Campania del riciclo ecocompatibile e del design indipendente. Ingresso libero. Info 081 549 4014. PIAZZA RODINO' Dalle 16 alle 21 Ecoagency by Nhp organizza in piazza Rodinò, nell'ambito della Settimana Europea dell'Energia Sostenibile, l'iniziativa Agorà della sostenibilità/Rifiuti Zero... o Quasi. Dalla raccolta differenziata al compostaggio, una giornata di informazione sui rifiuti". FONDAZIONE DE MARTINO Dalle 21 nella sede della Fondazione De Martino, edificio della municipalità Vomero Arenella, via Morghen 84, la casa editrice Ad est dell'equatore sarà presente all'iniziativa "Le Isole si accendono", performance di poesia per il solstizio d'estate. Il poeta Arturo Muselli leggerà la poesia "Alba". Tra gli altri intervengono Ferdinando Tricarico e Cinzia Caputo. CASA DI U' Dalle 20 alla Casa di Ù, via Carelli 19 (accanto al cinema Arcobaleno), adulti e bambini potranno salutare l'esatte con uno show interamente dedicato all'Irlanda e alle sue suggestioni. Info 081 191 366 51. ANACAPRI Dalle 17 a Villa San Michele, Anacapri, viale Axel Munthe 34, si terrà la cerimonia di scoperta del nuovo stemma consolare del Regno di Svezia in seguito all'avvenuta decisione della Cancelleria del Governo Svedese di elevare il Vice Consolato On. a Consolato On. Saranno presenti l'Ambasciatore di Svezia, Ruth Jacoby, il Console Peter Cottino, il sindaco di Anacapri Francesco Cerrotta, il sindaco di Capri Ciro Lembo. Info 081 837 1401. 
CRACOVIA - "Siamo una squadra organizzata, difficile da superare. Se ne accorgerà anche l'Italia". La sfida agli azzurri dal ritiro inglese la lancia Scotto Parker, uno degli uomini cardine della squadra di Hodgson, vero collante tra difesa e centrocampo. "Contro l'Ucraina è stata una gara dura m abbiamo ancora dimostrato la nostra solidità", aggiunge. "Ora la cosa più importante è che avremo un giorno in più per recuperare le energie". IL DERBY DI CRACOVIA - In Polonia c'è anche chi chiama la sfida il derby di Cracovia. Sia l'Italia sia l'Inghilterra sono, infatti, sin dai primi di giugno in ritiro nella città polacca: gli azzurri risiedono a Wieliczka e si allenano nello stadio municipale, gli inglesi in un albergo nel pieno centro della città e svolgono la loro preparazione in uno stadio ad una ventina di chilometri dal centro. Ma la città (rimasta, non senza polemiche, a bocca asciutta di eventi ufficiali dell'Europeo) ha adottato entrambe le squadre, riservando loro sempre un grande affetto. La squadra di Roy Hodgson ha tirato il fiato, all'indomani della sfida con l'Ucraina. Da domani ricomincerà a lavorare intensamente per preparare la partita con l'Italia: due giorni di lavoro a Cracovia, prima della partenza per Kiev dove domenica sera si scende in campo. IL FANTASMA DI CAPELLO - La sfida con l'Italia, ovviamente, affascina i media inglesi che non si lasciano scappare l'occasione per tornare a prendersela con Fabio Capello, senza dimenticare, però, che con lui in panchina sarebbe stata enormemente più suggestiva. In particolare in tanti se la sono presa con l'intervista di ieri a 'Chiambrettopoli', ed in particolare nel passaggio in cui Capello ha sostenuto che Rooney non lo capisse perché in realtà era l'attaccante del Manchester a non parlare o a non capire l'inglese. AGGRAPPATI A ROONEY - La realtà è che con Rooney l'Inghilterra ora sogna. L'attaccante dello United, dopo aver saltato le prime due partite per squalifica è tornato contro l'Ucraina ed è stato subito decisivo: le speranze di battere l'Italia ed andare avanti negli Europei sono in gran parte affidate alla sua vena realizzativa, sempre ben ispirata quest'anno in Premier League. IL BEL SEGNO DELLA BUONA SORTE - Alla speranza che Rooney trascini la squadra, gli inglesi abbinano anche il piacevole vento della buona sorte: se 2 anni fa erano usciti dal mondiale per mano della Germania che vinse anche con l'aiuto determinante di un gol non visto di Lampard, stavolta la fortuna (o per meglio dire gli errori arbitrali) ha saldato il conto annullando un gol validissimo all'Ucraina che avrebbe potuto cambiare il corso di questo europeo per l'Inghilterra. L'errore è stato ammesso anche dal boss degli arbitri europei Pierluigi Collina: gli inglesi incassano il favore, sperando che la buona sorte li porti lontano. 
Massimo Giuffredi detto “il Paco” ha 43mila libri in casa. Quarantatremila. Più che un appartamento, il suo, è una Palatina in sedicesimo con branda e servizi. Chi entra ha un fremito, ha voglia di genuflettersi. Di far qualcosa di solenne comunque, se non altro di abbassare la voce e deglutire. “Il Paco” è tra i migliori studiosi di storia locale, militante e leader parmigiano del gruppo eretico de il manifesto negli anni Settanta, insegnante, intellettuale e persona coltissima. Classe ’42, già direttore dell’Istituto storico della Resistenza. Uomo di spirito. Onde evitare che “sedicenti eredi più o meno spirituali, combinino poi magari deplorevoli pasticci, da far rivoltare, ma invano, nella tomba” ha appena pubblicato un libretto di commemorazione “a cura dello stesso commemorato ancora vivente e, almeno in qualche misura, padrone di sé”. S’intitola "Passi di un’oca sperduta nella neve. Congedo previdente" (etal. Edizioni, Milano): raccolta di poesie e foto. La biblioteca dei 43mila sta in via Bolzoni 5, laterale di via Zarotto. “Credo proprio che a Parma non ce ne siano altre simili – dice il proprietario con sacrosanta immodestia - eccettuate naturalmente le biblioteche propriamente dette”. Il motivo è evidente: questa di Giuffredi, in teoria, sarebbe una casa. Sorge al primo piano di un comunissimo condominio, schiamazzi gentili di bimbi dall’oratorio di fianco. Chissà se gli inquilini di sopra sospettano. Paco vi dimora dal 2006. In questo banale ritaglio di città si annida, in maniera insospettabile, il morbo gravissimo e sovversivo della librite: fame di carta e inchiostro, bisogno carnale di materia a stampa. Pulsione all’accumulo di saperi. Paco ci ha messo un vita. “Frequento rigattieri dei bassifondi, le cose migliori si trovano nei posti peggiori”. Einaudi record - Nel suo pamphlet usa il verbo “assumere”: “Assunzione di libri”. Il primo assaggio all’ingresso dell’appartamento, in quello che sarebbe il tinello nelle case normali: scaffali a muro contengono centinaia di volumi. L’appartamento appare subito un ibrido. Quella di Giuffredi è una coppia di fatto, convivono lui e queste escrescenze naturali delle pareti. Una scalinata stretta conduce al seminterrato ed è qui che il grosso dei 43mila riposa e quasi respira. Nel silenzio si sente soltanto il ronzio di un deumidificatore elettrico. Le lampadine diffondono raggi morbidi: “Il metodo di catalogazione è semplice e funzionale – illustra il libraio domestico – casa editrice e collane. Punto. Poi ci sono le sezioni speciali, ad esempio i testi su Parma oppure i libri antichi”. L’intero seminterrato è occupato dalle collane Garzanti, Feltrinelli, Adelphi, saggistica, romanzi, storia. Ma l’amore di una vita sono gli Einaudi: Paco ne possiede oltre 6mila. Seimila. “Me ne mancano una ventina, poi li ho tutti”. Hanno la copertina arancione, occupano le sezione d’onore – al piano superiore – dietro la scrivania di rappresentanza (quella di lavoro è giù da basso). “Ormai conosco tutti i vecchi librai d’Italia, mi aggiro ramingo per i posti più infimi” sorride. E’ una dipendenza. “Come a suo tempo Dante Alighieri – confida nel prologo delle sue memorie – tre cose intorno al cor mi son venute (…). In ordine alfabetico le donne, i libri, la politica (…)”. I libri, alla fine hanno avuto la meglio. Il congedo da vivo - Nel suo “Passi di un’oca sperduta nella neve” questo racconta, il Paco: “Il rapporto tra me e i libri attualmente meco conviventi (…)”. Il volumetto è una deliziosa raccolta di poesie e immagini. Le foto bellissime di Paola Mattioli ritraggono Paco, i versi rimettono insieme pezzi di una vita. E’ un lusso che Giuffredi si concede in barba a tutto: agli affanni, alle gomitate del destino. E’, soprattutto, una sorridente alzata di spalle in faccia alla morte. Il sottotitolo spiega tutto: “Congedo previdente”. Scrive l’autore: “Pertanto, un po’ presuntuosamente certo (…) alle persone che mi interessa mi ricordino avrei pensato di fornire (…) qualche sommario tratto, tratti insomma che io ritengo meno privi di significato”. E in via Bolzoni siamo a 43mila e un libro. 
LE panchine del salotto di Palermo sono sporche, gli alberi di arancio rischiano di seccare sotto il sole e i commercianti dell'isola pedonale di via Principe di Belmonte si trasformano per mezza giornata in giardinieri. Hanno acquistato una pompa e con l'acqua della fontanella comunale hanno dato una ripulita alla strada, alle panchine e innaffiato le aiuole abbandonate da giorni. "Abbiamo sollecitato da settimane l'intervento del Comune - spiega Pippo Chianchiano, uno dei commercianti, titolare del negozio di abbigliamento Old Style - ma nessuno ci ha risposto e così abbiamo pensato di organizzarci per evitare che le piante muoiano". Oltre alla mancata manutenzione delle aiuole, i commercianti denunciano la mancata assistenza ad alcuni clochard che dormono sulle panchine. "Abbiamo chiesto l'intervento dei Servizi sociali del Comune e della polizia - racconta Marco Pancaro, del negozio sportivo Mvp - ma c'è un rimpallo di competenze. Così ogni mattina, quando possiamo, puliamo il tratto di strada e le panchine a spese nostre". I detersivi li ha forniti Vincenzo Nuccio, titolare di un negozio di alimentari. Hanno innaffiato le aiuole anche i portieri dei due condomini e alcune commesse della profumeria Limoni. Sullo stato delle aiuole risponde il responsabile del settore Verde della Gesip, Antonio Pensabene: "Interverremo con più frequenza su questa parte del centro. Con il grande caldo di questi giorni, siamo stati impegnati su più fronti nei giardini e nelle aiuole comunali e abbiamo terminato gli interventi di manutenzione in piazza Ignazio Florio". 
ROMA - Un premio, un riconoscimento non alla storia (che ovviamente c'è ed è ricchissima) ma più ai risultati e l'impegno di questi ultimi anni: il Board di Euroleague Commercial Assets ha approvato la proposta di concedere all'Olimpia EA7 Emporio Armani Milano una licenza A biennale per l'Eurolega. Milano insomma sarà, comunque vada il campionato, nella più importante manifestazione d'Europa almeno fino alla stagione 2013/14 inclusa. La licenza è diventata disponibile come wild-card in seguito alla perdita della stessa da parte della Lottomatica Roma. Alla fine di queste due stagioni, l'Olimpia EA7 avrà completato il periodo transitorio di tre anni nello stesso modo in cui lo faranno tutti gli altri club che hanno ricevuto una licenza A definitiva. LA PIU' VINCENTE D'ITALIA - L'Olimpia Milano, la società più vincente nella storia della pallacanestro italiana, si era già qualificata per l'Eurolega 2012-13 come finalista della Lega Basket Serie A. Euroleague Basketball ha proposto Milano come destinataria di una licenza A in accordo con le misure stabilite nel regolamento dell'organizzazione per la sostituzione di licenze sospese. PROLI: "RICONOSCIMENTO IMPORTANTE" - "Pur avendo conquistato il diritto di prendere parte all'Eurolega sul campo, obiettivo sportivo per noi prioritario - dice il presidente Livio Proli attraverso una nota-, la decisione ci riempie di orgoglio e conferma quanto siano apprezzati a livello internazionale  gli sforzi prodotti dalla società in questi quattro anni di crescita dentro e fuori del campo. La fiducia che ci è stata accordata rappresenta uno stimolo ulteriore a far bene per rendere orgogliosi i nostri tifosi e confermare la bontà della scelta". DATA A CANTU' WILD CARD ANNUALE - Oltre alla decisione pro-Milano, il Board di Euroleague ha poi anche assegnato una wild card alla Bennet Cantù per partecipare al girone di qualificazione della stagione 2012-13. Il girone vedrà la prima classificata ammessa alla regular season di Euroleague mentre le altre sette formazioni partecipanti disputeranno la seconda manifestazione europea, l'Eurocup. Le avversarie di Cantù saranno: BC Donetsk, CEZ Basketball Nymburk, Le Mans Sarthe, PBC Lukoil Academic Sofia, Ratiopharm Ulm, Telenet BC Ostenda e Unics Kazan Leggi i commenti I commenti dei lettori 
Caos metro B, i cittadini ora sono pronti alla class action. Nonostante l’accordo tra Atac e macchinisti, oggi è stata un’altra giornata di passione. Il guasto alla stazione Laurentina alle 11.30 ha mandato in tilt tutta la linea con ritardi fino a 20 minuti. Esasperati gli utenti che non ne possono più dei disservizi che vanno avanti, ormai, da otto giorni. "I vagoni della B sono malandati, senza aria condizionata e ormai non risultano rispondere a un criterio di puntualità che, rimaneva l’unico requisito importante per chi prende la metropolitana. Ora nemmeno più quello", dice Matilde Spadaro, consigliera del dodicesimo municipio dopo esser rimasta bloccata lunedì scorso per un’ora nella tratta tra Cavour e Laurentina. E le fa eco Cristina Lattanzi, del comitato "Saluto e ambiente Eur", abituè della metro B: "Molti cittadini sono d’accordo nel fare una class action anche per stimolare una discussione più approfondita sul problema del trasporto pubblico, ormai al collasso". Marco Muro Pes, pendolare aggiunge: "Siamo stati prigionieri di una tre giorni veramente da brivido. I quartieri intorno a Laurentina sono dipendenti dalla linea B e aver vissuto questi disagi per noi che ci abitiamo è stato veramente penalizzante". Ma non sono le uniche voci di protesta. Sui finestrini dei treni sono comparsi volantini — firmati con molta probabilità dai macchinisti "ribelli" — con su scritto "I dipendenti Atac non intendono essere il capro espiatorio della cattiva organizzazione dei dirigenti" e poi "Il personale della linea B — continuano i lavoratori — si scusa con i cittadini per i rallentamenti di questi giorni che non sono dovuti a proteste ma a carichi di lavoro non più gestibili". Ma è stato anche Gianni Alemanno a lamentarsi della lentezza dei treni dopo un blitz mattutino nella nuova tratta. "I tempi di percorrenza della B1 sono doppi rispetto a quelli previsti dal contratto di servizio con Atac — ha detto il sindaco facendo un bilancio del suo viaggio — Invece di otto minuti sono 14, 16 o 18. Solo in un caso il treno è passato dopo otto minuti. Questa non è una situazione tollerabile. È evidente — ha aggiunto — che ci sono ritardi che vanno oltre ogni discorso strutturale. Quindi è chiaro che c’è una volontà di fare saltare i turni". Turni che anche oggi scoperti uno su cinque. E mentre Alemanno minaccia contro lo "sciopero bianco" un intervento duro il Codacons passa all'azione presentando un esposto alla Procura e all'Autorità di garanzia sugli scioperi per "fare luce sulla vicenda, poiché accertati i fatti e le eventuali responsabilità si potrebbero configurare diverse fattispecie penalmente rilevanti". Ma in questo caso l'ultima parola spetterebbe al prefetto Giuseppe Pecoraro che ieri durante l’incontro tra le parti, aveva parlato di linea dura nel caso ci fossero stati ancora disagi. Argomenti romametrob 

