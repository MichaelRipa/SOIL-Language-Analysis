Il conte in Val di Susa L’operetta torna “in quota” e consolida il tradizionale appuntamento con la recita “montana” nel periodo delle festività natalizie portato avanti da anni dalla Compagnia Alfa. Alle 21 al Palazzo delle Feste in piazza Valle Stretta 1 va in scena “Il Conte di Lussemburgo” di Franz Lehár su libretto di Willner e Bodanzky con la Compagnia di Operette Alfa Folies, per la regia di Augusto Grilli, con il Coro Carmine Casciano e scene e costumi dell’Alfa Teatro. Gli appuntamenti con l’operetta proseguiranno poi all’Alfa di via Casalborgone a Torino, per concludersi con “Lo Zingaro Barone”, il 16 giugno 2012 al Teatro Carignano. Ambientata a Parigi, a Carnevale, e popolata da un’allegra brigata formata da tanti giovani squattrinati bomèmien che vivono a Montmartre, nata quattro anni dopo “La vedova allegra”, “Il Conte” è una caratteristica operetta viennese condotta secondo le regole del tenero, del patetico e del comico, che costituiscono gli elementi basilari del genere. Il sentimentalismo leháriano ha una gentilezza particolare e risponde musicalmente a un tipo cui i viennesi sono rimasti fedeli per oltre un secolo. Biglietti 15 euro; info www.operette.it e 333/6387963. ALMOST THREE A Casa Olimpia, l’ex casa cantoniera sul Colle del Sestriere, alle 21.30 va in scena il concerto di Almost3: Stefano Cabrera al violoncello e Flavia Barbacetto alla voce scelgono, riscrivono e reinterpretano un mix di brani del repertorio pop e rock dagli anni 80 a oggi, filtrando tutto attraverso iPad e iPhone. Un live che mette insieme il massimo dell’analogico con il massimo del digitale, grazie ad una tecnica sopraffina e un gusto coinvolgente. Info www.casa­-olimpia.it CANTI DI NATALE Alle 16 a Bardonecchia, la Piccola corale Borg Vei canta nel concerto "Cian ‘d Ciaranda. Canti di Natale"; a seguire, distribuzione di bevande calde. Info www.bardonecchia.it ESOTERISMO UNITARIO Alle 21 nella sala conferenze dell’Atl di Oulx in viale Genevris, Pierluigi Baima Bollone presenta il volume "Esoterismo e personaggi dell’Unità d'Italia. Da Napoleone a Vittorio Emanuele III" (Priuli & Verlucca); con l’autore interviene il sindaco Mauro Meneguzzi. Info 0122/858009. BIMBI IN PIAZZA Dalle 11 alle 18 in piazzale Fusi la "Piazza dei Bambini" propone laboratori gratuiti per ragazzini dai 3 agli 11 anni per imparare a creare addobbi per l’albero di Natale e le calze della Befana con materiali di riciclo, ispirandosi anche a oggetti simbolo della città di Torino. Info www.comune.torino.it SCALARE SE STESSI Alle 21 a Casa Gran Paradiso a Ceresole Reale, per il ciclo "NuovoCinemaGranParadiso" si proietta il film-documentario "Scalare se stessi. La conquista del K2, 1954". Info 0124/953186. 
Il sondaggio di Repubblica Torino sul "piemontese dell'anno" ha riservato una bella sorpresa. Chiamati a esprimersi nei vari settori  -  dalla politica allo sport, dalla cultura all'economia e alla società  -  i circa 6500 partecipanti hanno decretato la vittoria schiacciante di Leonardo da Vinci. Che piemontese certo  non è,  essendo nato appunto a Vinci, comune in provincia di Firenze.  Il genio rinascimentale ha totalizzato il 50% di preferenze (si poteva optare per più di un personaggio), al secondo posto si è classificato Giampiero Ventura, tecnico del Torino che ha lanciato i granata verso la A (44%), terzo Alberto Lavazza (41%),  dell'omonima azienda, già premiato dalla Camera di Commercio come "torinese dell'anno". Al quarto posto il sindaco Piero Fassino (33%), seguito a ruota dal pm Raffaele Guariniello (31%), il pm artefice della storica condanna dei dirigenti  della Thyssen, ritenuti responsabili del  rogo del 2007 e della morte di sette operai. I risultati del sondaggio Ci si è interrogati sul  motivo della vittoria di Leonardo, il cui nome era stato posto tra i personaggi della cultura - tra il presidente del Museo del Cinema Ugo Nespolo e l'ormai ex direttore di Artissima Francesco Manacorda - quasi come una provocazione. Poi una risposta ce la siamo dati: i piemontesi si sono impossessati del vinciano,  lo considerano un simbolo di identità, un po' come il tricolore, che quest'anno è tornato in auge da queste parti.  Il  volto, ovvero il mitico "Autoritratto", è di casa infatti  alla Biblioteca Reale.   E si trova lì perché fu acquistato nel 1840 da Carlo Alberto presso il mercante e collezionista chierese Giovanni Volpato, insieme ad altri disegni pregiati di questo e di altri artisti. I piemontesi, e i torinesi in particolare, sono dunque orgogliosi di possedere quella preziosa effigie  che  -  di solito conservata in un caveau climatizzato in piazza Castello -  per la prima volta è stata ammirata  dalle folle alla Reggia di Venaria, nella  mostra "Leonardo. Il genio, il mito". Mostra che chiuderà i battenti  il 29 gennaio,  scrivendo la parola  fine alle celebrazioni per i 150 anni. Contraddistinte anch'esse da un senso di orgoglio nostrano, che non ha risparmiato dunque la celebre immagine. Leonardo è divenuto così un piemontese d'adozione. Nei piani bassi della classifica  troviamo l'assessore regionale alla sanità Paolo Monferino (4%), poco meglio ha fatto il Novara calcio, che ha avuto solo il 5% di preferenze, nonostante il ritorno  quest'anno, e dopo 55, in serie A. 
L'arrivo di Vargas, definito un clone di Lavezzi, ha scatenato una ridda di voci su un possibile addio del Pocho. Boatos a ripetizione sui siti internet del calciomercato e su quelli non ufficiali del Napoli e dell'Inter. Raccontano più o meno la stessa cosa, una trama da spy story: l'Inter non avrebbe ostacolato il Napoli nella trattativa per l'attaccante cileno, tutt'altro: lo avrebbe aiutato nel concludere l'acquisto ottenendo in cambio più di una promessa sull'approdo in nerazurro proprio di Lavezzi. Ora o in estate, poco importa. Il Pocho sarebbe già dell'Inter al punto da essere immortalato in diversi fotomontaggi diffusi da alcuni siti con la maglia nerazzurra. Voci assolutamente non confermate dai due club: Napoli e Inter, anzi. Ma on line impazza la discussione e i fan azzurri dicono solo una cosa: nessuno si sogni di mandare via Lavezzi. Per capire come andrà a finire non resta che attendere, sarà solo fantacalciomercato? 
Il 2012 sarà un anno "all'insegna di una grande collaborazione internazionale". Lo ha sottolineato il capo della polizia, Antonio Manganelli, nel consueto messaggio di fine anno trasmesso sulla rete multimediale della polizia. Dalla questura di Napoli, dove ha trascorso con il personale la notte di San Silvestro, il prefetto ha ricordato che proprio in ragione dei grandi risultati ottenuti negli ultimi 12 mesi "stiamo facendo scuola in Europa, convincendo altri Paesi a dotarsi di una normativa antimafia simile alla nostra": a Caserta sarà inaugurata la prima scuola internazionale, aperta agli investigatori di tutto il mondo, dove si insegneranno le strategie e le tecniche per combattere la criminalità organizzata e mafiosa. Il capo della Polizia si è anche soffermato sul livello qualitativo e quantitativo, senza precedenti, raggiunto nel contrasto delle organizzazioni mafiose: "sono stati conseguiti risultati lusinghieri in un campo particolarmente delicato, anche nella gestione delle ricchezze confiscate alla mafia, alla cui amministrazione non eravamo culturalmente preparati. Con lo spossessamento dei beni ai mafiosi vanifichiamo la ragione stessa dell'impegno della criminalità". 
Sette ragazzi che abitano nella zona di Crema (Cremona), tra cui tre minorenni, armati di mazza, martello e pistole giocattolo hanno preso di mira la villa di un imprenditore del paese, mentre in casa si trovavano solo il figlio con altri tre amici. Hanno agito a volto scoperto senza timore di essere riconosciuti e perseguiti. Obiettivo dell'assalto in stile 'Arancia meccanica' erano due pipe in vetro, dette 'roor', del valore di settecento euro, utilizzate per fumare stupefacenti. I sette giovani sono stati denunciati al tribunale dei minori di Brescia e alla procura della Repubblica di Crema. L'accusa nei loro confronti è concorso in rapina aggravata, porto abusivo d'armi e di oggetti contundenti. Ad occuparsi delle indagini sono i carabinieri. L'assalto della banda è avvenuto nella tarda serata del 28 dicembre ma è stato reso noto solo oggi. Minacciando i loro coetanei, hanno portato via le pipe in vetro. Una volta fuggiti, il figlio dell'imprenditore e gli amici non hanno chiamato le forze dell'ordine. Le indagini sono quindi partite con un giorno di ritardo. Le perquisizioni nelle abitazioni degli aggressori hanno portato al ritrovamento di due pistole giocattolo, prive del tappo rosso, e degli alambicchi rapinati che erano custoditi nell'abitazione di un diciottenne componente della banda che vive in un paese vicino. Al termine tutti sono stati identificati e condotti in caserma. Uno di loro, maggiorenne, ha già denunce a suo carico. 
Appello ai giovani perchè depongano le armi e contro ogni forma di violenza dell'arcivescovo di Napoli, cardinale Crescenzio Sepe: "Ai giovani - ha detto Sepe partecipando nel pomeriggio assieme ad alcune centinaia di persone alla marcia per la pace promossa dall'Arcidiocesi di Napoli e dalla comunità di Sant'Egidio - vorrei ripetere quello che ho già detto loro qualche anno fa: deponete la violenza perchè la violenza porta solo a morte, a distruzione e miseria. Deponete le armi perchè le armi non risolvono, deponete i coltelli, le pistole. Amate la vita - ha proseguito - perchè la vita è il dono più bello e più prezioso che abbiamo per voi e per gli altri". "Cercate di realizzare i vostri sogni - ha proseguito il cardinale - attraverso un comportamento che sia testimonianza di civiltà e di bellezza e lasciate perdere quelli che vi inducono come tentatori, quelli che vi mettono nelle mani queste armi micidiali che purtroppo sono solo causa di distruzione e di rovina". "Oggi - ha sottolineato - assistiamo a questa superficialità di rapporti per cui basta un nonnulla che si prende una pistola, un coltello, e si pensa così di risolvere qualche piccola diatriba ricorrendo a queste forme di violenza. Educare significa anche educare alla civiltà e noi - ha concluso - abbiamo ancora bisogno, anche come Chiesa, qui a Napoli, di mettere tutte le nostre energie al servizio di una educazione alla pace". 
ROMA - "Su Maxi Lopez staremo a vedere cosa succederà. Quel tipo di accordo con il Milan è finito, c'era un tempo massimo e non è stato fatto nulla. Nel mercato non si può mai dire, e c'è tutto gennaio ma noi al momento ci riteniamo liberi di trattare con altri il giocatore". Antonino Pulvirenti, presidente del Catania, fa il punto sul mercato partendo dalla posizione dell'attaccante argentino. "Al momento le possibilità più accreditate per Maxi - dice Pulvirenti - sono un trasferimento all'estero o che rimanga con noi. La squadra più vicina? Direi il Catania. Noi di solito a gennaio facciamo poco sul mercato, preferiamo muoverci in estate. Faremo qualcosa, ma senza rivoluzionare la squadra". Di sicuro, invece, andrà via il portiere Andujar. "Il ragazzo manifestava da tempo un po' di sofferenza, evidentemente ritiene il Catania una piazza non consona alle sue ambizioni e noi riteniamo che chi veste la maglia rossazzurra debba sentirsi onorato di farlo. Quella di Parma è stata la sua ultima partita con noi, adesso Andujar dovrà cercarsi un'altra sistemazione". Tra i giocatori che hanno parecchio mercato c'è Lodi: "Fino a giugno resta sicuramente a Catania, sta facendo bene e si sta integrando benissimo nel nuovo ruolo che Montella gli ha dato. Credo sia molto felice di restare con noi perché sa che qui può migliorare ancora". Pulvirenti smentisce le indiscrezioni circa un presunto ritorno di Mascara: "Quando smetterà di giocare troverà sempre una porta aperta qui da noi, lui lo sa benissimo, ma parliamo di quando lascerà il calcio". Leggi i commenti I commenti dei lettori 
