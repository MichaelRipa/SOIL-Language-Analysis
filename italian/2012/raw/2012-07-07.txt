Si profila un accordo fra i 17 ministri delle Finanze dell'Eurozona per concedere una proroga di almeno sei mesi al presidente dell'Eurogruppo Jean Claude Juncker, il cui incarico, iniziato nel 2005, scade fra una decina di giorni. Secondo il ministro delle Finanze cipriota Vassos Shiarly, presidente di turno dell'Ecofin, lunedì i 17 discuteranno anche di un possibile trasferimento del presidente dell'Eurogruppo a Bruxelles, per aumentarne la caratura internazionale: in questo caso, a Juncker potrebbe essere chiesto di lasciare la carica di premier lussemburghese, che finora è riuscito a conciliare con l'incarico europeo. Lunedì sera i 17 affronteranno anche il tema degli aiuti al sistema bancario spagnolo, dei primi risultati della missione della troika (Ue, Bce e Fmi), degli aiuti chiesti da Cipro e delle decisioni del Consiglio europeo il 29 giugno dopo le tensioni seguite alle retromarce di paesi "rigoristi" come Olanda e Finlandia. 
KABUL - Una donna accusata d'adulterio in Afghanistan è stata uccisa in pubblico dai talebani con cinque proiettili sparati a distanza ravvicinata in un villaggio della provincia di Parwan, non lontano da Kabul. L'esecuzione, filmata in un video di tre minuti ottenuto dalla Reuters, è avvenuta sulla pubblica piazza, di fronte a circa 150 persone che hanno applaudito. La donna è stata fatta inginocchiare per terra e poi un uomo con il turbante le ha sparato. "Allah ci avverte di non praticare l'adulterio perché è sbagliato", ha detto un uomo che ha assistito all'esecuzione. Il governatore provinciale Basir Salangi ha riferito che il fatto risale a una settimana fa nel villaggio di Qimchok, che si trova a circa un'ora di macchina da Kabul. "Quando ho visto le immagini ho chiuso gli occhi, la donna non era colpevole, lo sono invece i Talebani", ha detto Salangi. 
PARIGI - Dopo che nei giorni scorsi si era affacciata la candidatura di Zinedine Zidane, sembra ormai prendere definitivamente piede l'ipotesi originaria su chi sostotuirà Laurent Blanc sulla panchiona della Francia. Didier Deschamps è vicino alla panchina dei bleus dopo il colloquio avuto con il presidente della Federcalcio francese Noel Le Graet. L'ex allenatore di Juventus e Olympique Marsiglia è il grande favorito per proseguire il lavoro dell'ex ct Laurent Blanc, dimessosi dopo l'eliminazione contro la Spagna nei quarti di finale del Campionato Europeo. La FFF in un comunicato ha confermato che Deschamps e Le Graet hanno "avuto un confronto sugli eventuali termini di un accordo" per la posizione di "Ct della Francia". Da giocatore, il 43enne Deschamps è stato il capitano della Francia campione del Mondo nel 1998 e d'Europa nel 2000, ed è stato anche capitano del Marsiglia che ha vinto la Champions League nel 1993. Deschamps ha recentemente lasciato la guida del Marsiglia dopo aver vinto uno scudetto e stabilito un record con tre Coppe di Lega vinte di fila. Leggi i commenti I commenti dei lettori In caricamento.. 
MAZARA DEL VALLO - Sono arrivati poco dopo le 21.30 nel porto di Mazara del Vallo i pescherecci "Antonino Serrato", "Boccia" e "Maestrale", fermati dalle autorità libiche lo scorso 7 giugno e liberati quasi un mese dopo. Le tre imbarcazioni hanno potuto lasciare il porto libico di Bengasi solo intorno alle 18 di due giorni fa. Adesso si può ritenere conclusa la loro lunga odissea. A bordo dei natanti stasera è salito anche personale medico per i controlli sanitari e per constatare le condizioni dei 19 marittimi. "Siamo stati trattati malissimo, dal primo giorno che ci hanno fermato, sino al rilascio. Un lungo mese di inferno e di umiliazioni". E' arrabbiato e amareggiato Francesco Di Giovanni, comandante dell'"Antonino Serrato". "La sentenza del tribunale prevedeva solo un'ammenda - continua - invece ci hanno sequestrato le attrezzature da pesca, danni per decine di migliaia di euro. I miliziani ci hanno detto che volevano essere sicuri che saremmo andati subito a casa e che non ci saremmo rimessi a pescare. Un comportamento intollerabile". Ha raccontato che mentre in sei erano rimasti a bordo dei natanti, gli altre tredici erano stati imprigionati dentro uno stanzone: "Sei giorni stipati dentro un bruttissimo locale, nel degrado e nella sporcizia più assoluta. Un bruttissima disavventiura". Il risultato sarà, "che perderemo un mese di lavoro e di paga perchè l'armatore dovrà ricomprare l'attrezzatura". 
VIAREGGIO - In diecimila hanno sfilato dalla stazione fino alla passeggiata per riaffermare i diritti dei gay. Un serpentone colorato e chiassoso in cui tra Drag Queen e finti Boy George hanno sfilato anche il presidente della Regione Rossi, il sindaco di Pisa Marco Filippeschi, la  consigliera regionale del Pd Daniela Lastri, Fabio Evangelisti e  Alessandro Cresci dell'Italia dei valori (che ha benedetto la  manifestazione con un viatico di Di Pietro in persona), il sindaco di  Viareggio Lunardini, il presidente della Fondazione Carnevale Santini,  mentre la Provincia di Firenze manda in piazza il gonfalone. Tantissimi  gli striscioni delle associazioni, le bandiere, i palloncini colorati. «Siamo almeno diecimila» , osserva sorridente Alessio De Giorgi,  l'inventore del Mamamia di Torre del Lago, pioniere dello stile gay  friendly che qui è diventato un marchio di accoglienza, nonostante i   tentativi che ogni estate puntualmente si ripetono di chiudere i locali  lungo la spiaggia assediati dallo spaccio e la delinquenza che nessuno  si decide a combattere. Il Toscana Pride è anche una forma di riscatto  nei confronti di chi vuole emarginare il turismo gay, la Regione non si è  limitata a dare sostegno e patrocinio ma si è spinta fino al punto di  imprimere a questa giornata un significato politico mettendo in pratica,  anche se “per finta” ciò che in Italia non è ancora possibile, ossia il matrimonio gay, il primo mai celebrato in Toscana. All'ora del tramonto a Viareggio si sono unite sette coppie, tre di uomini, tre di donne e una formata da un trans e il suo compagno. Tutti emozionatissimi. Arrivati davanti al Principe di Piemonte in affollata compagnia, quasi trascinati dal chiassoso corteo del Gay Pride, scortati dalla madrina Vladimir Luxuria e accompagnati da una colonna sonora in cui alle vecchie glorie da discomania anni Ottanta si alternano allegramente brani di Caterina Caselli e Jo Squillo. Scaletti, fasciata dal drappo arcobaleno simbolo dell'iniziativa, parla subito dopo il sindaco Lunardini che ha ringraziato il corteo pacifico che ha invaso la città. «Credo che questo matrimonio non sia solo un gesto simbolico», dice Scaletti, «ma un modo forte e convinto di ribadire al Parlamento la richiesta di una legge che riconosca a tutti la possibilità di scegliere il proprio compagno e di vedere riconosciuta la sua unione d'amore. Siamo tutti colori dello stesso arcobaleno e io voglio un paese in cui tutti questi colori abbiano la stessa dignitá. Non abbiamo solo uno spread economico ma anche uno spread di diritti civili. E la politica non può più far finta di nulla». 
La squadra di football americano che ha  ispirato anche un romanzo di John Grisham ( il professionista) ha vinto il titolo italiano . Allo stadio Fanco Ossola di  Varese battendo il Catania 61 a 43 si è aggiudicato il Superbowl 2012. E' il terzo titolo italiano consecutivo conquistato dalla squadra parmigiana del coach Andrew Papoccia. L'ingresso in campo è accompagnato dall'esecuzione degli inni nazionali (italiano ed americano) affidata alla voce delle cantante Simonetta Spiri. Il kick off è affidato all'ospite speciale Giorgio Tavecchio, milanese che ha giocato nella Nfl americana fra le file dei San Francisco 49ers. La cronaca . Al 7' i catanesi di Jag Bal si portano in vantaggio con un touchdown di Giuseppe Strano che viene pescato benissimo proprio da Marty, 6-0 Catania. Appena un giro di lancette e lo statunitense Jordan Lake mette a segno il secondo touchdown per il 12-0 per gli Elephants. . La risposta ducale è affidata al running back Taylor Spears ed al wide receiver Tommaso Finadri, quest'ultimo riporta sotto i Panthers realizzando il touchdown del 12-7. Grande percussione dei catanesi quando mancano 3' alla fine del primo quarto con Wesley Holland che fissa il punteggio sul 18-7. L'inizio del secondo quarto è tutto parmigiano. Jaycen Spears mette giù con prepotenza il touchdown del 18-14. Catania ha però un Holland in più. Il runnerback numero 1 si invola sulla fascia sinistra come una scheggia e ristabilisce dieci punti di distacco con i Panthers, 24-14. È un batti e ribatti : Kevin Grayson, su passaggio illuminante di Tommaso Monardi, porta gli uomini di coach Papoccia sul 24-21.  Grayson è imprendibile a 6' dall'intervallo ed il risultato parziale, per la prima volta dall'inizio del match, va a favore di Parma per 28-24. Il dominio dei Panthers si concretizza con il secondo touchdown di Spears, i bianconeri volano sul 35-24 e degli Elephants non c'è più traccia. Gli etnei trovano nuovamente fiducia grazie a Jordan Lake. 35-30. Parma si riporta avanti di otto punti con un fieldgol di Vergazzoli. Al riposo si va sul 38-30. Il terzo quarto rafforza,  l'intesa fra i parmigiani Tommaso Monardi e Kevin Grayson, che realizza con un salto spettacolare il suo terzo touchdown, con l'extra point di Vergazzoli si va sul 45-30. Catania mette la testa fuori con Holland (45-36) ma Grayson Spears sono le solite spine nel fianco e mettono in ghiaccio il punteggio con due touchdown istantanei (54-36). Eric Marty raddrizza leggermente le sorti del match allo scadere del penultimo quarto trovando touchdown ed extra point (54-43). Ultimo quarto le due squadre si chiudono bene e non concedono molto. Negli Elephants ci prova Marty con una sortita personale ma viene placcato sulla linea delle trenta yard. A 4' dal termine clamoroso l'errore di Barbagallo che non aggancia l'ovale a zero metri dall'and zone parmense. Il touchdown finale di Finadri per il 60-43 chiude il match 
Il fenomeno Klitsckho ormai va oltre il fatto tecnico. I due fratelli sono una eccezionale attrazione dal punto di vista mediatico oltre che sportivo: così si spiega la grande folla che accoglie i loro match indipendentemente dal significato tecnico che questi racchiudono. L'ennesima dimostrazione allo stadio di Berna, riempito con oltre 30.000 spettatori dal più giovane dei due, Wladimir, per una difesa tutto sommato scontata contro Tony Thompson, sconfitto per kot alla sesta ripresa, del titolo mondiale dei massimi Wba, Ibf e Wbo (la Wbc è di Vitali). Attesa spasmodica, tanto che un illustre cittadino bernese, Fabian Cancellara, invece di cercare di recuperare dalle fatiche della tappe del Tour, cercava sostegno su internet per poter assistere in qualche modo all'incontro. Klitschko aveva avuto la meglio sullo statunitense anche quattro anni or sono, ma allora sia pure in maniera tutto sommato netta, aveva dovito sudare undici riprese. Stavolta tutto più semplice. Il quarantenne Thompson poteva opporre una stazza abbastanza simile ed una sempre insidiosa boxe in guardia destra. Non c'è però stata la attesa battaglia di jab. Nettamente più efficace quello del campione, che dopo una prima ripresa di studio ha messo fieno in cascina nei successivi tre round. La svolta alla quinta ripresa: precisa combinazione sinistro-destro e Thompson va a terra. L'epilogo nella sesta: una serie di colpi di Klitschko - ancora una volta il destro il colpo più efficace - chiude la questione. Un incontro a senso unico non è mai divertente, ma non è colpa dei Klitschko se al momento non sembrano esserci avversari in grado di poterli battere. Sembrano saperlo anche loro, tanto da iniziare a condire la loro carriera con episodi extrasportivi. Lo è il bellissimo film documentario che ne ripercorre la storia dagli inizi, lo è anche l'esibizione canora con la quale Wladimir omaggia il suo maestro Emanuel Steward, colui che iniziò a seguirne i passi dopo il ko subito da Brewster. Era il periodo più difficile della vita sportiva del 'piccolo' ndel Klitschko, che però sotto la guida di Stewart ha sviluppato una difesa che negli ultimi otto anni lo ha reso invincibile. La statistica: la vittoria su Thompson è la numero 58 in carriera (51 prima del limite) a fronte di 3 sconfitte. Per l'americano terza sconfitta a fronte di 3 vittorie. 
Musica CASTELLAMMARE DI STABIA Dalle 21 alle Antiche Terme di Stabia, piazza Amendola, per la kermesse  estiva "Quisisana Jazz Events", di scena il chitarrista John Scofield,  accanto anche a Miles Davis tra i "big three" della chitarra jazz  contemporanea. Sul palco sarà accompagnato da Kurt Rosenwinkel alla  chitarra, Ben Street al basso e Bill Stewart alla batteria. Biglietti da  15 a 25 euro. Info 081 871 7058. POZZUOLI Per il Pozzuoli Jazz Festival: dalle 21 al Vulcano Solfatara, via Solfatara 161, concerto della cantante jazz Roberta Gambarini, in compagnia di Justin Robinson (sax alto, flauto), Sullivan Fortner al pianoforte, Ameen Saleem al contrabbasso, Quincy Phillips alla batteria. Ingresso 10 euro. Il biglietto include visita al Vulcano Solfatara con ingresso dalle 19.30. Info 081 526 2341. VARCATURO Dalle 15 al Rama Beach Cafè, via Marina di Varcaturo 8, Lunare Project, un format di Roberto Barone per Radio Capri, dj set itinerante pensato per luoghi non comuni. POMIGLIANO D'ARCO Dalle 18 al Parco pubblico di Pomigliano d'Arco, per la rassegna "Area Mediterranea", musica dal vivo con diverse band. Anche domani. MARCIANISE Dalle 21.45 al centro commerciale Campania di Marcianise, i White 4 Jack in concerto. I vincitori del concorso "You are the Talent" presentano il primo album "Non lo so". Ingresso libero. Info 0823 696 037. SUCCIVO Dalle 21.30 all'Acqua Dream di Succivo, via Salvo D'Acquisto (Caserta), l'"EtnoRap Tour" del percussionista Ciccio Merolla. Sul palco anche Massimo D'Ambra (piano e tastiera), Carmine Landolfi (batteria), Livio Lamonea (chitarre), Simona Coppola (voce) e il rapper Dope One. Ingresso 6 euro. Classica MUSEO ARCHEOLOGICO Dalle 17.30 al Museo archeologico, per la rassegna "Pomeriggi in concerto", il concerto del giovane pianista pugliese Davide Valluzzi, già premiato in vari concorsi Internazionali. In programma musiche di Beethoven, Liszt e Debussy. Ingresso a invito. Info 347 843 0019. AMALFI Dalle 17.30 al Museo diocesano di Amalfi,  si esibiscono i giovani pianisti dell'Amalfi Coast Music & Arts Festival: Colby Charnin, Emiliano Ramniceanu e July Yang, con brani di Chopin, Scriabin e Rachmaninoff. Dalle 21 di scena professori di prestigiose istituzioni musicali statunitensi: Antonio Pompa Baldi, Enrico Elisi e Thomas Mastroianni, con opere di Respighi, Rossini, Czerny. Ingresso libero. Teatro SANITA' Dalle 19.30 nel chiostro della Basilica di Santa Maria della Sanità, piazza della Sanità 14, la rappresentazione del testo di poesia di Mimmo Grasso, "Taranterra", spettacolo con la regia di Massimo Maraviglia e la compagnia Asylum 2012. Info 081 803 3702. FLORIDIANA Dalle 21.15 alla Villa Floridiana, per la rassegna Il Teatro nel Verde, Luca Sepe in "Meglio dal vivo che dal morto". Ingresso 13 euro. Cinema PORTICI Dalle 21 nel cortile del secondo circolo didattico di Portici, viale Leonardo da Vinci, per la rassegna di cinema all'aperto "Fresko Film", sarà proiettato il film "Fallo per papà", di Ciro Ceruti e Ciro Villano. Ingresso 3,50 euro. Info 081 777 5103. SAN SEBASTIANO AL VESUVIO Dalle 21.15 al parco urbano di San Sebastiano al Vesuvio, via Panoramica, il film "The Avengers" di Joss Whedon, con Robert Downey Jr. e Scarlett Johansson. Ingresso 3,50 euro. Info 081 596 7493. POMPEI Dalle 21 il Pompeilab di Pompei, via Astolelle, presentazione del docufilm di Fulvio Grimaldi, "Armageddon sulla via di Damasco". Seguirà dibattito con l'autore. Ingresso gratuito. Info 338 138 2603. ISCHIA Per la rassegna cinematografica Ischia Global Fest: dalle 10 al centro congressi Angelo Rizzoli di Lacco Ameno, incontro con la regista Liliana Cavani. Dalle 19.30 in piazza Santa Restituta, incontro con il regista Lee Daniels. Dalle 20 ai Giardini Ravino di Forio, la mostra fotografica "Bienvenida Argentina", con il regista Fernando "Pino" Solanas e le attrici Maricel Alvarez, Lola Ponce e Jinny Steffan. Dalle 21 nella baia dell'albergo della Regina Isabella, il film "The Paperboy", di Lee Daniels. Segue premiazione del produttore discografico Clive Davis, con la partecipazione di Zucchero, Gino Paoli, Nina Zilli, Andrea Mingardi, Peppino di Capri, Tony Renis e di Neil Portnow, presidente della Recording Academy. Libri CAPRI Dalle 19 a Capri, piazzetta Tragara, per la rassegna letteraria "Le Conversazioni", incontro con la scrittrice caraibica Jamaica Kincaid e Leonardo Colombati. Info www. leconversazioni. it. POSITANO/1 Dalle 21.30 sulla terrazza dell'hotel Le Agavi di Positano, per la rassegna "Mare, sole e cultura", presentazione del libro di Aldo Cazzullo "La mia anima è ovunque tu sia" (Mondadori), con Gigi Marzullo. POSITANO/2 Dalle 21 all'hotel Domina Home Royal di Positano, via Pasitea 344, per la rassegna "Domina Positano", presentazione del libro di Daniela Grandi "Cose da salvare prima di innamorarsi". Interviene Serena Abbondandolo. Info 089 875 067. Agenda SANT'ELIGIO MAGGIORE Dalle 21.15 al chiostro di Sant'Eligio, piazzetta Sant'Eligio 7, per la rassegna "Unopiùuno5Festival", di scena il sociologo Luigi Caramiello, che racconterà e canterà la città con le sue parole, e la musica di Carmine Giordano che "suonerà" un ipad. Ingresso 13 euro, ridotto 10 euro. Info 081 417 324. ARCO FELICE Dalle 16 all'Aramacao Delight, via Lago d'Averno 6, Arco Felice/Pozzuoli, il concorso "Miss&Mister Baby Napoli 2012". Un party a numero chiuso durante il quale si potranno "incontrare" personaggi Disney, trampolieri, maghi e sputa fuoco. CAVA DE' TIRRENI Dalle 19 nello stadio Simonetta Lamberti di Cava dè Tirreni, una nuova edizione della "Disfida dei Trombonieri - La Pergamena Bianca". Gli otto Casali si cimenteranno in spettacolari coreografie e batterie di sparo con i pistoni per aggiudicarsi la riproduzione della "Pergamena Bianca" e il "Drappo della vittoria", realizzato quest'anno dall'artista Ettore Senatore. Info 089 465 207. MISS VESUVIO Dalle 21 a Pompei, via Nolana, Miss Vesuvio, kermesse condotta da Gaetano Gaudiero. Ospiti della serata saranno Ciro Ceruti e Ciro Villano, entrambi registi e interpreti di "Fallo per papà". 
