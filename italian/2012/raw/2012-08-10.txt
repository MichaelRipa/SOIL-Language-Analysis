
Questa volta si fa sul serio, gli avversari non sono una squadra di dilettanti, ma una formazione che parteciperà alla prossima Champions League, terza forza del calcio tedesco, che già aveva fermato sullo zero a zero l'Udinese, ed è positivo pertanto che la neo promossa Sampdoria, al ritorno dopo l'inferno della serie B su una ribalta internazionale, sia riuscita a mantenere la propria imbattibilità stagionale. Finisce uno a uno contro lo Schalke 04 e la squadra di Ferrara può addirittura recriminare, perché la rete iniziale di Costa, segnata al 10' del primo tempo con una deviazione di testa su un corner battuto magistralmente da Krsticic, è stata controbilanciata da un rigore piuttosto generoso assegnato ai tedeschi, per una lieve spinta di De Silvestri ad Huntelaar e trasformato al 18' del primo tempo dallo stesso olandese (29 gol e capocannoniere della passata Bundesliga), con un tiro intuito da Romero, ma che ha piegato le dita al portiere argentino. Il tiro dal dischetto ha comunque riportato in giusto equilibrio la sfida, perché va detto che lo Schalke 04 ha attaccato di più e ha creato qualche brivido alla retroguardia doriana, benché non possa recriminare per le due reti annullate, la prima per un netto fallo sul portiere di Huntelaar e la seconda, proprio allo scadere, per una chiara posizione di fuorigioco del rumeno Marica, abile nel deviare in porta, ma non nell'evitare la trappola tesa da Gastaldello e dai suoi compagni. Se il calcio d'agosto deve fornire delle risposte, si può senz'altro dire che la difesa blucerchiata, imperniata su un positivo Costa, ha retto bene l'urto, dimostrando qualche sbavatura solo sulla propria sinistra, nella zona presidiata da Castellini. Bravo invece, oltre a Costa, è stato Gastaldello e sicuramente sufficiente in fase difensiva (meno a livello di spinta) De Silvestri. E' piaciuto, soprattutto nel primo tempo, anche Krsticic, bravo a dettare i tempi, oltre a battere i corner, a suo agio davanti alla difesa e più nel vivo della manovra di Tissone, mentre Munari si è dato molto da fare e Poli (sostituito nell'intervallo da Soriano) ha tenuto botta finché ha avuto energie. Dove invece la Samp è sicuramente migliorabile è in fase offensiva. La squadra di Ferrara non ha creato molto (naturalmente va considerata la forza degli avversari), si è resa pericolosa più che altro su palla inattiva (altro corner battuto da Krsticic, Gastaldello poco cattivo nel colpo di testa), a parte un lampo di Munari al 33' del primo tempo, con tiro sporco su assist di Eder e palla a lato e con una ghiotta occasione per Icardi (entrato nella ripresa al posto di Eder) al 13', un diagonale facile, buono per rapidità, ma non per mira, con la palla che ha chiuso la corsa fuori dalla porta. Non è che lo Schalke però abbia fatto molto di più e quando, come al 22' (errore nel disimpegno di Castellini), Marica ha trovato il varco giusto, sulla strada si è trovato un ottimo Romero per la respinta. Tutto sommato la Samp non ha sfigurato e torna dall'Austria con il morale alto. 
LONDRA - Sarà la finale più attesa. L'oro del basket se lo contenderanno Stati Uniti e Spagna.  lIl dream Team americano ha avuto nettamente la meglio sull'Argentina, superata 109-83. Questi i parziali: 24-19, 23-21, 27-17. Diciannoce punti per Kevin Durant, diciotto per Lebron James e Carmelo Anthony e 13 per Kobe Bryant. Per l'Argentina il migliore con 18 punti è stato Manu Ginobili. Nella prima semifinale la Spagna di coach Sergio Scariolo aveva battuto la Russia (67-59). La selezione allenata da Sergio Scariolo si impone in un match cominciato malissimo e chiuso alla grande. Alla fine, pesano i 16 punti (con 12 rimbalzi) di Pau Gasol e i 14 di Josè Manuel Calderon. In doppia cifra anche Rudy Fernandez (11 punti) e Marc Gasol (11). La Russia, padrona del campo nella prima metà della sfida, dopo l'intervallo non riesce ad arginare la rimonta iberica e va al tappeto. Servono a poco i 14 punti di Alexandre Kaun e i 10 a testa di Anton Ponkrashov e di Andrei Kirilenko, che incappa però in un pessimo 2/11 al tiro. La Spagna parte malissimo e sprofonda a -13 (14-27 e 18-31) nel secondo periodo. Il copione del match cambia completamente nella ripresa: nel terzo quarto la selezione iberica segna più punti (26) di quanto abbia fatto nell'intero primo tempo e sistema anche la difesa. Nell'ultima frazione, a 7'28" dalla sirena, i vicecampioni olimpici di Pechino 2008 mettono la freccia (51-49) con una tripla di Calderon e non si guardano più indietro. La Russia non c'è più, incassa un mortifero 47-28 nel secondo tempo e dice addio al sogno di giocare per la medaglia d'oro. 
I lavori in corso proseguono, il Genoa resta un cantiere aperto dove le certezze si alternano a qualche punto interrogativo. Questo dice il match di fine ritiro contro il Pescara all'Adriatico, test indicativo contro una neopromossa di serie A, finito 1-1. Ancora una volta bene Canini, Tozser, Jorquera, Zé Eduardo. Qualche dubbio sulla destra, sia in difesa che in attacco. Lì dove Gigi De Canio ha chiesto rinforzi. Una volta che Preziosi e Capozucca riusciranno a sfoltire la rosa, il mister sarà accontentato. Il tecnico di Matera stupisce e manda in campo una formazione ibrida rispetto agli esperimenti fatti finora. Davanti a Frey la linea a quattro è composta da Mesto, Granqvist, Canini e Antonelli; in mezzo il trio di centrocampo è formato da Anselmo, Tozser e Merkel; tridente Jankovic-Zé Eduardo-Jorquera. Gilardino non c'è dopo la botta alla coscia subìta mercoledì sera contro il Lanciano, Immobile è impegnato con l'Under 21. Sarà il caldo, o la cornice di pubblico non proprio esaltante, ma i primi venti minuti sono da purissimo calcio d'estate. Ritmi lenti, occasioni vicine allo zero, a parte una parata di Frey su Cascione. Al 22esimo Jorquera come al solito illumina in profondità ma Mesto non riesce a pungere. Tre minuti dopo il vantaggio dei padroni di casa: Caprari va via sulla sua sinistra, si infila fra Mesto e Jankovic, si accentra e con un bel tiro a giro beffa Frey sul secondo palo. Come mercoledì scorso ancora una falla sulla destra del Grifone. La risposta rossoblu è un bel tiro da fuori di Tozser (preciso in regia) deviato in angolo dall'ex Perin. Il resto sono i movimenti di buona volontà di Zé Eduardo, interessanti ma innocui per la difesa del Pescara, mentre i biancoazzurri provano a pungere in contropiede ma un sempre positivo Canini sbarra la strada. Nella ripresa De Canio mette dentro sette giocatori e rivoluziona il Genoa. Frey lascia spazio al giovane Stillo, Von Bergen sostituisce Granqvist, Moretti prende il posto di Antonelli e Rossi quello di Jankovic. Gli altri cambi sono Biondini per Anselmo e Bertolacci per Merkel. In regia c'è Seymour. Il Grifone gioca meglio e già all'11esimo trova il pareggio: ennesima, meravigliosa imbeccata di Jorquera sulla destra, Mesto al volo mette il pallone in mezzo ma trova la risposta abbastanza goffa di Anania (entrato al posto di Perin), ne approfitta Zé Eduardo che tocca in porta da rapace. Al 22esimo si rivede pure Birsa, dentro per Mesto. Biondini torna a fare il terzino, come già contro il Lanciano. L'ultima sostituzione è quella del giovane Piscitella per Zé Eduardo. Centravanti atipico Jorquera. Sono gli ultimi esperimenti, quando la stanchezza la fa ormai da padrona. 
LONDRA  - La serata dello Stadio Olimpico regala emozioni forti al pubblico dell'atletica leggera, nonostante l'assenza dell'uomo-copertina Usain Bolt, "risparmiato" nelle batterie della 4x100 maschile. La staffetta veloce guadagna sì la prima pagina, ma in campo femminile, dove il quartetto statunitense apre una nuova era: Tianna Madison, Allyson Felix, Bianca Knight e Carmelita Jeter conquistano l'oro in 40"82, andando ad abbattere un record mondiale vecchio di 27 anni e targato Germania Est. Al quartetto giamaicano (Shelly-Ann Fraser-Pryce, Sherone Simpson, Veronica Campbell-Brown, Kerron Stewart) non basta la seconda prestazione mondiale di sempre, in 41"14, per battere le americane in una gara da leggenda, col podio completato dall'Ucraina (42"04). LAVILLENIE SI PRENDE L'ASTA - Ad emozionare il pubblico di Londra è anche Renaud Lavillenie, che centra il successo nel salto con l'asta andando a ritoccare il record olimpico, saltando 5,97 m al secondo tentativo. Il francese fa meglio dei due tedeschi Otto e Holdzeppe, fermatisi a 5,91 e rispettivamente argento e bronzo, per poi provare a fare il 'botto', fallendo un tentativo a 6,02 e due a 6,07. DEFAR SULL'OLIMPO OTTO ANNI DOPO - Se per Lavillenie questo è il primo successo di livello mondiale, l'etiope Meseret Defar torna sul tetto del mondo nei 5.000 metri femminili, andando a riprendersi quell'oro già conquistato ad Atene 2004. La keniana Vivian Jepkemoi Cheruiyot scippa la doppietta all'Etiopia, che apre e chiude il podio grazie al bronzo di Tirunesh Dibaba, già oro nei 10.000. Niente da fare, invece, per Elena Romagnolo, che ha corso lontana dai suoi standard, chiudendo all'ultimo posto. Chi centra la doppietta è la Turchia, nei 1500 femminili, con Asli Cakir Alptekin a precedere Gamze Bulut; completa il podio Maryam Yusuf Jamal. MARTELLO "IN SOSPESO" - Sul fronte dei lanci, è giallo sul podio del lancio del martello femminile: nessun dubbio sull'oro della russa Tatyana Lysenko, dominatrice incontrastata della gara, davanti alla polacca Anita Wlodarczyk, medaglia d'argento in 77,60. Il bronzo, al momento, è appannaggio della tedesca Betty Heidler ma, sul suo lancio, pende il ricorso della cinese Weinxiu Zhang. Congelata la premiazione, nelle prossime ore si saprà che strada prenderà questa medaglia di bronzo. FESTA PER LE BAHAMAS - Tornando alla pista, la 4x400 maschile regala il successo alle Bahamas (Brown, Pinder, Mathieu, Miller), che fanno segnare il record nazionale in 2:56.72 e battono gli Stati Uniti, grazie all'ottima ultima frazione di Miller rispetto ad un Angelo Taylor poco brillante; La festa caraibica è completata dal bronzo di Trinidad e Tobago. BOLT RIPOSA, AZZURRI FUORI - Senza gare al mattino, la serata ha visto anche le batterie della 4x100 maschile e della 4x400 femminile: la Giamaica lascia riposare il fulmine Bolt, accontentandosi del secondo tempo di qualificazione (37.39), solo un centesimo peggio degli Stati Uniti. Nulla da fare per il quartetto italiano (Collio, Riparelli, Manenti, Cerutti), 14/o in 38"58, così come per le azzurre della 4x400 (Bazzoni, Spacca, Bonfanti, Grenot), cui il primato stagionale in 3:29.01 non basta per andare oltre l'undicesimo posto. Anche qui Stati Uniti in finale col miglior tempo, 3:22.09, un secondo meglio della Russia. 
LONDRA - Mauro Sarmiento ha conquistato il bronzo nel taekwondo, categoria -80 kg. L'azzurro ha sconfitto nella finale per il terzo e quarto posto l'afghano Nesar Ahmad Bahawi per 4-0. Sarmiento sale così sul podio olimpico per la seconda volta consecutiva dopo l'argento conquistato a Pechino quattro anni fa. LE FOTO "E' un grande peccato non essere arrivato in finale -ha dichiarato Sarmiento- alla fine devo comunque dire che sono contento così, a Pechino ero una cosiddetta new entry, qui a Londra sono riuscito a riconfermarmi, peraltro al cospetto di atleti molto più giovani e dopo gli ultimi quattro anni piuttosto altalenanti. Loro avevano più energia e velocità, io ho ottenuto questo bronzo soprattutto con la testa". Capitolo  dediche: "Alla mia ragazza Veronica, a mia figlia Sofia che nascerà a gennaio, a mio padre che era incollato davanti al televisore, agli abitanti di Casoria e di Mesagne che sicuramente mi hanno seguito con grande partecipazione". 
ROMA- Ciro Ferrara riceve segnali discordanti ma anche un risultato che dà morale, nell'amichevole di lusso giocata in Carinzia contro lo Schalke 04, terza forza dell'ultima Bundesliga. A Sankt Veit finisce 1-1, in una gara che di amichevole ha avuto ben poco: le gambe non andavano ancora a pieni giri ma lo spirito messo in campo dalle due compagini è stato già da gara ufficiale. Le reti che decidono il match arrivano in apertura: al 10' Costa insacca di testa su calcio d'angolo, otto minuti dopo è Huntelaar a pareggiare su un calcio di rigore molto dubbio, concesso per una presunta spinta ai danni dello stesso capocannoniere dell'ultima Bundesliga. BENE I NAZIONALI POLI E GASTALDELLO - La Sampdoria gioca alla pari con lo Schalke per tutta la prima ora di gioco, poi sono gli uomini di Stevens a prendere decisamente il comando delle operazioni, andando più volte vicini al 2-1: il subentrato Marica sfiora due volte il gol, ma anche la Samp ha da recriminare per un diagonale di Icardi finito a lato di un soffio. Per quel che concerne i singoli, Maxi Lopez si muove molto ma è fumoso, mentre Eder ed Estigarribia si propongono bene esauriscono presto la benzina. Buona la tenuta della coppia difensiva Costa-Gastaldello così come la grinta di Andrea Poli, apparso tutt'altro che demotivato e verosimilmente galvanizzato dalla chiamata di Cesare Prandelli. PESCARA-GENOA 1-1 - Meno prestigioso ma altrettanto importante, se non altro per la reazione degli uomini di De Canio, è il pareggio del Genoa contro il neopromosso Pescara, nell'antipasto di Serie A offerto agli spettatori dello Stadio Adriatico. Partono meglio gli abruzzesi di Stroppa, più lesti ad entrare in gara e bravi a capitalizzare presto la propria superiorità con Caprari, a metà del primo tempo. Il Grifone fatica a scrollarsi il torpore di dosso prima dell'intervallo ma sale di tono nella ripresa, pur condizionata dalla tradizonale girandola di cambi, grazie all'ottima prova, tra gli altri, di Jorquera. È il cileno a crederci più di tutti, soprattutto dopo il gol del pari firmato da Zé Eduardo, ma il risultato non si schioderà più dall'1-1. Leggi i commenti I commenti dei lettori 

