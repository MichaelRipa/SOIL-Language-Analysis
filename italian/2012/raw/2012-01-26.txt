Aktion T4, Porrajmos e Omocausto. Hanno un nome, quelli che in molti definiscono gli Olocausti dimenticati. Disabili, rom e omosessuali sterminati durante gli anni del nazismo, grazie anche al ruolo svolto dai regimi fascisti collaborazionisti. VIDEO - "Io, tra i malati da sterminare" VIDEO - Il progetto nazista di eutanasia sociale Spesso non hanno più un volto e una voce, perché furono in pochi a sopravvivere ai folli piani di sterminio messi in atto da Hitler e a poter, quindi, trasmettere quella Memoria, fondamentale per tramandare le atrocità commesse dall'uomo. Anche la matematica dell'orrore, quella che dovrebbe documentare e far comprendere nella sua brutalità numerica, con le cifre delle persone morte, la portata di questo sterminio, deve fare i conti con documenti fatti sparire o con (è il caso dei rom) l'assenza di una tradizione scritta. Oppure, come avviene per i gay, con la negazione della loro omosessualità, anche dopo la liberazione dai campi di concentramento. Anche i Testimoni di Geova furono perseguitati, tra il 1933 e il 1945 (diecimila internati, prevalentemente tedeschi): a loro veniva anche offerta  -  invano - la possibilità di rinunciare al loro credo religioso, in cambio della libertà. Olocausti che - come hanno fatto notare, non senza qualche polemica, alcune associazioni - si è spesso cercato di dimenticare. E sono proprio le associazioni come l'Avi (per la tutela delle persone disabili), Arcigay e Gay Center, Opera Nomadi e Aizo (rom e sinti) ad aver organizzato, nella settimana della Memoria, alcuni eventi, in tutta Italia, per cercare di far conoscere, ad esempio, l'Aktion T4, il programma nazista di eutanasia che, in nome dell'igiene della razza cara ai nazisti, portò alla soppressione di almeno 70mila persone affette da malattie genetiche, inguaribili o da malformazioni fisiche. O l'Omocausto, che portò alla morte di almeno 7mila omosessuali nei campi di sterminio nazisti (oltre alle decine di migliaia di persone che vennero condannate sulla base del Paragrafo 175, quello che puniva gli atti e, persino, le fantasie omosessuali). E, infine, lo Porrajmos, che in lingua romaní indica la "devastazione": furono più di mezzo milione i rom e i sinti morti nei campi di sterminio. I piani di sterminio degli zingari vennero attuati non soltanto nei territori annessi dal dominio nazista, ma anche da parte dei governi collaborazionisti, come la Romania e la Jugoslavia, che furono, insieme alla Polonia, tra i principali teatri di questa persecuzione. Ad Auschwitz erano rinchiusi nel tristemente noto Zigeunerlager, ed erano contraddistinti dal triangolo marrone. Come Barbara Ritter, cecoslovacca rom, scomparsa due anni fa. Una delle poche persone a raccogliere la sua testimonianza, durante un incontro che si è tenuto a Ginevra, è stata Carla Osella, presidente dell'Aizo (Associazione Italiana Zingari Oggi). A lei ha raccontato della deportazione nel campo, nel reparto dell'"angelo della Morte", quel Josef Mengele noto per i suoi esperimenti medici e di eugenetica che svolse usando come cavie umane i deportati, anche bambini. "Barbara venne rinchiusa nel lager di Mengele, e qui sottoposta ad una serie di esperimenti. Le inocularono la malaria, per vedere se era in grado di guarire. Non morì, a differenza di tante persone, tutti bambini, che erano con lei", racconta Osella. "Uno dei racconti più atroci che mi fece, fu quello che vide per protagonista un bimbo, ad Auschwitz. Per tenere buoni i bambini, Mengele era solito dar loro della cioccolata. Un giorno prese uno di questi e, proprio di fronte a Barbara, gli sparò, senza alcuna apparente motivo". Barbara assistette anche a numerosi tentativi di ribellione, da parte dei rom, nei confronti dei soldati nazisti. "La Ritter si salvò, perché, dopo essere stata trasferita a Buchenwald, riuscì a fuggire, mentre chi era rimasto ad Auschwitz fu ucciso", ricorda ancora la presidente dell'associazione. Ma i racconti come questo sono pochi. "Non ho notizia, in Italia, di nessun rom sopravvissuto all'Olocausto, che sia ancora in vita  -  dice Massimo Converso, presidente dell'Opera Nomadi  -  E poi c'è il problema, a livello di trasmissione della memoria, dell'assenza di una tradizione scritta. I rom erano spesso analfabeti". Mezzo milione i morti certi, anche se di moltissimi zingari si è persa ogni traccia, senza che si possa dire con certezza che siano stati uccisi dai nazisti. E questo potrebbe spiegare perché altre stime parlino di un milione e mezzo di morti. In provincia di Viterbo, a Blera, ne vennero chiusi una cinquantina in un campo di concentramento repubblichino, sconosciuto ai più. "Dal settembre del 1943 al giugno del 1944", spiega Converso, che ieri, a Roma, ha preso parte alla tradizionale fiaccolata che ricorda i rom uccisi. Silvia Cutrera, a capo dell'Avi (associazione per la vita indipendente) è, invece, riuscita a intervistare il tedesco Friedrich Zawrel: classe 1929, venne internato nello "Am Spiegelgrund", un ricovero, a Vienna, per bambini "disturbati mentalmente", e che, sotto il Terzo Reich, fu trasformato in "centro dell'orrore". Era considerato affetto da comportamento deviato, perché figlio di un alcolizzato non in grado di prestare servizio militare: in più aveva anche marinato alcune lezioni, a scuola. "Ha personalmente assistito agli esperimenti condotti sui bambini, ricoverati insieme a lui  -  racconta la Cutrera  -  Non venivano uccisi, ma si somministravano loro farmaci, per vedere chi riusciva a vivere più a lungo oppure per studiare le loro reazioni. Anche lui fu costretto a prendere medicine letali". Dopo aver subito molestie e violenze, ha cercato di fuggire. Riacciuffato, è stato segregato per un anno in una cella di isolamento: è riuscito a salvarsi soltanto grazie all'aiuto di una infermiera. Rosa era, invece, il colore del triangolo che indicava, nei campi di concentramento, gli omosessuali. "Le stime sui morti, in questo caso, sono difficilissime  -  racconta Fabrizio Marrazzo, portavoce di Gay Center  -  perché molti non volevano ammettere di essere omosessuali. Altri vennero portati nei campi di concentramento per altri motivi e, quindi, la loro omosessualità non emergeva". "E' una storia cancellata, la loro", dice Porpora Marcasciano, presidente del MIT (movimento di identità transessuale) e componente del Comitato nazionale Bologna Pride 2012, "anche per colpa di quel pudore cattolico che porta a censurare determinati argomenti. E  bisogna considerare che molti gay erano anche deportati politici e non avevano alcuna intenzione di dichiarare  il loro orientamento sessuale, anche una volta liberati". Tra i pochi  -  è forse l'unica, in Italia, a poter ancora ricordare quegli anni di persecuzioni  -  c'è la transessuale Lucy, che entrò nel campo di sterminio di Dachau come Luciano. E che, nel 2010, per la prima volta, è tornata a visitare il luogo dal quale è riuscita miracolosamente a salvarsi. Alcuni volti di omosessuali internati ad Auschwitz sono esposti, da giovedì, nell'ambito di una mostra, allestita a Roma, nella sede del Municipio XI, curata da Gay Center e Arcigay Roma, con il supporto della comunità ebraica di Roma e dell'Ucei. "Di Omocausto si è iniziato a discutere in Italia grazie a quegli studiosi, soprattutto tedeschi, che hanno sollevato il caso  -  osserva Aurelio Mancuso, presidente di Equality  -  Fino a non molto tempo fa, una ventina di anni fa, non si parlava affatto delle vittime omosessuali. C'erano anche difficoltà relative alle fonti e ai documenti". "Bisogna poi ricordare quelle centinaia di persone mandate al confino dal regime fascista  -  aggiunge Mancuso  -  e che, comunque, rientravano nelle persecuzioni dell'epoca contro gli omosessuali". Mancuso evidenzia anche il ruolo chiave svolto dalle comunità ebraiche italiane nel portare alla luce la questione dell'Omocausto: "Si è fatto molto lavoro comune, fondamentale per una memoria condivisa, e tanti rabbini si sono pronunciati in merito alle persecuzioni dei gay durante il periodo nazista". 
EINDHOVEN - Nuova impresa del Setterosa agli Europei di Eindhoven. L'Italia batte la Russia campione uscente per 13-12 (2-2, 4-4, 3-2, 4-4) e vola in finale dove affronterà la Grecia. Erano sei anni che il Setterosa non raggiungeva la finale degli Euopei. Straordinarie contro le russe le prestazioni del portiere Gigli, di Di Mario e Frassinetti.Le elleniche, campionesse del mondo in carica e che hanno già battuto le azzurre nella prima fase, hanno superato l'Ungheria 14-12 (4-2, 3-4, 3-4, 4-2). La finale per la medaglia d'oro si giocherà sabato alle 16. Venerdì alle 18 la semifinale degli azzurri contro la Serbia. SEMPRE EQUILIBRIO - La grande partita di Gigli tra i pali, della cannoniera Di Mario (cinque gol), e di Frassinetti ha consentito all'Italia di battere le russe al termine di una gara caratterizzata dai continui capovolgimenti di punteggio fermati dal gol di Abbate a 55" dalla sirena. Splendida la prestazione delle azzurre. Frassinetti conquista due rigori che Bianconi trasforma e l'Italia tiene la Russia sul 2-2 alla fine del primo tempo. Il secondo tempo si apre con una serie di interventi di Gigli, che trasmettono sicurezza al Setterosa, portato in vantaggio da Di Mario, autrice del 3-2 e 4-3 in superiorità numerica. L'equilibrio però non cambia. La Russia insegue, pareggia e torna in vantaggio, ma Aiello piazza il gol del 6-6 a metà partita. DECIDE ABBATE - Italia di nuovo in vantaggio alla fine del terzo tempo (9-8). L'inizio del quarto è però condizionato da due gravi errori arbitrali: prima viene negato un rigore a Frassinetti, poi viene invertito un fallo grave che costa a Bianconi l'uscita anticipata e il pari di Fedotova. L'equilibrio non si spezza, con Italia e Russia che si alternano in vantaggio. Una controfuga di Beliaeva (10-9) è vanificata dai fendenti dal perimetro di Di Mario ed Emmolo (11-10). Pareggia la Lisunova su rigore (generoso) fischiato a Di Mario. Poi è Beliaeva a rispondere in superiorità di Cotti. Sempre pari finché non arriva il decisivo gol di Abbate a 55" dalla fine. La medaglia per le azzurre è sicura. "CENTRATO UN GRANDE OBIETTIVO" - Il ct Fabio Conti è felice: "Siamo contenti perché abbiamo centrato un grande obiettivo e abbiamo compiuto un passo in più verso una maggiore consapevolezza di noi stessi. Le ragazze sono state brave mentalmente a non perdersi né quando eravamo un gol sopra né uno sotto. Complimenti a tutte". Gioia anche nelle parole di Simona Abbate che ha regalato la finale alle azzurre: "In questi mesi stiamo costruendo il futuro della Nazionale. Sapevamo che la Russia è piena di fuoriclasse, è una squadra fortissima; ma volevamo prenderci la rivincita dopo la sconfitta nella finale per il bronzo ai mondiali di Shanghai. Ho segnato il gol decisivo. Tutta la squadra ha spinto il mio braccio. Volevamo la finale. Siamo felici ed orgogliose". ITALIA-RUSSIA 13-12 (2-2, 4-4, 3-2, 4-4) ITALIA : Gigli, Abbate 1, Casanova, Aiello 1, Queirolo, Lapi, Di Mario 5, Bianconi 2 (2 rig.), Emmolo 1, Rambaldi Guidasci, Cotti 1, Frassinetti 2, Gorlero. Allenatore: Conti. RUSSIA : Kovtunovskaya, Fedotova 3, Prokofyeva 2, Konukh, Kurochkina, Belova, Lisunova 2 (1 rig.), Khokhriakova, Tankeeva, Beliaeva 4, Ivanova 1, Antonova, Karnaukh. Allenatore: Kabanov. ARBITRI : Koryzna (Pol) e Teixido (Spa). NOTE - Uscite per limite di falli Konuch (R) a 2' del terzo tempo e Bianconi (I) a 2'30 del quarto tempo. Superiorità numeriche: Italia 7/11 + due rigori, Russia 4/6 + 1 rigore. Spettatori 1500 circa. Leggi i commenti I commenti dei lettori 

ROMA - Taglio a 333 leggi inutili, fondi per la social card, scadenza dei documenti d'identità il giorno del compleanno, possibilità per i panificatori di lavorare anche la domenica, tir in circolazione anche nei giorni precedenti o successivi ai festivi. Il decreto Semplificazioni si arricchisce di novità e viaggia verso l'approvazione del Cdm. Obiettivo: ridurre gli oneri (amministrativi ma anche economici) per cittadini e imprese. Ecco, in sintesi, alcune misure contenute nelle due bozze circolate: Via 333 leggi inutili . La prima disposizione prevede l'eliminazione di 333 leggi dall'ordinamento italiano. La più antica risale al 1947. Si va dalla legge sui prospetti paga a norme di singoli atenei o a disposizioni per Expò già fatte. Torna la social card . E' prevista una "sperimentazione finalizzata alla proroga del programma 'carta acquisti'". Il progetto interesserà i "Comuni con più di 250.000 abitanti" ed è prevista una dotazione di risorse per 50 milioni di euro. Bonus per assunzioni al Sud . Prorogato il credito d'imposta per ogni lavoratore assunto nel Mezzogiorno a tempo indeterminato, introdotto lo scorso anno con il decreto di maggio: potrà valere fino al 2013. L'assunzione deve essere operata, per godere del credito di imposta, non più nei dodici mesi successivi alla data del decreto di maggio 2011 ma nel giro di "ventiquattro mesi". Faro Inps su spesa sociale . La spesa per l'assistenza sociale verrà monitorata dall'Inps che invierà segnalazioni in caso di discordanza dei dati tra le prestazioni e l'Insee. Gravidanza anticipata . Si semplifica la procedura per l'astensione anticipata dal lavoro in caso di gravidanze più complesse. Panificatori al lavoro anche di domenica . Prevista la "soppressione del vincolo in materia di chiusura domenicale e festiva per le imprese di panificazione di natura produttiva". Salta dunque l'obbligo di chiusura domenicale per i panificatori. Documento d'identità, scade il giorno del compleanno . I documenti di identità "rilasciati o rinnovati dopo l'entrata in vigore" del decreto avranno validità fino alla data corrispondente al giorno e al mese di nascita del titolare immediatamente successiva alla scadenza "che sarebbe altrimenti prevista per il documento medesimo". Circolazione tir . Viene eliminata la norma che prevedeva il divieto di circolazione per i tir nell'"eventuale o eventuali giorni precedenti o successivi" ai giorni festivi. Il divieto di circolazione dei camion potrà essere deciso anche per altri giorni, "in aggiunta a quelli festivi, da individuarsi in modo da contemperare le esigenze di sicurezza stradale, connesse con le prevedibili condizioni di traffico, con gli effetti che i divieti determinano sulla attività di autotrasporto nonché sul sistema economico produttivo nel suo complesso". Titoli di studio . Equiparazione dei titoli di studio per i concorsi pubblici. Bollino blu solo alla revisione . Il controllo sui gas di scarico dell'auto si farà solo con la revisione, non ogni anno. Sportello turista . Si promuove l'istituzione con le locali camere di commercio di sportelli del turista. Nuovo calendario agenda digitale . Entro due mesi saranno rivisti i tempi dell'Agenda digitale. Reti territoriali scuole . Arrivano per le scuole le 'reti' territoriali. E l'iscrizione all'Università si farà solo via web così come le valutazioni per gli studenti. Pareggio per oneri amministrativi . La pubblica amministrazione dovrà "pareggiare" gli oneri amministrativi, cioé il saldo tra oneri aggiunti e oneri eliminati dovrà essere pari a zero a fine anno. Commissario contro lungaggini . Arriva un commissario ad hoc al quale il privato potrà rivolgersi in caso di lungaggini dell'amministrazione. Certificato unico per i diversamente abili . Un'unica certificazione per attestare lo status di diversamente abile e aver diritto a tutte le agevolazioni. Tempi brevi per cambio di residenza . Si accorciano i tempi per il cambio di residenza. La bozza del decreto prevede che "l'iscrizione per trasferimento della residenza con provenienza da altro comune o dall'estero produce immediatamente gli effetti giuridici dell'iscrizione anagrafica". "L'ufficiale d'anagrafe - si legge inoltre nel provvedimento - provvede, nel termine di due giorni lavorativi, a informare il comune di precedente iscrizione anagrafica mediante comunicazione da trasmettersi per via telematica". Comunicazione atti solo via web . Le comunicazioni e le trasmissioni tra comuni di atti e di documenti saranno effettuate "esclusivamente in modalità telematica". Imprese, via a sperimentazione . Si prevede un periodo di un anno per attivare percorsi sperimentali di semplificazione amministrativa per gli impianti produttivi e le iniziative ed attività delle imprese sul territorio, in ambiti delimitati e a partecipazione volontaria. I percorsi sperimentali saranno attivati da convenzioni stipulate da Regioni, enti locali, Camere di commercio, associazioni di categoria. Ulteriori semplificazioni si prospettano entro fine anno, dopo che il governo avrà valutato i risultati della sperimentazione. Controlli a imprese sul web . Le amministrazioni dovranno pubblicare sul proprio sito e su www.impresainungiorno.gov.it la lista dei controlli a cui sono assoggettate le imprese. Feste da ballo e testo unico pubblica sicurezza . Le autorizzazioni di polizia dureranno 3 anni. Le feste da ballo pubbliche non dovranno chiedere autorizzazioni al questore. Appalti, Banca dati dei contratti pubblici . E' istituita, presso l'Autorità di vigilanza sui contratti pubblici, la "Banca dati nazionale dei contratti pubblici". Dal primo gennaio 2013, si legge nella norma, la documentazione comprovante il possesso dei requisiti di carattere generale, tecnico-organizzativo ed economico-finanziario sarà acquisita nella banca dati. Le stazioni appaltanti e gli enti aggiudicatori verificheranno il possesso dei requisiti esclusivamente tramite questo strumento. Appalti solidali . Arriva la responsabilità solidale negli appalti tra datore di lavoro, appaltatore ed eventuali subappaltatori. Pmi, dichiarazione unica ambientale . Per semplificare le procedure e ridurre i costi per le piccole e medie imprese arriva l'autorizzazione unica ambientale che "sostituisce ogni atto di comunicazione, notifica e autorizzazione previsto dalla legislazione vigente in materia ambientale". L'autorizzazione sarà disciplinata da un regolamento che verrà emanato dal governo entro sei mesi dall'entrata in vigore del decreto, su proposta dei ministeri dell'Ambiente, della Pubblica amministrazione, dello Sviluppo economico e dei Trasporti. Restano ferme le disposizioni in materia di autorizzazione integrata ambientale. "Capofila" per progetti di ricerca . Le aziende coinvolte in un progetto di ricerca potranno individuare un "capofila", una sorta di regista che rappresenta le imprese nei rapporti con la p.a. Cessione terreni annuale . La vendita dei terreni agricoli pubblici non sarà "una tantum", ma annuale. Leggi i commenti I commenti dei lettori 
La Procura di Palermo ha aperto un fascicolo di atti relativi, una sorta di accertamento finalizzato a capire se ci siano gli estremi per dar vita ad un'indagine, sull'uso dell'auto blu fatto dall'assessore regionale al Bilancio Gaetano Armao. L'iniziativa segue la denuncia, fatta dal settimanale L'Espresso, di un utilizzo improprio della vettura messa a disposizione ad Armao. LEGGI / L'articolo e il video dell'Espresso Il procuratore aggiunto Leonardo Agueci, titolare del fascicolo, ha sentito oggi il giornalista che ha scritto l'articolo sull'assessore, Lirio Abbate. Il cronista ha consegnato al magistrato il video che mostra l'auto di rappresentanza, con tanto di autista, utilizzata per portare in giro la fidanzata dell'assessore e, in alcuni casi, la figlia di Armao e la tata. Il pm dovrà verificare se ci sono gli elementi per aprire un'indagine per peculato. 
Dopo Eder, la Sampdoria mette a segno un altro grosso colpo di mercato, assicurandosi il ventiseienne attaccante del Parma, Pellè. La trattativa iniziata mercoledì, con il contatto fra il direttore sportivo blucerchiato Pasquale Sensibile e il club emiliano, si è chiusa giovedì nel tardo pomeriggio. Molti pensavano che l'incontro fra la Sampdoria e il Parma potesse riguardare Palombo e invece l'operazione in atto era un'altra, regalare a Iachini un ulteriore rinforzo per la linea  offensiva. Per poter effettuare questo nuovo acquisto però il club blucerchiato aveva l'esigenza di liberarsi di Piovaccari, che è finito in prestito secco (senza diritto di riscatto, almeno per il momento) al Brescia. L'attaccante è in ritiro con la Sampdoiria a Gubbio, ma lunedì dovrebbe trasferirsi in Lombardia. Nello stesso giorno Sensibile dovrebbe formalizzare l'affare Pellè con il Parma, visto che ormai mancano da definire solo alcuni dettagli. La punta, appetito da diverse squadre di A e B (molti operatori di mercato per esempio lo davano ad un passo dal Cesena), arriverà in prestito, ma la Sampdoria ha ottenuto il diritto di riscattare per due milioni la metà del giocatore a giugno. Sensibile, sistemato il reparto d'attacco (ora le punte sono quattro, oltre ad Eder e Pellè, ci sono Pozzi e Bertani), continua ad essere molto attivo. Per esempio sta facendo di tutto per vincere il braccio di ferro con il Cluji e portare a Genova il centrocampista brasiliano Renan, mancino che può giocare nel ruolo di Kristicic, ma all'occorrenza anche come quarto di difesa al posto di Castellini. I rumeni insistono a chiedere un milione per il prestito, a questo punto la famiglia Garrone potrebbe dare anche l'okay per l'acquisto definitivo. Comunque Sensibile, qualora non riuscisse ad arrivare a Renan, si è già cautelato, bloccando di fatto sia il novarese Simone Pesce (29 anni) che il fiorentino Munari. Non va dimenticato infatti che resta incerta anche la posizione di Palombo. Ieri la Juventus ha gettato la maschera, Marotta ha avuto un lungo colloquio con Tinti, il procuratore del giocatore ed è probabile che nei prossimi giorni formalizzi un'offerta ai Garrone. Qualora non fosse irrisoria, potrebbe anche essere accettata e in quel caso non è detto che in blucerchiato non arrivi un ulteriore centrocampista. Quanto al fronte partenze, l'Empoli ha ufficializzato Maccarone e a breve il Brescia farà lo stesso con Accardi e i tedeschi del Monaco 1860 con Koman. 
MILANO - Edy Reja aveva in mente un altro risultato quando è arrivato a San Siro e il gol di Cisse dopo appena 5' sembrava indirizzare la sfida di Coppa Italia contro il Milan verso il senso giusto, poi qualcosa si è inceppato e per la Lazio non c'è stato nulla da fare. "Ci abbiamo provato. Sapevamo che avremmo avuto delle difficoltà, ma mi sembra che abbiamo fatto una buona partita: impegno e volontà non sono mancati - dice il tecnico che vede il bicchiere mezzo pieno -. Abbiamo commesso qualche errore con la difesa a tre, mentre a quattro abbiamo avuto più equilibrio cercando di spingere sulle fasce laterali". BUONA PRESTAZIONE - "Abbiamo cercato di mettere in difficoltà il Milan - continua nella sua analisi Reja -, con Gonzalez potevamo arrivare sul pari già nel primo tempo, ma pazienza, la squadra per quanto mi riguarda ha fatto una buona prestazione. E' venuto meno il risultato. E mi sembra che il fuorigioco di Ibra sul terzo gol fosse di mezzo metro". Cisse è tornato a segnare dopo quattro mesi: "Con il gol credo che si ricaricherà - è l'auspicio di Reja -. Adesso mi auguro che possa trovare la condizione. Stasera ha fatto bene a sprazzi, poi nella ripresa un po' di stanchezza c'era. Se questa sconfitta può pesare? Non credo, nelle condizioni di ora far fronte a tre competizioni è difficile, non abbiamo una rosa adeguata. Siamo venuti qui con convinzione, per provare a centrare questo obiettivo ma non ci siamo riusciti. Abbiamo l'Europa League e fra tre giorni torneremo in campo in campionato". ORA IL CHIEVO - Domenica la Lazio è attesa da una trasferta insidiosa a Verona con il Chievo: "Dobbiamo riconcentrarci subito perché non sarà facile - ha concluso Reja - Veniamo da due partite nelle quali abbiamo speso molto anche a livello mentale, dobbiamo recuperare in fretta per fare risultato". Leggi i commenti I commenti dei lettori 
MILANO - "Nel complesso abbiamo fatto una buona partita. Ci tenevamo ad andare in semifinale e così è stato. Era importante vincerte perché perdere dà sempre fastidio. Tutti tenevamo a passare". Massimiliano Allegri è soddisfatto per la qualificazione in semifinale ottenuta grazie al 3-1 sulla Lazio. Allegri non si è sottratto, ma senza sbilanciarsi nella risposta, alla  domanda di mercato sul tormentone Tevez o Maxi Lopez: "Attendiamo gli  eventi. Come ha detto Galliani, arriverà uno dei due". L'ormai ex  centravanti del Catania era in tribuna a San Siro: "E' stato quattro  giorni chiuso in albergo, gli hanno dato un'ora d'aria", ha concluso  Allegri con una battuta. Anche Galliani annuncia l'imminente chiusura: "Tevez? Non serve solo l'accordo con il giocatore, manca ancora quello con la società, entro le 19 di domani qualcosa depositiamo. Vi posso dire che sarà argentino che il suo cognome finisce per 'z'. Ma comunque vada Maxi Lopez a luglio sarà con noi". Parlando della partita, Allegri ha spiegato che "nel primo tempo Amelia ha dovuto fare due grandi parate, poi però la squadra si è ripresa bene e non abbiamo rischiato più nulla: con la Juve sarà una bella sfida come sempre. Nella ripresa ci sono state alcune situazioni in cui abbiamo fatto una scelta sbagliata nell'ultimo passaggio". Poi il tecnico rossonero si sofferma sui singoli: dall'esordiente Mesbah ("Ha fatto una buona partita, si è proposto e ha difeso in maniera ordinata: per essere la prima partita è andata bene") a El Shaarawy: "Nel primo tempo ha fatto molto bene, ha imparato a muoversi e ad attaccare la profondità. Sono contento, e ha fatto bene anche Merkel che purtroppo si è infortunato". Inzaghi si è scaldato a lungo ma non è entrato in campo: "In quel momento - conclude Allegri - avevo bisogno di un giocatore diverso e ho messo Ibra, e nel finale ho preferito mettere Calvano. Sono scelte tecniche che faccio per il bene della squadra ma non c'è alcun problema con Inzaghi". Leggi i commenti I commenti dei lettori 
Gomorra dietro al sipario Dalla coraggiosa penna di Roberto Saviano al Superga di Nichelino, va in  scena questa sera lo spettacolo “Gomorra” tratto dall’omonimo romanzo.  Come sul grande schermo, nella pellicola diretta da Matteo Garrone e  interpretata da un magistrale Toni Servillo, sul palco di piazzetta  Macario si rincorreranno personaggi e vicende, all’interno di una  coreografia scarna in cui colonne di cemento, tubi e sacchi di terra  rappresentano simbolicamente il degrado urbano (e morale) che anima e  permea i personaggi creati dall’ormai celebre giornalista napoletano. Lo  spettacolo nasce da un’idea di Ivan Castiglione e Mario Gelardi, che  così lo ha definito: “Gomorra a teatro è una sventagliata di  Kalashnikov; rapida, violenta, che si staglia su un vetro blindato  facendo fori più grandi e fori più piccoli. Ma è anche il racconto di  una città, di un Paese, che ci appare sempre in bilico, come il cantiere  quasi abbandonato in cui lo spettacolo è ambientato”. Tra gli  interpreti, Ivan Castiglione, Francesco Di Leva, Giuseppe Gaudino,  Giuseppe Miale di Mauro, Adriano Pantaleo ed Ernesto Mahieux, diretti da  Gelardi. Ingresso 17/14 euro; info www.teatrosuperga.it INCONTRI ZAGREBELSKY RIMANDATO La “Lecture Altiero Spinell” di Vladimiro Zagrebelsky sul tema “La Corte  europea dei diritti dell'uomo dopo sessant'anni. Pensieri di un giudice  a fine mandato” prevista per oggi nell’aula magna dell’università in  via Verdi 8 è stata rimandata a martedì 7 febbraio alle 17.30. Info www.csfederalismo.it e 011/6705024 . I COLORI NEL BUIO “Colori nel buio. Il significato del colore nel cinema e nei media” è il  titolo del seminario che si apre alle 9.30 nella sala lauree della  facoltà di Lettere in via Sant'Ottavio 20). Ne parleranno lo storico dei  media Peppino Ortoleva, Luca Angelone dell'università di Ginevra,  Federico Pierotti dell'università di Firenze e Luca Venzi  dell'università di Siena. Info www.unito.it LIBRI SOTTO TEMPORALE Alle 18.30 la biblioteca del Centro Studi del Gruppo Abele in corso  Trapani 91/b, in collaborazione con le Edizioni Gruppo Abele, ospita la  presentazione del libro “Sotto il temporale” con l'autrice Manuela  Mareso e lo psicoterapeuta Pino Spadafora. Il libro raccoglie dieci  storie fantastiche che rispondono a situazioni-tipo che il bambino  figlio di genitori separati si può trovare ad affrontare. Info 011/5377777 . SCACCHI MATTI Alle 21 alla Galleria d'Arte Scroppo in via d'Azeglio 10 a Torre Pellice  si tiene la presentazione del libro “Matti scacchi” del poeta Mario  Calcagno, con accompagnamento al piano di Paolo Calzi. Info www.libreriatorrepellice.it TALENT COACHING Alle 18.30 la Feltrinelli Express della stazione di Porta Nuova ospita  la presentazione dei seminari di “Talent Coaching” che applicano le  tecniche motivazionali alla sfera artistica, organizzati dall'agenzia  letteraria Contrappunto Literary Management con la collaborazione di  Elisabetta Garbarini di Comunicazione Circolari. Info 011/5620830 . PIATTO AL CIRCOLO Come primo evento del ciclo “Point of view”, alle 19 al Circolo dei  Lettori in via Bogino 9, l’hair stylist Elia Piatto fa scoprire se  stesso attraverso i suoi gusti: dal libro del cuore al cibo preferito.  Aperitivo 10 euro; info www.circolodeilettori.it MUSICA TRAVIATA ALL’OPERA L'Orchestra Filarmonica Italiana mette in scena al Teatro Cardinal  Massaia di via Sospello 32 cinque opere del grande repertorio lirico  italiano: si comincia alle 21 con “La Traviata” di Verdi: melodramma in  tre atti, su libretto di Francesco Maria Piave. Info www.teatromassaia.it ALL JAZZ ERA Alle 21.30 in piazzale Fusi, il Jazz Club Torino propone gli Al JazzEra  che suonano jazz con l’energia del rock, interpretando suggestioni  provenienti dalla musica maghrebina e del mondo arabo. In scena, Manuel  Pramotton al sax, Federico Marchesano al contrabbasso e Donato Stolfi  alla batteria. Ingresso libero, prima consumazione obbligatoria 6 euro;  info www.jazzclub.torino.it GINEVRA DI MARCO Alle 21.30, per la terza volta, fa tappa al FolkClub di via Perrone,  Ginevra Di Marco, cantautrice fiorentina dalla voce inconfondibile che  presenta in città il nuovo album “Canti, richiami d'amore” in uno  spettacolo dall'impronta altamente emotiva, sotto la direzione di  Francesco Magnelli. Ingresso 20 euro; info www.folkclub.it GAZZÈ FA PAURA All’Hiroshima in via Bossoli 83 fa tappa alle 22, il “Quel che fa paura – Club tour” di Max Gazzè. Biglietti 18/14 euro; info www.hiroshimamonamour.org NAZIONE LITFIBA Dopo il successo del “Litfiba Reunion Tour” del 2010 e del doppio album  live “Stato Libero di Litfiba”, alle 18.30 al Forum Fnac delle Gru, i  Litfiba presentano il nuovo disco di inediti “Grande Nazione”, in attesa  del tour. Info 011/5516711 . TAURUS POKER LIVE Alle 21.30 al Taurus di via Doria a Ciriè, presenta i live di Seed of  Pain, Last Minute to Jaffna, Infection Code e Tons. A seguire dj set “Is  Parrrtyyy Die Young (Love + Salvezza)”. Ingresso con sottoscrizione;  info www.iltaurus.com BASAGLIA ROCK STORY Alle 22 al Circolo Arci Caffè Basaglia in via Mantova 34 gli Absolute  Rock (gruppo composto d atre musicisti dell’area torinese) ripercorrono  in concerto la storiografia rock dalle origini ai giorni nostri, in  lungo e in largo. Info 011/19708848 . A SWEET LIFE SOCIETY The Sweet Life Society propone al Blah Blah in via Po 21, la serata  inaugurale del progetto “Grammophon: the Sweetlife friday”. Dopo aver  fatto tremare i palchi di tutta Europa, i due producer torinesi tornano  nella loro città per proporre una nuova serata unica nel suo genere tra  jam session manouche, fotografie, film. Info www.blah.blah.it IL BAMBOO È LIBER Il week end al Cafè Liber si apre alle 23 in corso Vercelli 2, con la  serata “BigBamboo” che dalla mezzanotte fino alle 4 del mattino farà  ballare con la selezione indie, synth pop ed electro a cura di BB.  Wilson. Ingresso libero; info www.cafeliber.it TEATRO VENTAGLIO GOLDONIANO Da oggi a domenica, al Teatro Astra in via Rosolino Pilo 9 va in scena  “Il Ventaglio”di Carlo Goldoni  con Mino Manni e con Raffaele Berardi,  Ivana Cravero, Desirée Giorgetti, Alessandro Lussiana, Federico  Manfredi, Barbara Mazzi, Francesco Meola, Davide Palla, Valeria Perdonò,  Michele Schiano di Cola, Angelo Tronca, per la regia di Alberto Oliva.  Biglietti 18/13 euro; info www.fondazionetpe.it SMETTI DI PIANGERE! Alle 21 al Teatro Colosseo di via Madama Cristina 71, Tosca D’Aquino,  Roberta Lanfranchi e Samuela Sardo sono le azzeccatissime protagoniste  di “Smetti di piangere Penelope!”: la commedia brillante “tutta al  femminile” che arriva per la prima volta in tour in Italia nella  versione adattata e diretta da Massimo Romeo Piparo dopo lo strepitoso  successo ottenuto a Parigi, dove è rimasto in scena per tre anni  consecutivi con oltre 600 repliche all’attivo. Info www.teatrocolosseo.it 
