ROMA - "Caro mister, pur rispettando la sua decisione di cessare la sua collaborazione con la Lazio, non posso non rappresentarle il sincero dispiacere con il quale io personalmente, la Società, i calciatori, abbiamo appreso la notizia". Si apre così la lettera che il presidente della Lazio, Claudio Lotito, scrive a Edy Reja il giorno dopo la decisione del tecnico di lasciare la panchina biancoceleste dopo tre stagioni. "La sua conduzione tecnica - continua Lotito - ha portato la squadra, in questi due anni, a raggiungere risultati importanti, ed ha avuto il merito di creare un "gruppo" solido e coeso, grazie alla personalità acquisita. Lei ha avuto anche la forza necessaria per superare critiche a volte ingenerose, ispirando sicurezza e serenità nell'ambiente Lazio, necessarie per conseguire i risultati raggiunti''. Più che un addio Lotito si augura che quello di Reja sia un arrivederci alla Lazio: ''La società Le è grata per quanto ha fatto e per gli insegnamenti dei quali farà tesoro; sappia che le porte di Formello saranno, per Lei, sempre aperte, nella certezza che questo gruppo rimarrà nel Suo cuore come simbolo di uno dei momenti più alti della Sua carriera. Con affetto e stima. Claudio Lotito". Leggi i commenti I commenti dei lettori 
MONACO - E' probabilmente la partita più importante della sua carriera, da giocatore ha vinto numerosi trofei con la maglia del Chelsea e ora, proprio sulla panchina dei blues, potrebbe vincere la sua coppa più importante, la Champions League. Un eventuale successo in finale contro i padroni di casa del Bayern Monaco, però, potrebbe non bastargli per essere riconfermato la prossima stagione. Lui, Roberto Di Matteo, pensa solo al presente e alla sfida dell'Allianz Arena.  "Il Chelsea ha le qualità per vincere la coppa - dice in conferenza stampa -. Il Bayern è una squadra fantastica, inoltre gioca nel suo stadio davanti ai suoi tifosi. Saranno molto motivati, ma anche noi lo siamo. Tanti miei giocatori hanno già vissuto questa esperienza, ma ora il passato non conta. Cercheremo di dare il massimo e di vincere. Se siamo qui significa che abbiamo meritato la finale. La nostra autostima è migliorata di partita in partita e credo che abbiamo il 50% di possibilità di vittoria". IL FUTURO NON CONTA - Il tecnico dribbla le molte domande sul suo futuro. "Non è importante parlare di questo ora, speriamo solo di vincere questa partita. E' chiaro che è un giorno importante per me. Non so quale sarà il mio futuro ma siamo fiduciosi di vincere domani. Io mi sento responsabile nei confronti del club", dice ancora il tecnico italiano. "E' stato difficile arrivare fino a qui e ora i ragazzi vogliono portare a casa questo trofeo: tutto il club e i nostri tifosi lo meritano". In caso di vittoria, Di Matteo sarebbe pronto a dividere i meriti con il suo predecessore Andre Villas Boas. "Devo a lui la prima parte della stagione e condividerei con lui questo trofeo". Eppure il Chelsea è stato costretto a portare in Germania due giocatori delle giovanili (Nathaniel Chalobah e Todd Kan) per via dei quattro squalificati (Branislav Ivanovic, John Terry, Ramires, Raul Meireles) e dei convalescenti dell'ultima ora. "Ma sono estremamente ottimista che sia David (Luiz) che Gary (Cahill) potranno giocare. Per il resto la squadra sta bene, ci siamo preparati al meglio anche se la pressione comincia a farsi sentire". DROGBA TRA LE LEGGENDE - Pochi dubbi sull'undici di partenza, con Didier Drogba preferito a Fernando Torres come terminale offensivo, mentre Florent Malouda, che solo oggi ha ripreso ad allenarsi con la squadra, è destinato alla panchina. Alle critiche di Jupp Heynckes all'attaccante ivoriano ("è un fantastico attore in campo"), Di Matteo non ha perso tempo per replicare: "Didier ha segnato tantissimi gol per noi. Non importa quello che succederà domani, è già tra le leggende di questo club". Drogba è uno dei superstiti del Chelsea che nel 2008, sotto la guida di un altro manager ad interim (Avram Grant), ha perso la finale di Mosca contro il Manchester United. "In questo momento non è importante il mio futuro - ha dichiarato il centravanti ivoriano -. Quando gioco cerco sempre di divertirmi ma domani conterà solo la vittoria". LAMPARD VUOLE IL RISCATTO - Indisponibile Terry, che ha comunque voluto prendere parte all'allenamento di rifinitura con i suoi compagni, sarà Frank Lampard ad indossare la fascia di capitano. "Stiamo vivendo un'atmosfera fantastica - ha detto il centrocampista dell'Inghilterra -. Non ho parlato con il proprietario (Roman Abramovich, ndr) ma sappiamo che ci è vicino. Il ricordo di Mosca fa ancora male ma domani abbiamo la possibilità di cancellare quella sconfitta. Il Chelsea vuole vincere la Champions e deve crederci fino in fondo". E sul futuro del tecnico ammette: "Per lui parlano i risultati. Di Matteo è una persona capace ed energica, ci dà una grande forza. E' uno che parla in faccia e ha portato grandissima fiducia - conclude Lampard -. Dobbiamo vincere domani sera, glielo dobbiamo". Leggi i commenti I commenti dei lettori 
Arrivano in sessantamila in città, domenica, per la finale di Coppa Italia tra Juventus e Napoli e la Questura non intende lasciare nulla al caso. Qui sotto il dettaglio dei percorsi consigliati per le due tifoserie. Napoli. Arrivo con bus turistici: i tifosi del Napoli in arrivo via autostrada - uscita Roma sud raggiungeranno il parcheggio di scambio allestito a Tor Vergata presso il Cnr di via del Fosso Cavaliere. Qui  saranno agganciati da personale delle forze dell'ordine e scortati in sicurezza fino alle aree di sosta limitrofe allo stadio di via Macchia Farnesina, via Volpi, piazzale del ministero Affari esteri, piazzale Maresciallo Diaz (lato via Toscano e via Contadini) e via Colli della Farnesina. Arrivo con mezzi propri: per i tifosi partenopei che raggiungeranno la capitale con auto private l'area di scambio è stata individuata a Saxa Rubra, raggiungibile via autostrada - uscita Roma sud o Roma est, percorrendo il Gra (corsia esterna) fino all'uscita numero 6 (via Flaminia - direzione centro), per poi prendere l'ulteriore uscita Saxa Rubra. Qui potranno parcheggiare in sicurezza i veicoli, vigilati dalla polizia e, dalle ore 16, raggiungere lo stadio Olimpico con le navette dell'Atac scortate dai contingenti della forza pubblica. Tifosi del Napoli residenti o già in città:  i tifosi partenopei residenti nella capitale o che già si trovano a Roma potranno concentrarsi dalle ore 16 in piazza della Repubblica per raggiungere lo stadio a bordo delle navette messe a disposizione dall'azienda di trasporto pubblico. Juventus. Arrivo con bus turistici: i tifosi della Juventus in arrivo a Roma via autostrada - uscita Roma nord raggiungeranno il parcheggio scambiatore allestito alla stazione di servizio "Feronia ovest", per poi proseguire scortati dalla forze di polizia verso le aree di sosta limitrofe allo stadio sul lungotevere Oberdan, lungotevere della Vittoria, lungotevere delle Armi e via Marcello Prestinari. I bus turistici in arrivo dall'autostrada a Roma est raggiungeranno il parcheggio di scambio allestito nell'area del centro agroalimentare di Guidonia, per poi proseguire scortati fino al lungotevere. Gli autobus in arrivo dal casello di Roma sud potranno invece raggiungere il parcheggio di scambio nella vicina via Schiavonetti, per poi proseguire scortati al lungotevere. Arrivo con mezzi propri: i tifosi juventini che raggiungeranno la capitale a bordo di veicoli privati via autostrada o dalle consolari percorreranno il Gra per fare ingresso in città attraverso la via Aurelia, proseguendo per via Aurelia Antica, via di Torre Rossa, piazza di Villa Carpegna, via Gregorio VII, piazza Pio XI, via Anastasio II, fino a raggiungere via Cipro e parcheggiare nelle aree limitrofe vigilate. I veicoli lasciati in sosta saranno vigilati dalla polizia, e dalle ore 16 i tifosi potranno  raggiungere lo stadio Olimpico con le navette dell'Atac scortate. Tifosi della Juventus residenti o già in città: i tifosi juventini residenti nella capitale o che si trovino già a Roma potranno concentrarsi dalle ore 16 presso il parcheggio di scambio a via Cipro, per poi raggiungere lo stadio a bordo delle navette messe a disposizione dall'Atac. Al termine della gara entrambe le tifoserie saranno riaccompagnate ai luoghi di partenza con gli stessi mezzi di trasporto urbano. Altri residenti. Per i cittadini non interessati alla finale di Coppa Italia sono indicati percorsi alternativi che permettono di attenuare le prevedibili difficoltà alla mobilità cittadina. In particolare, chi proviene dalla Salaria- Tor di Quinto percorrendo la tangenziale (via del Foro Italico), essendo interdetta al traffico viale dello stadio Olimpico, per raggiungere la zona Prati potrà percorrere la galleria Giovanni XXIII - direzione Pineta Sacchetti, uscita Cortina d'Ampezzo (prima uscita) su via Mario Fani, via Trionfale - direzione circonvallazione Clodia; per raggiungere la zona Aurelia percorrerà la galleria Giovanni XXIII, via della Pineta Sacchetti direzione circonvallazione Cornelia. Chi proviene dalla direttrice Vaticano - Prati della vittoria, per raggiungere ponte Milvio e zona Salaria, considerata la chiusura di piazzale Clodio e circonvallazione Clodia, potrà percorrere via Cola di Renzo, ponte Margherita oppure viale Mazzini, ponte Petro Nenni per portarsi su lungotevere delle Navi, piazzale delle Belle arti, viale Tiziano, maresciallo Pilsduski. Chi proviene dalla zona Flaminio, per raggiungere la zona di ponte Milvio e corso Francia, considerata la chiusura al traffico del ponte Duca d'Aosta, potrà percorrere lungotevere Thaon di Ravel, Salvo D'Acquisto salendo su corso di Francia nella direzione desiderata. 
Interplay: giochi contemporanei Il festival internazionale Interplay 2012 - con la direzione artistica di Natalìa Casorati, a cura dell’Associazione Culturale Mosaico Danza - propone oggi un sabato ricco di appuntamenti; un’occasione unica, per neofiti e appassionati di esplorare i confini e le nuove frontiere della danza contemporanea. La giornata sarà caratterizzata dall’intreccio di molte perfomance che si svolgeranno in tre diversi luoghi della città: si comincia con i “blitz metropolitani”, in scena in via Teofilo Rossi dalle 17.30. Si parte con la replica di “Effetto Serra” di Tecnologia Filosofica che vuole sondare il rapporto tra coabitazione e asfissia grazie a scenografie e movimenti enigmatici. A seguire, la compagnia italiana Gap guidata da Federica Pozzo che propone la prima assoluta di “Concept Round”, uno spettacolo tutto al femminile, in cui quattro donne si confrontano e interagiscono tra loro intorno a un tavolo. Infine, “Grafismos/Variação 4” dei brasiliani Staccato di Paulo Caldasè; un dinamico duo hip hop che sovverte la struttura dello stile e le logiche del confronto: il duello diventa duetto. Dalle 18.45 ancora blitz, in piazza Vittorio Veneto con la complicità di Drogheria e Lab. In prima linea lo spettacolo l’"Uomo Uccello”, allestito dall’inglese Rachael Rossom; in seguito, l’importante prima regionale di “Ven”, una scioccante coreografia affidata Alexis Fernàndez e Caterina Varela, per la compagnia spagnola La Macana. A concludere la serata in piazza la prima nazionale di “Valse en trois temps (solo)” del duo francese composto da Christian e François Ben Aïm. A fine giornata ci si trasferisce alla Cavallerizza Reale, dove dalle 21 andranno in scena i maestri della coreografia: per cominciare la prima regionale di “Joseph”, performance bella e riflessiva dell’italiano Alessandro Sciarroni e a seguire un’altra prima regionale, quella di “Duet for two dancers” realizzata dalla coreografa Tabea Martin. Info www.mosaicodanza.it BAMBINI TALENT’S LAB Alle 9.30 a Cascina Roccafranca in via Rubino 45 si svolge il laboratorio di giocoleria per ragazze e ragazzi dagli 8 ai 16 anni “Talents Lab”. Info www.aidtorino.org ANIMALI O DEI? Appuntamento alle 10.30 al Museo Egizio con il percorso di visita per famiglie “Animali o dei?” per scoprire tutto sulle divinità egizie. Info 011/4406903. TUTTI IN CASCINA Proseguono le attività in Cascina Falchera in strada Cuorgnè 109: dalle 14.30 bambini e ragazzi hanno la possibilità di vivere esperienze negli ambiti delle coltivazioni, degli allevamenti degli animali e della trasformazione dei prodotti. Info 011/2621996. ELMO O CORONA? Alle 10.30 e alle 15.30 al Borgo Medievale si svolge l’evento per famiglie “Vita di corte: un elmo o una corona?” per realizzare un elmo o una corona con cartoncini e fogli metallizzati. Ingresso 4 euro; info 011/4431710-12. TIMBUCTU LAB Dalle 14 alle 19 al museo A come Ambiente in corso Umbria 84/90, si presentano i nuovi laboratori creativi “Timbuctu lab II” realizzati con imballaggi e altri rifiuti di certa provenienza. Info 011/0702535. ANTICHI GIOCHI Alle 17 al Museo di Antichità in via Venti Settembre 88/c, percorso per bambini dai 5 anni “Al Museo per gioco” alla scoperta di giochi e giocattoli del passato. Info 011/5212507. LIBRI RACCONTAMI, NONNO Alle 21 al Circolo dei Lettori in via Bogino 9, presentazione del libro “Raccontami nonno” (Baldini Castoldi Dalai) di Giorgio De Rienzo con Vittoria Haziel, Rosella Santoro, Erri De Luca, Giorgio Faletti. Info www.circololettori.it FUORI CATALOGO L'autore Rocco Pinto presenta il volume “Fuori catalogo: storie di libri e librerie” (Voland) alle 16 alla biblioteca Carluccio in via Monte Ortigara 95. Info 011/4428790. FESTA DI ROVINE Alla Libreria Belgravia in via Vicoforte 14/d Miriam Marino presenta la sua raccolta di racconti dedicati ai bambini palestinesi, “Festa di Rovine” (Città del Sole). Info 011/3852921. LO CHEF VEGANO Alle 11 alla Fnac delle Gru a Grugliasco, lo chef Simone Salvini presenta il suo libro “Cucina Vegana” (Mondadori). Info 011/5362001. GEOGRAFIA INVISIBILE Alle 18 alla Coop in piazza Castello 113, la giornalista Cinzia Galletto presenta il suo libro “Prospettive di viaggio nella geografia invisibile” (Accademia Vis Vitalis). Info www.turismodelbenessere.it ARTE PIETROIUSTI & EGHENTER Alle 18 nella Chiesa di San Domenico ad Alba Cesare Pietroiusti e Anna Scalfi Eghenter espongono le loro opere che riflettono sui concetti di unicità e serialità che furono alla base della pittura industriale di Pinot Gallizio.  Info www.comune.alba.cn.it UNA VIA PER L’ARTE Oggi in Valle Stura, nell’ambito del progetto Viapac-Via per l’Arte Contemporanea, alle 16.30 il comune di Aisone ospita la conferenza “Arte e natura” collegata all’inaugurazione delle opere permanenti di Pascal Bernier e Paolo Grassino. Info www.marcovaldo.it EVENTI & INCONTRI BIENNALE DEMOCRATICA Per la "Biennale Democrazia per la Legalità", alle 11 in piazza Carignano incontro con i ragazzi dal titolo "365 giorni di legalità" con il ministro Profumo e il sindaco Fassino. Segue inaugurazione dell'allestimento del "Il calendario della legalità" in piazza San Carlo). Alle 17.30 incontro "In violazione della legge - La condizione umana nelle carceri e negli altri luoghi di detenzione" con Pietro Buffa, Pietro Marcenaro e Vladimiro Zagrebelsky al Circolo dei Lettori. Info www.biennaledemocrazia.it LA NOTTE DEI MUSEI Questa sera ventinove musei e residenze in Piemonte saranno aperti in notturna, con ingresso gratuito, in occasione della manifestazione “La Notte dei Musei”. Sono previste visite guidate ed eventi. L'elenco completo sul sito www.beniculturali.it IL BOSCO DEI PENSIERI Ripartono le passeggiate letterarie con scrittori e giornalisti che leggono i grandi classici nel Bosco dei Pensieri della Fondazione di Mirafiore di via Alba 15 ad Alba: alle 18.30 Marco Drago legge e racconta “Conoscenza della notte” di Robert Frost. Info www.fondazionemirafiore.it ART-BIORTICO, L’ARTE CURA! Dalle 14 a notte fonda la creatività prende casa all’Hiroshima Mon Amour in via Bossoli 83 con performance d'arte, sfilate di moda, street art, concorsi di foto, proiezione e premiazione dei cortometraggi, X-ile + Korova + Fell Of Fall in concerto, dj Battle djset e molto altro ancora nel corso dell’evento “Art-biotico. L’arte che ti cura”. Info www.50oretorino.com MUSICA ORGANALIA 2012 Per la rassegna “Organalia”, alle 21 nella chiesa dei Santi Bernardino e Rocco a Chieri, brani per coro a cappella e per organo solo del XVI secolo con il coro femminile La Bottega Musicale diretto da Riccardo Naldi. Info www.organalia.org GRAN BAL FOLK Appuntamento alle 21.30 alla Maison Musique in via Rosta 23 con la Folkestra Bricherasio e il Duo Bottasso; segue il ballo folk animato dal Duo Bottasso e dai due gruppi nati in grembo all’orchestra: Folkey e Folkestra da camera. Ingresso 8 euro; info www.masionmusique.it WHITE GOSPEL GROUP L’Associazione Outsider presenta i White Gospel in concerto, alle 21 al Teatro del Cottolengo in via Cottolengo 12. L’incasso sarà devoluto a favore di iniziative per giovani disabili nel periodo estivo. Il pittore e scultore Ugo Nespolo sarà ospite speciale della serata. Info 011/5225555. IL MAGGIO È CANORO Il “Maggio Canoro” si apre alle 21 nel salone polivalente di Tavagnasco con i cori La Tor di Caldonazzo e il gruppo corale Grand Combin di Aosta. Info www.riofontano.it LONELY MOON@SPAZIO Torna alle 22.59 a Spazio211 in via Cigna 211 il party mensile targato Looney Moon: in scena, direttamente da Israele, il fiore all’occhiello della Doof Records, il live di Entropy. Ingresso 10 euro; info www.spazio211.com DOPPIO AL CAFELIBER Al Café LIber in corso Vercelli 2 suonano gli Emily Novak per la presentazione del nuovo album; a seguire dj set a cura di I Love You but I've chosen disco, ospite Paolo MuteOscillator. Info www.cafeliber.it CONCERTO ECOSOSTENIBILE Alle 22 al Cecchi Point in via Cecchi 17, Andrès e Mandragola nel primo concerto ecosostenibile della formazione torinese dall’impronta cantautoriale blues, swing e folk. L’intero concerto sarà alimentato dall’energia prodotta dalla pedalata di una bicicletta, nell’ambito del “Bike Pride Pre-Party”, in programma dalle 16. Info www.cecchipoint.it TEATRO FLIC TEATRO JUNIOR Alle 16 alla Flic Scuola di Circo in via Magenta 11 va in scena il saggio finale dei corsi Flic Junior e Circoginnastica. Ingresso gratuito; info www.flicscuolacirco.it LE ARIE DI LELLA Alle 21 al teatro Milanollo di Savigliano va in scena Lella Costa con “Arie”: un’antologia che raccoglie pezzi di copioni dei migliori spettacoli dell’attrice e nasce dalla consapevole passione dell’artista per la musica. Info www.entemanifestazioni.com CINEMA NEWMAN VS MC QUEEN Quattro proiezioni nella sala tre del cinema Massimo in via Verdi 18, per la rassegna “Paul Newman/Steve McQueen. Due divi a confronto”: alle 16.15 “Butch Cassidy (Butch Cassidy and The Sundance Kid)” del 1969 di George Roy Hill; alle 18.15 “I magnifici sette (The Magnificent Seven)” del 1960 di John Sturges; alle 20.30 “Bullitt” del 1968 di Peter Yates; alle 22.30 “La lunga estate calda (The Long, Hot Summer)” del 1958 di Martin Ritt. Info www.museocinema.it 
SOFIA, 15 anni, affetta da sindrome di Down, ha perso molte lezioni perché il pulmino della Gesip non la accompagna più a scuola. E anche a Elisabetta, 8 anni, iscritta alla Publio Virgilio Marone, manca l'aiuto di chi ogni giorno la andava a prendere per portarla in classe. Sono alcuni  tra i 200 bambini che dal 31 marzo non possono più contare sul servizio di trasporto disabili della Gesip. Nella nuova ordinanza che proroga la convenzione tra il Comune e la Gesip fino al 30 giugno il servizio non è stato incluso. Per protestare contro il provvedimento, una cinquantina tra lavoratori, genitori e bambini diversamente abili hanno manifestato in piazza Pretoria, di fronte a Palazzo delle Aquile. "Abbiamo chiesto un incontro con il commissario Luisa Latella - dice Loris Bompasso, della Uiltucs - ma non c'era, e non siamo stati ricevuti da nessuno del suo staff. Chiediamo al più presto che sia ripristinato il servizio. Il Comune ha trovato i fondi per affidare il canile municipale a un'associazione di volontariato e invece ha interrotto l'attività di assistenza che riguardava anche alcuni anziani". Molti genitori lavorano e hanno difficoltà a portare i bambini a scuola o nei centri rieducativi. Come Rosario Puglisi, papà di Elisabetta: "Non capiamo perché l'amministrazione abbia voluto penalizzare i più deboli". Anche Giuseppe Davì, papà di Sofia, si unisce al coro di lamentele: "Mia figlia, come altri bambini, si erano affezionati a questi operatori. Ora devo chiedere aiuto ai miei genitori". "Chiederemo un altro incontro al commissario - aggiunge Massimo D'Asta, dell'Ugl - prima del 26 maggio, data entro cui deve essere inviato il piano di riordino dei servizi della Gesip al governo nazionale". 
ROMA - Monsignor Pietro Vergari è indagato nell'inchiesta sulla scomparsa della cittadina vaticana Emanuela Orlandi. Un'indagine che vede ipotizzato il reato di sequestro di persona aggravato dalla minore età dell'ostaggio e dalla morte dello stesso. Massimo riserbo sulle cause che hanno portato alla decisione di iscrivere sul registro degli indagati l'altro prelato. Don Pietro Vergari, ex rettore della Basilica di Sant'Apollinare, dove fu sepolto il boss della Banda della Magliana Enrico De Pedis, è indagato dalla Procura di Roma per concorso nel sequestro di Emanuela Orlandi. L'iscrizione nel registro degli indagati, secondo quanto si è appreso, è avvenuta di recente e comunque, secondo i magistrati, sarebbe "un atto dovuto". Il provvedimento della procura è stato preso nell'ambito dell'inchiesta sulla scomparsa della ragazza di 15 anni sparita in circostanze misteriose il 22 giugno del 1983. Monsignor Pietro Vergari è stato fino al '91 rettore della basilica di Santa Apolinare, dove si trova la tomba del boss della banda della Magliana, Enrico De Pedis. E' giusto di lunedì scorso l'apertura, svolta dagli esperti della scientifica, della tomba di Enrico De Pedis nella cripta della Basilica Sant'Apollinare, nonchè dell'intero locale sottostante la stessa chiesa. Ispezioni ed esami che non sono ancora concluse. Oltre al corpo di De Pedis, intorno alla tomba gli investigatori hanno trovato altre cento cassette contenenti ossa umane che ora sono all'esame della polizia scientifica. L'APERTURA DELLA TOMBA DI DE PEDIS /FOTO Non è però chiaro se vi sia un collegamento tra l'iscrizione nel registro degli indagati di Vergari e tale atto istruttorio. A quanto si è appreso, comunque, negli ultimi tempi la Santa Sede sta collaborando con chi indaga. Le stesse operazioni nella basilica sono infatti avvenute in accordo tra Vaticano e Procura. A collegare la scomparsa della ragazza con De Pedis fu una telefonata giunta nel settembre 2005 alla redazione della trasmissione televisiva "Chi l'ha visto?": "Riguardo al fatto di Emanuela Orlandi - disse - per trovare la soluzione del caso, andate a vedere chi è sepolto nella cripta della Basilica di Sant'Apollinare e del favore che Renatino fece al cardinal Poletti, all'epoca". LA TESTIMONIANZA DEL FRATELLO DELLA RAGAZZA /VIDEO De Pedis fu ucciso il 2 febbraio 1990 in un regolamento di conti a Campo de' Fiori. Sepolto inizialmente al cimitero del Verano in una tomba della famiglia della vedova Carla di Giovanni, questa poi riuscì a farne tumulare la salma a Sant'Apollinare grazie al via libera dell'allora arcivescovo vicario di Roma, Ugo Poletti, ottenuto anche in relazione ad una dichiarazione scritta propria di monsignor Pietro Vergari: "Si attesta che il signor Enrico De Pedis nato in Roma - Trastevere il 15/05/1954 e deceduto in Roma il 2/2/1990, è stato un grande benefattore dei poveri che frequentano la Basilica e ha aiutato concretamente tante iniziative di bene che sono state patrocinate in questi ultimi tempi, sia di carattere religioso che sociale. Ha dato particolari contributi per aiutare i giovani, interessandosi in particolare per la loro formazione  cristiana e umana". Nel sito internet del monsignore si legge: "Tra le più belle esperienze della mia vita sacerdotale in Roma mi è stata carissima quella della visita alle carceri di Regina Coeli. Tra le centinaia di persone incontrate dei più diversi stati sociali, parlavamo di cose religiose o di attualità; Enrico De Pedis veniva come tutti gli altri, e fuori dal carcere, ci siamo visti più volte: normalmente nella chiesa di cui ero rettore, sapendo i miei orari e altre volte fuori, per caso. Mai ho veduto o saputo nulla dei suoi rapporti con gli altri, tranne la conoscenza dei suoi familiari. Aveva il passaporto per poter andare liberamente all'estero. Mi ha aiutato molto per preparare le mense che organizzavo per i poveri. Quando seppi dalla televisione della sua morte in via del Pellegrino, ne restai meravigliato e dispiacente. Qualche tempo dopo la sua morte i familiari mi chiesero, per ritrovare un po' di serenità, poiché la stampa aveva parlato del caso e da vivo aveva espresso loro il desiderio di essere un giorno sepolto in una delle antiche camere mortuarie, abbandonate da  oltre cento anni, nei sotterranei di S. Apollinare, di realizzare questo suo desiderio. Furono chiesti i dovuti permessi religiosi e civili, fu restaurata una delle camere e vi fu deposto. Anche in questa circostanza doveva essere valido come sempre, il solenne principio dei Romani 'Parce sepulto': perdona se c'è da perdonare a chi è morto e sepolto. Restammo d'accordo con i familiari che la visita alla cappella funeraria era riservata ai più stretti congiunti. Questo fu osservato scrupolosamente per tutto il tempo in cui sono rimasto rettore, fino al 1991". Allo stato nell'ambito di questa inchiesta risultano indagati Sergio Virtù, Angelo Cassani, detto 'Ciletto', Gianfranco Cerboni, detto 'Gigetto'. Tutti soggetti che hanno fatto parte del gruppo che ha infiammato la capitale tra gli anni Settanta e Ottanta. Gli indagati sono stati individuati sulla base di una serie di riscontri oltre che dalle dichiarazioni di pentiti della banda della Magliana. Tutto ripartì da dichiarazioni rese in diversi momenti da Sabrina Minardi, ex compagna per un periodo di Renatino. 
