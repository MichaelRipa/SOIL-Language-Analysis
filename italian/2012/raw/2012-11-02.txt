"Siamo una  piccola Repubblica indipendente, dimenticata dallo Stato". Federico Fornaro,  vice segretario del Pd regionale questa volta indossa il cappello di  amministratore sul piede di guerra. E ironizza: "Siamo di fatto indipendenti, lo  Stato quest’anno ci dà soltanto cinquemila euro contro i 400mila dello scorso  anno". Dal 2004 è sindaco di Castelletto d’Orba, 1.950 abitanti vicino ad Ovada,  e nei prossimi giorni dovrà comunicare ai suoi cittadini perché a dicembre  dovranno pagare una rata Imu più alta di quella prevista. Il piccolo Comune di  Castelletto è uno delle quattrocento vittime di Tributi Italia, la società alla  quale il predecessore di Fornaro aveva affidato la gestione dei tributi  comunali.  Penalizzato anche da un errore del ministero dell’economia nel  calcolo di compensazione per la maggior entrata dell’Imu rispetto al precedente  gettito dell’Ici: "Non sono stati conteggiati i tributi pagati dai miei  cittadini e illegittimamente trattenuti da Tributi Italia", spiega il sindaco.  L’amarezza più grande è però l’assenza di risposte dopo le segnalazioni inviate:  "Silenzio totale da parte del ministero dell’Economia, ci ha risposto solo  l’Ifel, la fondazione dell’Anci sulle tematiche dei tributi".  Fornaro però non  molla e promette battaglia: "Abbiamo ragione al 101 per cento. Proseguiremo  la lotta in ogni sede". 
MOSCA -  Liberate le Pussy Riot. Lo dice perfino il premier russo Dmitrj Medvedev sconfessando la linea durissima del Presidente Putin. Incontrando un gruppo di studenti universitari il membro più debole del cosiddetto tandem del potere russo ha preso le difese delle due ragazze in carcere da marzo e condannate a due anni per aver cantato una canzoncina anti Putin sull'altare della cattedrale. "Se fossi un giudice  -  ha detto, scatenando gli applausi  -  le tirerei fuori. Anzi, per come la penso non le avrei nemmeno mai messe in prigione". Un'uscita da vero liberal come piace fare all'ex presidente che ha ovviamente precisato: "Queste ragazze mi sono antipatiche. Mi danno la nausea sia il loro gergo che il loro tipo di musica. Ma non per questo devono stare ancora in galera". Le parole del capo del governo suonano come una piccola speranza per le ragazze recluse adesso in due separati campi di lavoro alle pendici degli Urali e nelle paludi della Mordovia. Se fossero affermazioni sincere, darebbero qualche possibilità di ottenere almeno una forma di condizionale dopo l'imminente presentazione dell'ultimo appello al presidium del Tribunale di Mosca. Ma gli avvocati non sono molto ottimisti. "Medvedev -  dice Mark Feighin, legale delle due ragazze - avrebbe potuto fare già qualcosa. Per esempio consentire alle ragazze di vedere i proprio figli quando erano ancora in carcere a Mosca e dunque sotto la sua giurisdizione. Queste sono dichiarazioni ad uso interno. Segnali politici che non ci cambiano niente". I legali delle Pussy Riot sono intanto travolti da un'altra vicenda che semina polemiche e malumori. Solo ieri si è saputo infatti del tentativo della moglie di Feighin di registrare il marchio Pussy Riot per ottenerne l'esclusiva. Lo ha denunciato Maria Alioshina, la terza ragazza processata che proprio per aver rotto con gli avvocati troppo dichiaratamente militanti per l'opposizione, ha ottenuto la libertà condizionale. La richiesta, comunque bocciata, avrebbe garantito incassi notevoli visto che il marchio Pussy Riot è di fatto sfruttato da aziende e movimenti vari in Gran Bretagna, Germania e Stati Uniti dove addirittura lo stesso staff della cantante Madonna vende a venti dollari l'unale t shirt con il nome del gruppo. Storia misera e carica di veleni. Maria Alioshina accusa l'avvocato di "voler lucrare su una missione politica". Lui sostiene di aver avuto l'incarico dalle altre due. E viene anche fuori la ambigua storia del marito di Nadia Tolokonnikova, la giovane leader del gruppo lasciato dalla moglie con una lettera dal carcere. Il ragazzo avrebbe intascato premi e contributi in tutto il mondo compreso un assegno personale di Yoko Ono sfruttando il momento di notorietà. Veleni e pettegolezzi che non dicono niente di buono per il futuro delle due detenute. Medvedev fa il magnanimo ma quello che conta, lo sanno tutti, è Vladimir Putin. E la sua ultima dichiarazione non lascia scampo: "Hanno avuto quello che si meritano". Argomenti pussy riot 

VICENZA -  I capelli rasati a zero e una croce disegnata in cima alla testa per non essersi impegnato a sufficienza in una gara internazionale di nuoto. Questa la 'punizione' che sarebbe stata inflitta, a un ragazzino undicenne di Vicenza, da due istruttori e un'atleta di una piscina. A denunciare l'episodio, avvenuto a maggio, i genitori del bambino, che hanno presentato ad agosto un esposto. I tre sono ora indagati dalla Procura per abuso di mezzi di correzione. Al rientro da una serie di gare di nuoto a Locarno, in Svizzera, il ragazzino si è presentato con la testa completamente rasata, ad eccezione di una porzione di capelli a croce. L'undicenne ha spiegato ai familiari di essere stato punito in questo modo dal capo degli allenatori di 52 anni e dalla sua vice di 28, i quali avrebbero lasciato l'esecuzione materiale della 'lezione' ad una atleta più anziana della comitiva. Davanti agli altri baby atleti il taglio dei capelli sarebbe stato minacciato anche nei confronti di un secondo ragazzino, i cui familiari hanno presentato a loro volta un esposto denuncia. Gli istruttori si sono difesi sostenendo che è abitudine rasare i capelli in occasione delle gare e che la croce rappresentava solo il simbolo della Svizzera. Hanno negato, invece, il riferimento antisemita. La società di nuoto ha intanto deciso di cautelarsi sospendendo gli allenatori. 
Un uomo di 34 anni è rimasto vittima di un agguato questa sera a Napoli. Il fatto è accaduto in via dei Monti, in una zona al limite tra il Corso Vittorio Emanuele e i Quartieri Spagnoli, a 250 metri da piazza Mazzini. Erano le 20.45 e la zona era molto trafficata L'ucciso è Antonio Cecere, pregiudicato con precedenti per estorsione.  E' stato raggiunto da diversi da colpi di arma da fuoco sparati da uno o più uomini a bordo di uno scooter. Un mese e mezzo fa, ai Quartieri Spagnoli, era stato ucciso un altro giovane, cugino del calciatore del Torino Masiello. 
NEW YORK - Alla fine il sindaco si è dovuto arrendere. "Abbiamo deciso di cancellare la maratona di New York", scrive sul suo profilo Twitter l'ufficio del primo cittadino della Grande Mela, Michael Bloomberg. "I partecipanti - aggiunge - avranno ulteriori informazioni nei prossimi giorni". La gara, in programma domenica prossima, dunque non si terrà. Eppure Michael Bloomberg si era impegnato a garantirne la regolarità. Un modo per testimoniare anche il graduale ritorno di New York alla normalità . Ma la decisione è stata investita subito da un diluvio di critiche - non unanimi peraltro - ma bipartisan. Con l'obiezione: sarebbe un errore pensare alla maratona dopo 41 morti, mentre diverse zone della città sono ancora senza elettricità e con i trasporti a singhiozzo. Sottraendo risorse ed energie all'emergenza. La gara di New York si tiene ininterrottamente dal 1970 su una distanza di oltre 42 km. Nessuna interruzione neppure nel 2001, l'anno degli attentati al World trade center. E Bloomberg lo aveva sottolineato, ricordando che il suo predecessore Rudolph Giuliani "dopo l'11 settembre prese la decisione giusta di far correre la maratona, per unire la gente". Ma allora erano passati due mesi e non neanche sei giorni.  "Anche molti di coloro che si sono iscritti alla gara -  è stato il commento del New York Times - ritengono sia di cattivo gusto correre lungo un percorso che, snodandosi nei cinque distretti della città, passerebbe accanto a migliaia di persone che soffrono per le distruzioni inflitte dalla forza della natura". "E' un grande evento per New York", aveva continuato a sostenere il sindaco, sottolineando che molte piccole aziende dipendono da questa manifestazione. E inoltre, aveva aggiunto di credere che anche le vittime avrebbero voluto che si corresse, "per rafforzare l'economia e per far andare avanti la città". Anche gli atleti erano apparsi divisi. Meb Keflezighi, vincitore dell'edizione 2009, aveva affermato che la gara è "un evento positivo". Mark Laatjes, campione del mondo di maratona a Stoccarda nel 1993, invece aveva detto: "Abbiamo visto un gente che ha perso tutto e in questo momento la città deve dedicarsi a chi ha bisogno di aiuto invece di usare per la corsa servizi essenziali". Insomma, polemiche senza fine. Di qui il dietrofront. "E' tremendo e molto difficile - ha detto Mary Wittenberg, presidente del New York Road Runners - è una delle decisioni più difficili che abbiamo mai preso, ma pensiamo che sia la scelta giusta per New York". E il sindaco Bloomberg: "Anche se la maratona non avrebbe distolto risorse dagli sforzi di soccorso, è chiaro che è diventata fonte di controversia e divisione", ha detto. "La maratona ha sempre unito la città e ci ha ispirato con storie di coraggio e determinazione. Non vogliamo che siano gettate ombre sull'evento e sui suoi partecipanti e per questo abbiamo deciso di cancellarla". 
"Se ci fosse una candidatura della Lega, in caso di primarie di coalizione, ritengo doveroso che il Sud scenda in campo direttamente e io sarei disponibile a farlo". Lo ha detto il presidente della Regione Campania, Stefano Caldoro, in un'intervista rilasciata al Consorzio Cmg che raggruppa le emittenti locali Canale 21, Canale 9, Canale 8 e Televomero e che andrà in onda nelle edizioni pomeridiane e serali dei tg di sabato. "Di fronte a un'ipotesi di primarie di coalizione, che oggi però sono un pò difficili, nelle quali dovesse esserci in campo un esponente della Lega, Maroni o un altro che rivendica le posizioni del Nord - ha spiegato, rispondendo a una domanda sul segretario del Carroccio - sarebbe un dovere scendere in campo e rappresentare una parte del Paese". E questo, ha ribadito, "non in una logica di separazione, ma di giusta competizione, nell'interesse del Paese, una competizione corretta con le stesse regole per tutti. Noi siamo convinti di essere migliori, ". "Le autocandidature - ha ribadito - non sono utili a nessuno". Ciò che preme al governatore campano è che "il tema del Sud sia dentro le primarie altrimenti sarebbe assente un pezzo di prospettiva di crescita del Paese". Diverso è, ha precisato, il caso di primarie di partito perchè, in questo caso, "le regole sarebbero altre". Caldoro ha comunque ricordato che occorre capire di che tipo di primarie si tratterà. "Io credo che debbano essere di coalizione - ha sottolineato - perchè di partito avrebbero minore impatto". Se la competizione per la scelta del candidato, invece, fosse di coalizione, "le primarie sarebbero più significative" perchè la competizione sarebbe "tra più partiti e movimenti politici che concorrono a uno schieramento per il governo del Paese, tra l'altro come avviene nel centrosinistra". 
Traffico in tilt e pendolari infuriati nella zona di via Boccea. In via Cornelia infatti, in serata ha ceduto una porzione di asfalto. Quattro linee del trasporto pubblico hanno subito forti rallentamenti, a causa delle deviazioni. La linea 980 dell'Atac non raggiunge più via Montespaccato, via Bondi, via Pane, via Suor Maria Agostina. Inoltre, informa l'agenzia della mobilità, " le linee 981, 983 e 985 sono state deviate in via Nazareth e via Acquafredda. L'asfalto ha ceduto all'improvviso in serata, probabilmente a causa delle forti piogge di questi giorni. Si tratta dell'ennesimo cedimento. Il 29 ottobre scorso una voragine aveva inghiottito un'auto nella zona in piazza Albina, all'Aventino. L'enorme buca di dieci metri per tre, e profonda almeno cinque metri, aveva provocato anche la rottura dei tubi dell'acqua, del gas e danneggiato i cavi dell'elettricita. 
Li hanno trovati riversi uno sul letto e l’altro sul divano,  uccisi con tutta probabilità dal monossido di carbonio prodotto da una stufa a  gas malfunzionante. Le vittime sono due operai tunisini di 25 e 26 anni che  dividevano un appartamento al terzo piano di via Verolengo 165, nella zona di  Madonna di Campagna, A fare la tragica scoperta è stato il fratello di una delle  vittime, che viveva con loro. Li aveva salutati al mattino, poi in serata è  tornato a casa assieme a un’amica. Ma la porta era chiusa e la chiave inserita  nella toppa dall’interno: lui non riusciva a entrare, ha provato a chiamare i  due coinquilini ma nessuno rispondeva. preoccupato è sceso al primo piano e ha  chiesto aiuto a un vicino di casa, ma solo l’intervento dei vigili del fuoco,  che hanno forzato la porta, ha permesso loro di entrare. L’aria era talmente  satura di monossido che la donna si è sentita male. L’ambulanza è arrivata in  fretta, ma i medici non hanno potuto far niente per rianimare i due  nordafricani. La donna è stata invece portata in ospedale, ma le sue condizioni  non sono gravi. 
La si potrebbe prendere come un provvedimento per la trasparenza del mercato. Un modo perché tutti gli investitori sappiamo quali sono le società sulle quali si scommette maggiormente al ribasso, Vista così, l'iniziativa della Consob che ha reso pubblico sul suo sito (da venerdì 2 novembre) l'elenco degli investori che possiedono posizione "corte" superiore allo 0,5% del capitale di una società quotata a Piazza Affari potrebbe anche avere senso. Ma la sensazione è che l'autorità guidata da Giuseppe Vegas non sia stata guidata fondamentamente da questo principio. Il provvedimento fa apparire la Consob più che altro come un maestro severo, uno sceriffo che mette in punizione gli speculatori "sporchi e cattivi" che fanno scendere i prezzi delle società in Borsa. Del resto, guardando il primo elenco pubblicato non è nemmeno possibile contestare più di tanto le scelte di investimento dei cosiddetti ribassisti, ovvero di chi specula su possibili flessioni future dei titoli quotati.  Le posizioni ribassiste più consistenti riguardano Finmeccanica, oggetto di posizioni corte per il 5,26% del capitale. Scommesse al ribasso, tra gli altri, anche su Monte Paschi (2,86%), Mediaset (2,92%), Pirelli (1,54%), Fiat (1,35%) e Generali (0,91%). E poi ancora  su Atlantia (0,83%), A2A (1,12%), Piaggio (0,92%), Bpm (0,57%), Mondadori (0,6%) e Banca Carige (0,54%). 
