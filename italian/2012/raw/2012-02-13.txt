"Quel funzionario della Regione ha mentito, trasmettete gli atti in procura". Colpo di scena nel processo sulla lottizzazione Acque Chiare nel quale Regione si è costituita parte civile. L'avvocato Vito Epifani - legale del costruttore Vincenzo Romanazzi finito sul banco degli imputati perché accusato della realizzazione abusiva del villaggio dei vip sulla costa brindisina, punta il dito contro il rappresentante dell'ente addetto all'Urbanistica Nicola Giordano, che in una nota del 7 gennaio scorso avrebbe affermato nero su bianco "che le linee guida regionali a fondamento del progetto Acque chiare, non sono mai state recepite in un atto di giunta regionale". "Falso", secondo il difensore, che ha consegnato al giudice monocratico Giuseppe Licci un atto dell'esecutivo regionale del 10 ottobre 2000 in cui quelle linee guida vengono cristallizzate in delibera. Un documento firmato proprio dallo stasso funzionario istruttore Nicola Giordano. Il fatto potrebbe essere determinante nel giudizio finale del tribunale di Brindisi, che a breve deciderà sulla richiesta di confisca del villaggio formulata dal pubblico ministero Antonio Costantini. Se il giudice dovesse assentire a quella richiesta sono oltre duecento i proprietari che dovranno dire addio alle villette per le quali stanno ancora pagando mutui e bollette, finite sotto sigillo per mano della guardia di finanza nel maggio 2008, fra cui una serie di noti professionisti del capoluogo barese, commercialisti, avvocati ma anche magistrati. Se invece le linee guida dovessero rivelarsi autentiche come sostiene la difesa, potrebbe venire meno l'ipotesi di lottizzazione abusiva a carico di Romanazzi & Co, con il contestuale dissequestro del villaggio. Discordanti sul punto anche le testimonianze rese in aula dagli assessori regionali che si sono succeduti nella delega all'Urbanistica: vero secondo l'assessore Tina Fiorentino che le emanò nel corso del suo mandato al fianco del presidente Raffaele Fitto. "Dichiarò di non conoscerle invece l'attuale assessore Angela Barbanente", ha ricordato la difesa. Sia Fiorentino che Barbanente sono state chiamate a testimoniare in aula nel corso del dibattimento. Il giudice dovrà anche pronunciarsi anche sulla richiesta di condanna degli imputati: un anno e tre mesi a testa per il costruttore e per il notaio Bruno Cafaro che stipulò i contratti di compravendita, per entrambi è stata chiesto anche il pagamento di una multa di 40mila euro ciascuno. Il pm ha chiesto anche la condanna alla pena di un anno di detenzione tanto per il direttore dei lavori Severino Orsan quanto per l'allora dirigente dell'ufficio Urbanistica del Comune di Brindisi, l'architetto Carlo Cioffi (oltre al pagamento di una multa da 25mila euro a testa). Nel processo i proprietari delle villette sono parte civile e hanno chiesto al Comune di Brindisi un maxi-risarcimento da 50 milioni di euro. 
L'AQUILA - La Procura della Repubblica dell'Aquila ha aperto un'inchiesta contro ignoti nell'ambito delle indagini sullo stupro della 20enne originaria di Tivoli , studentessa all'Aquila, trovata svenuta, seminuda in mezzo alla neve e insanguinata fuori alla discoteca Guernica nel comune aquilano di Pizzoli. Per tutta la giornata si sono attesi i primi provvedimenti nei confronti del presunto responsabile dello stupro, ma la decisione presa dalla Procura significa che al momento non c'è ancora alcun indagato e che investigatori ed inquirenti vanno avanti con cautela. Oggi sono state sentite altre persone, mentre la studentessa, ancora in stato di choc, resta ricoverata nel reparto di ginecologia dell'ospedale dell'Aquila. La ragazza agli psicologi ha detto di non ricordare praticamente nulla. L'accusa punta comunque sulla testimonianza della giovane, che potrebbe essere ascoltata domani, sulla querela contro l'aggressore e sui risultati degli esami tecnico scientifici dei Ris, lasciando aperta ogni ipotesi, comprese quelle di uno stupro di gruppo. Non si esclude, però, neanche un rapporto consenziente. Il maggior sospettato - un giovane militare del 33/mo reggimento artiglieria Acqui, originario della provincia di Avellino - è libero. Prima ha negato ogni coinvolgimento nella vicenda, poi ha ammesso il rapporto sessuale dicendo che era stato consenziente. L'uomo era stato fermato con gli abiti sporchi di sangue dal gestore del locale e dai buttafuori nelle vicinanze del posto dove era stata trovata la giovane studentessa, mentre stava lasciando la discoteca in macchina con due suoi commilitoni e un'amica. Sono liberi - e finora risultati estranei al presunto stupro - anche i suoi due commilitoni, un campano e un aquilano, anche loro interrogati ieri, e anche loro regolarmente in caserma. Fonti dell'esercito sottolineano che i tre ragazzi sono apparentemente tranquilli. Uno dei buttafuori della discoteca che, insieme al gestore, ha soccorso la giovane, ha spiegato che la 20enne sarebbe probabilmente morta se fosse rimasta altri cinque minuti al freddo. E nonostante gestori e vigilanza abbiano sottolineato di aver fatto tutto il possibile, il primo provvedimento potrebbe essere quello della chiusura del locale: i carabinieri proporranno domani al questore dell'Aquila, competente in questa materia, un provvedimento per la temporanea sospensione della licenza che si adotta, fra l'altro, in caso di pericoli per la moralità pubblica e il buon costume o per la sicurezza dei cittadini. 
RIVOLI - Un uomo è stato accoltellato e ucciso in strada a Rivoli, nel torinese, all'altezza di via salvemini 1. Sul posto ci sono i carabinieri. La vittima è un cittadino italiano di 42 anni, che abitava al numero 10 della stessa via Salvemini. L'uomo era già conosciuto dalle forze dell'ordine per qualche precedente penale. Si chiamava Moreno De Lillo e, a quanto si apprende dagli inquirenti, il movente dell'omicidio potrebbe essere un regolamento di conti. I carabinieri stanno effettuando perquisizioni e interrogando testimoni. L'indagine è coordinata dal Pm Giancarlo Avenati Bassi. Secondo gli investigatori, è stato ucciso con un colpo di coltello alla gola. Il corpo è stato trovato da un passante in un'aiuola coperta di neve, sotto un albero, a pochi metri dall'ingresso dello stabile in cui abitava. Il corpo - secondo le informazioni raccolte sul posto - oltre alla ferita mortale alla gola, presenta altre ferite alle braccia e all'addome. 

Non sembra ma manca un soffio: al Bicentenario verdiano. Manca talmente poco che La Scala ha già annunciato in pompa magna la stagione 2013, quella dei duecento anni dalla nascita del Cigno di Busseto. Traviata, Falstaff, Nabucco, Oberto conte di San Bonifacio, Macbeth, Un ballo in maschera: nel 2013 il teatro di Milano torna ad affrontare Giuseppe Verdi di petto, con sei nuove produzioni e due  riprese: Don Carlos diretto da Fabio Luisi, direttore principale del  Metropolitan di New York e Aida, sul podio Gianandrea Noseda. E Parma? A dire il vero la situazione non è proprio delle migliori. Crisi economica, gestione commissariale, problemi non piccoli all'interno del Regio (stagione lirica asfittica e poco entusiasmante, la questione delle due orchestre e la formula del Festival verdiano decisamente da rivedere, con la fiducia al sovrintendente Mauro Meli che appare di giorno in giorno sempre più risicata). LEGGI Mov5Stelle fa le pulci al bilancio della Fondazione Teatro Regio Sono passati in un baleno le idee di grandeur strampalate che volevano arredare via Verdi con 27 lastre di marmo per ricordare le opere del genio nato nel 1813 a Roncole di Busseto. C'è seria preoccupazione, altro che coreografie dal buco della stazione al teatro Regio. Il palcoscenico del bicentenario verdiano sarà mondiale. Può regalare a Parma grandi  richiami ma anche farla finire nel dimenticatotio o peggio riservare tonfi internazionali. L'impressione oggi è che ci sia un forte rallentamento decisionale ed è comunque sperabile che a brevissimo venga annunciato un programma quasi completo, per evitare come avvenuto per la stagione lirica ancora in corso  improvvisazioni dell'ultima ora. Una proposta - Come Repubblica Parma avanziamo un suggerimento: creare un contatto con Bernardo Bertolucci per averlo come regista alla prossima edizione del Festival verdiano. Il maestro di Bussetto è morto all'alba di quel Novecento che i Bertolucci (Bernardo il regista e il padre Attilio poeta) hanno saputo raccontare come pochi. Nel caso di incontro tra festival verdiano e Bertolucci l'attenzione internazionale sarebbe assicurata. Insomma c'è bisogno di un colpo d'ala di quel volare alti con le idee che sono indispensabili proprio nei tempi di crisi. Ecco  comunque le ultime mosse  preoccupazioni in ordine di tempo sui ritardi che sta registrando la nostra città nella promozione e organizzazone del Festival verdiano del Bicentenario. L a senatrice del Pd Albertina Soliani -“Ho posto all’attenzione del Ministro Lorenzo Ornaghi nella VII Commissione Cultura del Senato lo stato delle cose per le celebrazioni del bicentenario della nascita di Giuseppe Verdi che cade nel 2013. Ho sollecitato il Ministro ad assumere con urgenza le iniziative di sua competenza a cominciare dal parere positivo che ci aspettiamo sulla legge di iniziativa parlamentare in discussione alla Camera in modo che sia possibile conoscere presto quali risorse finanziarie il Governo intende investire nelle celebrazioni e come intenda costituire presto il previsto Comitato nazionale per le celebrazioni. Il dibattito sulle dichiarazioni programmatiche del Ministro si concluderà nei prossimi giorni con sue le risposte agli interventi dei commissari. Mi auguro un impegno positivo del Governo che metta in moto tutte le istituzioni interessate, come è previsto nella stessa proposta di legge”. Giorgio Pagliari e Marco Ablondi - "Bicentenario  verdiano,occasione da non perdere”. E' questo l'indirizzo  e l'impegno maturato dalla conversazione sul binomio “cultura e turismo” assunto dai rappresentanti delle Istituzioni territoriale, dalle diverse  Associazioni e Comitati  che hanno partecipato al recente incontro promosso  da Federalberghi e associazione Il Borgo con il patrocinio della Provincia. La proposta  non può che essere salutata con soddisfazione  e condivisa da coloro che ,come noi,fin dall'aprile 2011, hanno proposto al Sindaco e al Consiglio comunale apposita delibera di indirizzo sul tema “della monumentalizzazione della via Verdi e della più corretta e significativa celebrazione del bicentenario della nascita del grande Maestro”. L'intento della nostra iniziativa era quello di poter  favorire una riflessione collettiva della Città ed in particolare delle sue migliori risorse culturali attraverso una sorta di “risveglio” partecipativo collettivo. Purtroppo così non è stato. Una volta di più, chi governava la città, ha ritenuto di non dover prestare ascolto alle proposte avanzate dalle minoranze consiliari. Si è perso tempo prezioso che occorre recuperare in fretta per non perdere la grande occasione di valorizzazione del nostro territorio e di degna celebrazione del Maestro. Celebrazione che  idee,mezzi e soluzioni appropriate. Eravamo e siamo tuttora convinti che onorare Verdi significa  porsi sotto la lente del mondo intero così come siamo ancora convinti che la potenzialità dell'evento possa concorrere a favorire il reperimento di risorse a livello   internazionale se la città e il territorio sapranno mettere in campo  progetti di qualità. Non mancano le intelligenze per poterli  costruire  e,nel nome di Verdi, sono concrete le possibilità di reperimento delle risorse finanziarie per poterli realizzare. Riteniamo pertanto che la proposta scaturita dalla recente conversazione “cultura e turismo”  debba essere sollecitamente avviata. Milano ha un piano poliennale - "Si sta  concretizzando - ha detto il sovrintendente della Scala Stéphane Lissner  - la linea  italiana con respiro internazionale, che aveva bisogno di alcuni anni per  prendere forma". Una nuova 'Traviata' diretta da Daniele Gatti (regia di Dimitri  Tcherniakov) inaugurerà la stagione il 7 dicembre 2013 a chiusura dell'anno  verdian-wagneriano che verrà aperto il prossimo Sant'Ambrogio dal 'Lohengrin'  (dirige Daniel Barenboim, regia Claus Guth, nel cast Jonas Kaufmann e René  Pape). Sempre Gatti dirigerà a Londra il 'Falstaff' con la regia di Robert  Carsen prodotto in tandem con il Covent Garden: a Milano passerà poi il  testimone a Daniel Harding. Viaggio inverso per 'Nabucco' diretto da Nicola  Luisotti: lo spettacolo firmato da Daniele Abbado debutterà alla Scala e  continuerà la sua strada a Londra. Al regista Mario Martone, che in Teatro ha  già realizzato (benissimo) 'Cavalleria rusticana' e 'Pagliacci' vengono affidati  'Oberto conte di San Bonifacio' (nell'anno verdiano, dirige Battistoni) e negli  anni successivi 'Trovatore' (2014) e Traviata (2015, pronta per l'Expo). A  Giorgio Barberio Corsetti sarà invece affidata la regia di Macbeth (dirige  Valerij Gergiev) mentre a Damiano Micheletto, tra i giovani registi italiani più  interessanti, allestirà un nuovo 'Ballo in maschera' (dirigerà Daniele  Rustioni). Tra l'anno verdian-wagneriano e l'Expo 2015, il sette dicembre 2014  ad aprire la stagione sarà il 'Fidelio' di Beethoven diretto da Daniel  Barenboim. E proprio di fronte a questa vera e propria strategia culturale milanese, Parma deve al più pèresto rimboccarsi le maniche e trovare idee vere. Magari meno costose e faraoniche ma in grado di incuriosire e attrarre in Italia e all'estero. 
La zuccata di Britos, il rigore di Cavani. E un'attenta gestione del possesso palla. Senza strafare, 54 giorni dopo il 6-1 al Genoa un Napoli cinico torna alla vittoria casalinga contro la bestia nera Chievo: 2-0 in salsa uruguaiana, con il risultato che matura interamente nel primo tempo, tra il 15' e il 38'. I gialloblù hanno fatto pochino, dalle parti di De Sanctis pericoli con il contagocce anche quando è entrato il fischiatissimo (e temuto) Moscardelli. Tre punti fondamentali per il Napoli, che si riavvicina alla zona Europa. Con un paio di conclusioni da fuori di Lavezzi e Inler, il Napoli prova a trascinare il pubblico del San Paolo, deluso dalle ultime prestazioni degli azzurri. Per la sfida contro il Chievo, che nelle ultime tre partite ha fatto malissimo ai partenopei, Mazzarri sceglie una difesa inedita che vede Aronica centrale con i rientranti Grava e Britos ai lati. Ed è proprio l'uruguaiano ex Bologna a regalare al 15' il vantaggio al Napoli: colpo di testa su angolo di Lavezzi e gara che si incanala nei binari voluti da Mazzarri, mentre Di Carlo mastica amaro soprattutto per la scarsa concentrazione dei suoi (Britos ha saltato tutto solo nel cuore dell'area). Pellissier alla mezz'ora prova a spaventare il fin lì inoperoso De Sanctis; dall'altra parte Zuniga sbaglia un appoggio facile facile per Cavani, solissimo in area. Mazzarri si dispera ma al 38' torna a sorridere. Con Cavani, che trasforma il rigore che lui stesso si era guadagnato per un ingenuo fallo di Sorrentino: 2-0 e Napoli in pieno controllo, anche se il Chievo non molla. Bravo De Sanctis sul tiro ravvicinato di Sardo, Thereau invece fa tutto bene tranne il tiro (alto). Con un prolungato possesso palla il Napoli prova ad addormentare il match, impegnando anche Sorrentino con un gran tiro dai 25 metri di Gargano. Pellissier prova a graffiare, ma il Napoli è più concreto: sulla combinazione Lavezzi-Cavani è bravo Sorrentino. Lo spauracchio Moscardelli, appena entrato per Paloschi, crea pericoli: bravo Britos in anticipo su Thereau (64'), con il francese che poco dopo, su assist di Pellissier, tocca troppo debolmente. Con l'ingresso di Maggio (per Hamsik), Mazzarri sceglie il 4-4-2: bene Sorrentino su Inler. Imperversa Lavezzi: sulle accelerazioni del Pocho il Chievo suda freddo, poi Mazzarri lo cambia con Pandev. Gli ospiti provano l'assalto finale, tanto insistito quanto sterile; il Napoli porta a casa tre punti d'oro e prova a rilanciarsi in campionato. Aspettando la notte più attesa, quella contro il Chelsea. 
Edison saluta l'Italia con una maxi-svalutazione di poco inferiore al 1 miliardo di euro e chiude l'esercizio senza distribuire, per il secondo anno consecutivo, alcuna cedola ai suoi azionisti. Il gruppo di Foro Buonaparte, che da mercoledì finirà sotto il controllo esclusivo del colosso francese Edf, ha chiuso l'esercizio con una perdita di circa 870 milioni di euro, la più grande della sua storia. Pesa la profonda pulizia di bilancio decisa dai francesi e contro cui i soci italiani di Delmi, trovato l'accordo sul riassetto con la cessione del loro pacchetto del 30% di Edison a Edf in cambio del controllo di Edipower, non si sono più opposti come avevano fatti in passato. L'ebitda si è attestata a 1 miliardo di euro, a fronte di una previsione di 900 milioni. Il cda, riunitosi in tarda serata sotto la presidenza del direttore generale di A2A, Renato Ravanelli, in sostituzione dello scomparso Giuliano Zuccoli, ha inoltre dato il via libera alle intese di massima per la cessione di Edipower e per le forniture di gas all'ex genco dell'Enel: nell'ambito degli accordi sul divorzio in Edison, Edf si è assicurata per i prossimi sei anni la fornitura a Edipower del 50% del suo fabbisogno a prezzi di mercato. I contratti definitivi sul riassetto, cioè la cessione del 70% di Edipower a Delmi e del 30% di Delmi a Edf, verranno siglati mercoledì prossimo mentre domani si riuniranno il consiglio di gestione di A2A e il direttivo di Delmi. Nel corso del cda si è registrata una schiarita tra italiani e francesi sulle forniture di gas a Edipower: in caso di disaccordo con Edf sulla definizione di "prezzo di mercato" entrerà in gioco - come richiesto da A2A e dagli altri soci italiani - un esperto indipendente. 
