LONDRA - Rupert Murdoch si è dimesso dai consigli di amministrazione dei suoi giornali in Gran Bretagna e  da quelli di "oltre una decina di società negli Usa, in Australia e India. Ad annunciarlo è l'amministratore delegato - la filiale britannica del gruppo News Corp - Tom Mockridge (ex capo di Sky Italia). Murdoch ha infatti lasciato il board di News International, della Times Newspaper Holdings e la News Corp Investment: parliamo di società che controllano testate come il Sun , il Times e il Sunday Times , Wall Street Journal, New York Post .  E, secondo il Daily Telegraph, il magnate australiano dei media starebbe in pronto a vendere i quotidiani del suo gruppo editoriale. La mossa arriva dopo la separazione, avvenuta a giugno, del gruppo News Corp in due distinte società: una con le attività più remunerative, tv, cinema e intrattenimento - che rappresentano il 90% dei 4,2 miliardi di dollari di fatturato annuo totale del gruppo - e la seconda con quelle editoriali. L'ipotesi della cessione viene però esclusa ufficialmente dallo stesso Tom Mockridge. "Murdoch  - dice Mockridge - rimane completamente impegnato nella gestione del nostro business come presidente di quello che diventerà il più grande gruppo digitale e di quotidiani del mondo". Sempre secondo il Daily Telegraph , la svolta sarebbe l'ultima conseguenza dello scandalo tabloid-gate esploso nel luglio del 2011. Un caso che ha colpito profondamente il magnate. Tutto nacque - lo ricordiamo - dalla scoperta delle intercettazioni illegali dei vip e delle mazzette ai poliziotti per garantire gli scoop al domenicale britannico 'News Of The World'. Un giornale che fu costretto a chiudere dopo 168 anni di storia. Oltre a stroncare la carriera del figlio James e portare in carcere molti giornalisti del gruppo, lo scandalo è costato a Murdoch milioni di sterline e ha fatto inceppare per sempre il suo progetto ambizioso: conquistare il controllo completo di Bskyb, la società che controlla le reti Sky nel Regno Unito, la gallina dalle uova d'oro di News Corp. 
LEZZENO (COMO) - Umberto Bossi sembra tornato alla politica a tutto campo, il suo comizio alla Festa di Lezzeno farà discutere. "A Roma girava voce di una nuova stangata: Monti non si azzardi: fino a oggi siamo stati buoni, ma i fucili li facciamo noi del nord". Secondo il Senatur, il premier è "solo capace di andare ad elemosinare" di andare "a inginocchiarsi in Europa", ma "risultati zero". Poi l'ex leader del Carroccio ha parlato delle divisioni nella Lega Nord. "La sfida è difficile, di non litigare: se si litiga la gente ci manda al diavolo". "Ai militanti dico: ricordatevi che Maroni è il segretario. Bisogna ragionare e stare equilibrati, i nemici sono sempre i soliti: l'Italia, Roma ladrona". Bossi è sicuro: le inchieste sulla Lega sono state organizzate perché "il nostro partito non doveva vincere le elezioni". "Vedrete che alla fine verrà fuori che non era vero niente di niente. Sarebbe da ammazzarli, ma l'Italia la conoscete". Leggi i commenti I commenti dei lettori In caricamento.. 
Una battaglia di pietre, bulloni, bombe carta, potenti getti d'acqua e lacrimogeni nella notte della Valle Susa, con un il capo della Digos di Torino Giuseppe Petronzi ferito dopo che una bomba carta gli è scoppiata tra le gambe, portato via in ambulanza dopo aver perso i sensi; leggere le conseguenze, soprattutto bruciature alle gambe. Feriti altri undici agenti, che hanno riportato soprattutto bruciature e traumi uditivi, contuso un giornalista, mentre dopo la mezzanotte viene chiusa la Torino-Bardonecchia per i chiodi e i bulloni lanciati dai manifestanti, alcuni dei quali hanno anche incendiato una torre-faro che illumina il cantiere dell'alta velocità, attaccando anche i vigili del fuoco intervenuti per spegnere le fiamme. Era stata annunciata come una "passeggiata notturna", la solita manifestazione del sabato sera, intorno al cantiere della Maddalena, a Chiomonte, dove si stanno eseguendo i lavori del tunnel esplorativo della Torino - Lione. E' diventata presto l'occasione per nuovi scontri notturni, con sassaiole, petardi, idranti e fumi irritanti tra i manifestanti No Tav e le forze di polizia. I lacrimogeni, tra l'altro, sono stati lanciati anche dagli antagonisti nascosti nel bosco: oggetti forse acquistati su internet. Allo scoccare dell'ora fissata, le 21, circa 400-500 militanti No Tav si stavano assiepando intorno al cancello 8 del cantiere e sopra la contigua area archeologica: in buona parte a volto coperto e protetti da scudi di plexiglas, erano scesi dalla boscaglia dopo essere partiti dal vicino campeggio contro l'alta velocità o da Giaglione. Dapprima i dimostranti, armati di tronchesi, hanno tentato di tagliare le reti di recinzione, tenuti a bada da un modesto getto d'acqua indirizzato con una manichetta. Poi hanno cominciato a puntare alcuni laser sul volto dei poliziotti e a fare scoppiare rumorosi petardi. Un'esplosione più fragorosa, probabilmente originata da qualcosa di simile a una bomba carta, ha provocato l'entrata in azione di un potente idrante. Erano le 22.15 e l'intervento del mezzo ha determinato un salto nel fronteggiarsi dei due schieramenti. I No Tav hanno dato inizio al lancio di pietre e bulloni contro gli uomini in divisa, i quali hanno risposto con i lacrimogeni. Poi, i momenti più caldi dello scontro. La recinzione del cantiere della Tav non è stata danneggiata, diversamente da quanto è successo a molti mezzi delle forze dell'ordine. La situazione si è calmata dopo mezzanotte. Ma proprio mentre stava riaprendo l'autostrada e la maggior parte dei manifestanti stava defluendo, c'è stato un nuovo 'attacco', questa volta contro gli operai del cantiere che stavano ripristinando la torre faro danneggiata nei tafferugli. Le forze di polizia hanno dovuto nuovamente fare ricorso all'uso degli idranti per tenere lontani i no tav e permettere agli operai di terminare il loro lavoro. Ci sono poi stati ancora dei lanci di pietra da parte di un altro gruppo di manifestanti nella parte bassa del cantiere, nella zona della centrale idroelettrica. Dopo di che la situazione è tornata verso la normalità: tutti i manifestanti si sono ritirati. 
