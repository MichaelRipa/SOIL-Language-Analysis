Offende le vittime della Shoah, negando l'esistenza dei campi di concentramento e inneggia alle SS naziste "martiri per l'Europa" nel giorno della Memoria, il 27 gennaio scorso. Insulti antisemiti e affermazioni di stampo neonazista apparse, nelle ultime settimane, sul profilo Facebook di Jacopo Giustiniani, uno dei quattro rappresentanti degli studenti eletto lo scorso ottobre con la lista di Testudo (destra) nel consiglio di istituto del liceo classico Giulio Cesare. L'alunno dello storico liceo di corso Trieste mercoledì scorso, al termine di un incontro con un testimone sopravvissuto alla Shoah e con il sindaco Alemanno, fa sue le folli tesi dei negazionisti, arrivando a sostenere che un famoso film sulla tragedia dell'Olocausto sia, in realtà, "una fantasy story". A una compagna di scuola che gli contesta pubblicamente quell'affermazione, risponde che i campi di concentramento non sono mai esistiti. Giustiniani, appassionato di calcio e militante negli ultras della Roma, si è anche servito di battute antisemite per definire i tifosi del Genoa e della Lazio e, in un commento, ha invocato il dottor Josef Mengele. Tra le foto pubblicate sul social network, spicca un primo piano del nazista Léon Degrelle in divisa da SS, ma anche uno suo scatto in classe con i baffi nell'imitazione di di Hitler. Nel giorno dell'anniversario sulla Marcia su Roma ha scritto: "89 anni fa nasceva un sogno, nonostante l'odio e le menzogne il vento soffia ancora, a volte ritornano". Travasi neonazi anche nel tifo: quando il 21 gennaio la Roma ha battuto il Cesena, con un gol di Pjanic, Giustiniani può esultare: "Camerata Pjanic sieg heil". 
ROMA - Serata da incorniciare per le italiane nella terza giornata della Top 16 di Eurolega, con Cantù e Siena che fanno dimenticare l'ennesimo tracollo di Milano mercoledì sera. La vittoria più bella è quella firmata dalla Bennet, che in casa ha la meglio per 82-74 sul temibile Maccabi. Micov (17 punti e 9 rimbalzi oltre a 7 falli subiti), Basile (14 punti) e Markoishvili (11 punti e 7 rimbalzi) sono le stelle più luminose del quintetto di Trinchieri, che resiste ai colpi di Langford (16 punti) ed Hendrix (15 punti). Un successo preziosisissimo per Cantù, che in queste Top16 chiude la prima tornata al secondo posto nel gruppo H, a due lunghezze dal Barcellona che prosegue invece a punteggio pieno. E a punteggio pieno, nel girone F, è Siena, che a Malaga travolge 91-68 l'Unicaja. Strepitoso Moss, a referto con 20 punti e 7 rimbalzi, in doppia cifra anche Lavrinovic (18 punti), Andersen (15 punti) e McCalebb (13 punti e 3 assist) mentre Freeland (14 punti e 9 rimbalzi si salva fra gli spagnoli. Rivincita tra una settimana in Toscanaa mentre Cantù tenterà di bissare l'impresa in Israele. BENNET-MACCABI 82-74 Bennet Cantù : Micov 17, Markoishvili 11, Leunen 6, Marconato 6, Mazzarino 7, Shermadini 13, Cinciarini 4, Brunner 4, Basile 14. Maccabi Electra Tel Aviv: Papaloukas, Hendrix 15, Smith 6, Blu 7, Eliyahu 6, Mallett 8, Onini, Burstein 4, Ohayon 4, Scheyer, Schort 8, Langford 16. Arbitri: Arteaga (Spa)-Ankarali (Tur)-Radovic (Cro). UNICAJA-MONTEPASCHI 68-91 (19-27, 40-50, 57-71) Unicaja Malaga: Fitch 6, Rodriguez 4, Rowland 11, Lima, Valters, Peric 4, Darden 13, Garbajosa 5, Freeland 14, Zoric 11, Sinanovic. Montepaschi Siena: McCalebb 13, Zisis 2, Andersen 15, Rakocevic 8, Carraretto 2, Thornton 13, Lavrinovic 18, Ress, Michelori, Stonerook, Aradori, Moss 20. Arbitri: Ziemblicki (Pol)-Boltauzer (Slo)-Rocha (Por) TOP 16, GRUPPO F 3^ GIORNATA Real Madrid       - Gescrap Bilbao         89-73 Unicaja           - MONTEPASCHI SIENA      68-91 Classifica: MONTEPASCHI SIENA 6; Real Madrid 4; Gescrap Bilbao 2; Unicaja 0. GRUPPO H 3^ GIORNATA BENNET CANTU'     - Maccabi Tel Aviv        82-74 Barcellona        - Zalgiris Kaunas         94-80 Classifica: Barcellona 6; BENNET CANTU' 4; Maccabi Tel Aviv 2; Zalgiris Kaunas 0. Leggi i commenti I commenti dei lettori In caricamento.. 
In vista delle nevicate previste nelle prossime ore nel Lazio, le Fs italiane continueranno a garantire la mobilità ferroviaria in tutta la Regione attraverso l'applicazione del piano neve che garantisce la mobilità dei viaggiatori grazie a un alleggerimento nella programmazione dei treni. Questa l'offerta commerciale garantita: I collegamenti "Leonardo Express" tra Roma Termini e Fiumicino Aeroporto sono garantiti. Linea FR1 Fiumicino Aeroporto  -  Roma / Fara Sabina / Orte Fiumicino Aeroporto-Roma Ostiense/Roma Tiburtina e viceversa: 2 treni / ora Roma Tiburtina-Fara Sabina e viceversa: 1 treno / ora Roma Tiburtina-Orte e viceversa: 1 treno / ora Linea FR2 Roma Tiburtina-Tivoli/Avezzano/Sulmona Roma Tiburtina-Tivoli e viceversa: 2 treni / ora Tivoli-Avezzano e viceversa: 1 treno / ora Linea FR3 Roma  -  Cesano  -  Viterbo Roma Ostiense-Cesano e viceversa: 2 treni / ora Viterbo Porta Fiorentina-Cesano e viceversa: 1 treno / ora Linea FR4 Roma Termini - Frascati/Albano/Velletri Roma Termini-Frascati e viceversa: 1 treno / ora Roma Termini-Albano e viceversa: 1 treno / ora da Ciampino ad Albano e viceversa. Tra Roma e Ciampino i viaggiatori possono utilizzare i treni delle relazioni Roma-Cassino/Velletri/Frascati Roma Termini-Velletri e viceversa: 1 treno / ora Cancellazione di tutti i treni aventi origine da Ciampino per Velletri e viceversa Linea FR5 Roma  -  Ladispoli / Cerveteri / Civitavecchia / Pisa Roma  -  Ladispoli / Cerveteri  -  Civitavecchia e viceversa: garantiti 4 treni/ora Linea FR6 Roma Termini-Frosinone/Cassino Roma Termini-Cassino e viceversa: tutti i treni previsti sono garantiti Roma Termini-Frosinone e viceversa: tutti i treni previsti sono garantiti Cancellazione di tutti i treni della relazione Roma-Colleferro Linea FR7 Roma Termini-Latina/Formia /Napoli Centrale Roma  -  Latina/Formia/Napoli Centrale: tutti i treni previsti sono garantiti Roma  -  Minturno/Sessa Aurunca/Villa Literno: i treni possono essere limitati a Formia. Possibili cancellazini da Formia per Roma, Terricina  -  Roma e Napoli  -  Roma. Linea FR8 Roma Termini-Nettuno Roma Termini-Nettuno e viceversa: 1 treno / ora Aggiornamenti sull'evolversi della situazione e sul traffico ferroviario saranno disponibili sul sito web fsnews.it 
Il risveglio del Napoli è amaro. Altri due punti persi  in campionato. La notte, poi, non ha portato consiglio e la rabbia per i torti arbitrali non si è affatto sopita. Mazzarri e De Laurentiis non hanno digerito la direzione di Luca Banti di Livorno. Motivo del contendere, il gol annullato a Pandev nel finale che avrebbe cambiato il risultato e la storia della partita: "Gli arbitri devono assumersi le loro responsabilità", taglia corto l'allenatore: "Sono stufo di essere penalizzato in questa maniera. Abbiamo perso cinque punti nelle ultime partite". Il presidente è d'accordo con il suo tecnico e lancia la ricetta a Braschi: "Scriverò presto al designatore, mi deve ascoltare. Durante le partite, servono sei persone tra arbitro e collaboratori come accade nelle gare di Champions. L'azione di Pandev non era viziata né da fuorigioco, né da un fallo precedente, non capisco il motivo della decisione". Il Napoli contesta l'intera condotta di Banti: "La condotta non mi è piaciuta", ripete Mazzarri. "Tanti episodi non mi hanno convinto". La realtà, comunque, è l'ennesimo pareggio contro le piccole, il vero tallone d'Achille di questa stagione. Gli azzurri continuano a sprecare occasioni contro le squadre che chiudono tutti gli spazi. Il copione è molto simile: un tempo  -  di solito il primo  -  senza riuscire ad incidere e la folle rincorsa nella ripresa che stavolta è stata frenata da qualche decisione che non ha convinto nessuno al San Paolo. Napoli amareggiato, dunque, proprio come il Milan  -  reduce dalla sconfitta con la Lazio  -  e l'Inter, frenato dal Palermo nello spettacolare 4-4 di San Siro. Le tre italiane impegnate in Champions  -  pronta a riaprire i battenti dopo la pausa invernale - non stanno attraversando un buon momento e sono attese al pronto riscatto in campionato prima di rituffarsi nell'atmosfera europea. MILAN-NAPOLI ALLE 15. Un primo antipasto di Champions è previsto proprio domenica a San Siro. Galliani aveva chiesto il rinvio della partita, De Laurentiis era d'accordo, la Lega ha deciso che si giocherà alle 15. CHELSEA, PREZZI ALTI. Sale l'attesa per la sfida di Champions, in programma il 21 febbraio. Da domani comincerà la vendita dei biglietti per il big match che farà probabilmente registrare il tutto esaurito. Gli abbonati avranno la prelazione per tre giorni fino a lunedì prossimo. Ma i prezzi sono molto alti, i distinti arrivano a 100 euro, la Tribuna Nisida a 120, le curve a 30. I primi due settori hanno quasi raddoppiato il loro costo rispetto alle precedenti gare di Champions. 
Inaugura oggi ufficialmente ad Alba la galleria Wall Of Sound: spazio espositivo creato da Guido Harari, il fotografo rock italiano per antonomasia, da alcuni anni residente nel capoluogo delle Langhe. Prima di un incontro serale al teatro Busca, con Harari e Shel Shapiro alle prese con "Gli anni Sessanta e il sogno di una generazione in cammino", dalle 18.30  -  nella sede di via Gastaldi 4  -  si ammirano i lavori che danno forma alla mostra "My Back Pages # 1", di cui è lo stesso Harari a raccontarci ragion d'essere e caratteristiche. GUARDA le foto ai grandi del rock Qual è il movente che l'ha spinta ad allestirla? "L'intenzione è rifare il punto sull'immagine della musica, abbracciando un percorso di 50 anni e più attraverso l'esperienza di grandi fotografi internazionali e alcuni italiani, tra cui Giuseppe Pino, storicizzandone il lavoro e inquadrandolo in una visione d'insieme. Il modello è Morrison Hotel, la galleria americana fondata dieci anni fa da Henry Diltz, il fotografo californiano per eccellenza". Quali criteri hanno guidato la selezione dei materiali? "Per questa mostra in particolare, che è una specie di viaggio sentimentale, ripesco otto dei miei maestri ispiratori e mi riconnetto a loro. Ad esempio, Frank Zappa è presente con uno scatto di Art Kane del 1968 e un altro mio degli anni Ottanta, che lo ritrae come un compositore impettito, vestito di scuro e sdraiato sulle sue partiture. Oppure c'è la famosa foto di Crosby Stills & Nash sul divano, scattata nel 1969 da Diltz e utilizzata nella copertina del loro primo album, accanto a un mio ritratto di Crosby degli anni Novanta, che poi lui ha usato per illustrare un suo disco, Thousand Roads. Un altro personaggio ricorrente è Joni Mitchell, rappresentata da tre foto che la raffigurano in momenti diversi: il periodo Ladies Of The Canyon, immortalato nel 1969 da Diltz, la Mitchell più sofisticata di Norman Seeff per la copertina di Hejira e infine la mia degli anni Novanta, piuttosto insolita, col pennello in mano, seduta su un quadro che la ritrae. Poi ho scelto anche artisti che quei fotografi non hanno toccato, come Bob Marley, Tom Waits o Leonard Cohen". Che cosa raccontano le foto che la musica già non dica? "Certi scatti di William Claxton o Herman Leonard fanno capire chi sono gli artisti jazz e qual è il loro mondo, l'atmosfera da cui scaturisce la musica: senza quelle foto sarebbe più difficile comprendere Coltrane o Billie Holiday. E nel rock è la stessa cosa: se non si ha negli occhi l'immagine di Hendrix che incendia la chitarra, la sua musica diventa meno afferrabile. Poi è arrivata l'era del video e le cose sono cambiate: alle musiche si sono sovrapposte immagini spesso arbitrarie e irrilevanti, così se uno ascolta adesso una certa canzone, non pensa all'artista che l'ha creata ma alle immagini del videoclip". A proposito di tempi che cambiano, ora le foto si fanno con gli smartphone... "Il mezzo non è importante, conta la visione di chi lo utilizza. Il vero problema è che rischiamo un'overdose d'immagini poco interessanti. Con l'aggravante che, essendo il mezzo veloce, non c'è tempo per pensare: scatti con l'iPhone o una macchinetta digitale senza ragionarci. Un po' com'è nei social network: scrivi prima ancora di aver pensato". Che progetti sono in cantiere per il futuro di Wall Of Sound? "Abbiamo già in programma per marzo una mostra di Gered Mankowitz, con le sue foto storiche di Hendrix del 1966/67, e a maggio ne allestiremo una dedicata ad Art Kane, costruita non solo con lavori musicali. Inoltre, nel giro di 15 giorni, sarà online il sito web dove appassionati e collezionisti potranno ordinare le stampe delle foto nel formato che preferiscono, oltre a riproduzioni di poster e litografie d'epoca esposte in galleria". 

ROMA - Sette mesi per conquistarsi un'ecografia all'addome a Torino. Trecento giorni per sottoporsi a una gastroscopia a Bari. Sono garantiti tempi biblici, liste d'attesa interminabili per un esame diagnostico, e la situazione non cambia di molto dal nord al sud nell'Italia dei tagli alla spesa pubblica. Senza contare che oltre all'ansia, in attesa dei risultati, c'è da pagare il superticket, introdotto della manovra finanziaria di agosto, che prevede 30 euro di pagamento per esame oculistico o ortopedico; dai 46 euro di Campania e Lazio ai 52,80 euro di Lombardia e Piemonte per l'ecografia. Tabella: le 5 città a confronto Trecento giorni anziché sessanta - Sono questi alcuni risultati dell'inchiesta condotta da Altroconsumo su 80 strutture sanitarie pubbliche di cinque città: Bari, Milano, Napoli, Roma, Torino. Un'inchiesta sul campo che racconta tempi lunghi, attese interminabili che sforano quasi sempre le indicazioni previste dal piano nazionale di governo: 300 giorni per una gastroscopia invece dei 60 al massimo previsti . Prenotazioni ai Cup - La mappa dei ritardi, delle attese da Torino a Bari, è stata fatta contattando i centri unici di prenotazione chiedendo appuntamenti per quattro esami e visite molto comuni: ecografia addome, gastroscopia, visita oculistica e ortopedica. Telefonate fatte ai Cup che, nel Lazio, si possono contattare prenotando le visite anche on line, mentre a Napoli o si va personalmente allo sportello del centro o non c'è nulla da fare. E così mano a mano che le chiamate si sommavano si è delineato il quadro che vede i tempi più lunghi, ovunque, per le ecografie, seguite dalle gastroscopie mentre un po' più rosea è la situazione per quanto riguarda visite oculistiche e ortopediche. Sempre che si vogliano fare col ticket, perché se si è disposti a pagare e mettere mano al portafoglio allora le attese si riducono a pochi giorni sia nelle strutture private che negli ospedali pubblici dover i medici fuori dai normali orari di lavoro garantiscono prestazioni a pagamento. Sessanta euro e l'ecografia è fatta in un paio di giorni. Di questi tempi invece a Roma "non è possibile prenotare un'ecografia prima di 6 mesi" - ben 188 giorni -  è la gentile, ma ferma risposta del centralinista del Cup. A Milano ne occorrono 10 al San Filippo Neri mentre solo qualchje giorno al San Carlo Borromeo. A Torino l'attesa si attesta sui 4 mesi. A Bari per lo stesso esame i giorni d'attesa sono 106. Per una gastroscopia al Policlinico di Bari servono dieci mesi, mentre se si vuole andare all'ospedale dei Pellegrini di Napoli l'attesa scende a sette mesi. Piano nazionale disatteso - Sono tempi ben diversi dalle indicazioni comprese nel Piano nazionale di governo delle liste d'attesa sui tempi massimi da rispettare, che determinano 30 giorni per una visita e 60 per un esame diagnostico. Per legge, quando questi tempi non vengono rispettati, il cittadino avrebbe diritto alla prestazione in libera professione a spese dell'Asl, ma la norma è spesso disattesa. O si paga o si va in trasferta - A Roma i tempi medi per le quattro prestazioni richieste sforano tutti i limiti di attesa a meno che uno non rinunci alla prestazione gratuita o prenda l'auto e vada negli ambulatori delle cittadine di provincia. A Torino al Cup ti rimandano a fra sette mesi per le ecografie, mentre per le visite ortopediche "ci hanno detto che non potevano prendere appuntamenti perche non avevano ricevuto l'agenda", ammettono stupefatti ad Altroconsumo. A Milano tempi medi ragionevoli, anche se in un paio di casi "il cup ha detto che l'ecografia non era disponibile senza spiegare il perché". A Bari attese di oltre tre mesi per ecografia e gastroscopia, a meno che, anche qui, non si sia disposti ad andare fuori città. Napoli ha invece tempi di attesa inferiori a quelli di altre città, ma per prenotare bisogna andare allo sportello. L'indagine sul sito di Altroconsumo 
