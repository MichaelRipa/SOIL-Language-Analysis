ROMA  - Si fa in salita la strada verso Londra 2012 per Aldo Montano: lo sciabolatore azzurro, oro ad Atene 2004, ha riportato uno strappo muscolare all'adduttore lungo della coscia sinistra. È quanto emerge dopo i primi accertamenti effettuati in seguito all'infortunio patito sabato scorso a Bologna, durante la finale degli Assoluti. L'atleta livornese salterà gli Europei di Legnano ma dovrebbe riuscire ad essere in pedana ai Giochi di Londra. IL MEDICO: "SERVIRANNO ALTRI ACCERTAMENTI" - "Dalla risonanza magnetica effettuata alla clinica Villa Stuart di Roma  -  ha spiegato il medico federale Fiore - si evince la lesione muscolare, ma a causa di un grande ematoma nella zona interessata, non è possibile, a oggi, poter valutare la reale entità della lesione stessa. Ecco perché è fondamentale che Aldo stia fermo in questi giorni, per permettere il riassorbimento dell'ematoma. Tra circa 10 giorni, quindi, torneremo a effettuare gli esami specifici e, in maniera sinergia tra lo staff medico federale e Villa Stuart, andremo a definire i tempi di recupero. Bisognerà inoltre valutare non solo i tempi di guarigione biologica, ma anche di riabilitazione sul piano tecnico e di condizione". MONTANO: "IN OGNI CONDIZIONE, SARO' A LONDRA" - Nonostante la diagnosi sia ancora incerta, Aldo Montano ostenta ottimismo e sfodera tutta la sua voglia di combattere per essere a Londra a giocarsi una medaglia: "Non mollo mai, risorgere e vincere è uno dei miei motti  -  dice lo schermidore toscano - mi toccherà ancora una volta trovare la forza per risollevarmi e quella non mi manca. Adesso affronterò questo periodo di riposo forzato, sperando che sia utile alla ripresa e soprattutto che mi consenta di essere in pedana a Londra, dove, in qualunque condizione, punterò al massimo". Leggi i commenti I commenti dei lettori 
ALBUQUERQUE - E' stato un gran bel pugile, un vero campione, Johnny Tapia. Non può che esserlo chi diventa 5 volte campione del mondo di cui 3 in diverse categorie di peso (supermosca, gallo e piuma). Purtroppo Tapia ha perso il match con la vita. Problemi di alcol e cocaina, fino al triste epilogo. L'ex pugile, 45 anni,  è stato trovato morto nella sua casa di Albuquerque. Lo ha reso noto la polizia locale, chiamata da un parente dell'ex pugile (ritiratosi nel giugno 2011 dopo il match contro Mauricio Pastrana) preoccupato perchè Tapia da un paio di giorni non rispondeva al telefono. La morte, secondo quanto hanno stabilito i primi accertamenti, sarebbe arrivata per cause naturali. Da tempo Tapia, soprannominato 'Mi Vida Loca' ('la mia pazza vità), aveva problemi per abuso di alcol e cocaina, che in passato gli erano costati uno stop di 3 anni per disintossicarsi ed una squalifica. Era anche stato in prigione per reati vari. Nel 2007 era stato ricoverato in ospedale per un'overdose, ma i medici erano riusciti a salvarlo. Nella sua carriera professionistica aveva sostenuto 65 incontri, ottenendo 58 vittorie (30 prima del limite), 5 sconfitte e 2 pari. Leggi i commenti I commenti dei lettori 

ROMA - "Se ci sarà l'ok all'elezione diretta del presidente della Repubblica, il Pdl è disponibile a trovare una legge sul conflitto di interessi". Lo ha detto il segretario del Pdl Angelino Alfano, ospite di Porta a Porta . Dopo aver preannunciato "un calendario istituzionale" sulle varie tappe della riforma in senso presidenziale, l'ex ministro della Giustizia ha affermato: "Indicherò come, una volta che la Camera e il Senato entro agosto e poi entro ottobre avranno approvato la riforma, nell'ultimo trimestre del 2012 saranno fatte tutte le leggi di supporto alla elezione diretta del capo dello Stato, tra cui anche quella sul conflitto di interessi". E ha spiegato che "la riforma in senso presidenziale è talmente importante che siamo disponibili ad accogliere tutte le obiezioni, se fondate e non pretestuose, qualora ci sia un'analoga disponibilità" ad accogliere le proposte del Pdl e tra queste Alfano ha indicato la legge sul conflitto di interessi. Il segretario del Pdl ha quindi sottolineato che il Pdl insisterà "con tutta la serietà del caso" sulla riforma proposta venerdì da Silvio Berlusconi "perché si tratta di un'occasione irripetibile per le istituzioni repubblicane. E' un elemento di efficienza della democrazia, di modernità e di buon senso". E ha precisato che il suo partito  preferirebbe una legge elettorale sul modello spagnolo, ma è disposto a cedere al doppio turno per ottenere il via libera al presidenzialismo: "La nostra proposta è talmente importante che se dovessimo andare a un  onorevole compromesso con il Pd" sul doppio turno "per noi non sarebbe  negativo se tutto si sposa, perché non facciamo un calcolo di bottega ma  guardiamo agli interessi degli italiani". Qualora il Partito democratico dicesse  di no alla riforma presidenziale, "non credo che il doppio turno sia la  legge elettorale migliore se sganciata dalla elezione diretta del  presidente della Repubblica", ha concluso Alfano garantendo che il Pdl "lavorerà per cambiare la legge elettorale e per non ostacolare le riforme costituzionali". Argomenti legge elettorale Leggi i commenti I commenti dei lettori 
ROMA - E' un vero e proprio genocidio quello che colpisce le donne del  Congo. Stupri di massa, mutilazioni, fosse comuni non sono "effetti collaterali" di una guerra ma una vera e propria strategia militare perpetrata ai danni di una popolazione. Atti di guerra di cui si è parlato sabato scorso durante il seminario " Violenza contro le donne come attentato alla vita: rompiamo il silenzio " organizzato dell' Istituto Nazionale per la promozione della salute delle popolazioni Migranti e per il contrasto delle malattie della Povertà (INMP), Tam Tam d'Afrique Onlus , presenti accanto alla presidente dell'istituto Dr. ssa Concetta Mirisola, Carla Elisa Mucavi ambasciatrice della Repubblica di Mozambico e Thenjiwe Ethel Mtintso Ambasciatore del Sud Africa, l'onorevole Eugenia Roccella della Commissione affari sociali e molti altri. Tra essi Suzanne Mbiye Diku, ginecologa INMP e presidente di Tam Tam d'Afrique che ci racconta di uno stupro utilizzato "come strategia di guerra, infatti l'American journal of public health lo ha definito il più grande dramma riscontrato nella storia della civiltà". I numeri parlano chiaro. Circa 400.000 stupri l'anno (due donne su cinque) da moltiplicare per 16 anni di guerra che colpiscono tutti, bambine di 3 anni (il racconto è agghiacciante perché alle bambine spesso restano le anche rotte per gli stupri di gruppo) e persone di 90. Lo scopo è colpire chi tramanda la vita, l'origine della popolazione "dando letteralmente fuoco agli organi genitali o costringendo padri a violentare le figlie e i figli le madri". Il problema è innanzitutto politico "in Congo il governo non esiste e chi comanda guarda dall'altra parte. Il nostro scopo come associazione di donne congolesi, è far sì che i governi si impegnino". Nel marzo 2009 la Diku, che tra l'altro è Cavaliere della Repubblica, è stata convocata dalla Commissione straordinaria del Senato sui diritti umani, il suo intervento verteva sulla situazione nella Repubblica Democratica del Congo e sul ruolo delle Ong locali delle donne congolesi e in particolare sulle tematiche dell'emancipazione e contro lo stupro come arma di guerra. Perché si sappia. Ma quello che le interessa ora è "riuscire a creare un movimento internazionale, per questo ci siamo rapportati con la società civile, con le Ong, con la stampa: perché si sappia". Del resto, "come notava l'ambasciatrice del sud Africa, l'apartheid fu fatto cadere grazie al movimento internazionale che si era creato". Rompere il silenzio dunque serve "a mettere il faro su questo fenomeno, far sì che anche solo uno di questi signori della guerra venga trascinato davanti al tribunale internazionale perché gli aguzzini sappiano che possono essere puniti". Non solo stupri in realtà perché le donne vengono fatte a pezzi e gettate nelle fosse comuni o se partoriscono il frutto dello stupro, sia di un estraneo che di un parente costretto a prestar loro violenza, vengono emarginate perché nessuno vuole figli dai nemici " così i bambini che nascono finiscono per strada mentre spesso le donne ricorrono all'aborto". E visto che in Congo è illegale se lo procurano da sole, il che, nella maggior parte dei casi, vuol dire morte certa. 
ROMA - Oltre seicento ragazzi di venti scuole italiane da altrettante regioni italiane impegnati in gara a Roma. La festa dell’atletica italiana è certamente il Golden Gala con Usain Bolt giovedì 31 maggio, ma per arrivare a quel livello bisogna cominciare da ragazzini, ai tempi della scuola. Fare atletica al fianco dei grandi campioni è la prima molla, il primo impulso per correre, saltare e lanciare. E’ questo lo spirito con cui si disputa da martedì 29 (ore 15) a giovedì 31 maggio presso lo Stadio della Farnesina la Finale dei Giochi Sportivi Studenteschi per gli Istituti di primo grado, organizzata in collaborazione tra Fidal, Ministero dell’Istruzione e Comitato Italiano Paralimpico. Seicentoventitrè giovani (319 ragazzi, 304 ragazze) fra i 13 e 14 anni da tutta Italia, tra i quali 81 atleti paralimpici che si misureranno negli 80 metri piani, nel salto in lungo e nel lancio del vortex. Le venti scuole finaliste, che si sono aggiudicate le rispettive fasi regionali, parteciperanno con sette atleti ciascuna. In palio 9 titoli maschili e altrettanti femminili nelle seguenti specialità: 80m, 1000m, 80hs, alto, lungo, peso, 2000m marcia, staffetta 4x100 e vortex. Variato il programma e anche l’impegno dei ragazzi i quali dovranno gareggiare in due discipline ciascuno, in un vero e proprio biathlon. Una grande festa dello sport, aperta al pubblico, e che prenderà il via con una cerimonia d’apertura che avrà come testimonial l’azzurra neoprimatista italiana dei 100hs Marzia Caravelli e due campioni paralimpici come i velocisti Oxana Corso e Matteo Gizzi. Giovedì sera tutti i partecipanti ai Giochi Sportivi Studenteschi saranno ospiti all’Olimpico per il Golden Gala. Leggi i commenti I commenti dei lettori 
MILLER PARK - Carlos Checa si è aggiudicato gara-1 del GP degli Stati Uniti, sesta prova del Mondiale Superbike "monogommato" Pirelli. Partito dalla prima fila, lo spagnolo dell'Althea Racing ha preceduto Marco Melandri (BMW Motorrad Motorsport) in un podio che parla italiano per due terzi: sul gradino più basso sale infatti Max Biaggi (Aprilia Racing Team). Nona posizione per Michel Fabrizio (BMW Motorrad Italia GoldBet), 11esimo Davide Giugliano (Althea Racing). In Gara-2 Checa stava facendo il bis, ma è scivolato dando di fatto il via ad un duello tra Meladri e Rea, chiuso con la vittoria dell'italiano. Altro podio per Biaggi che vede migliorare la sua classifica. Leggi i commenti I commenti dei lettori 
Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo 
