NEW YORK - Alex Del Piero non ha nessuna intenzione di appendere gli scarpini al chiodo. L'ex capitano bianconero ha ribadito il concetto in una intervista rilasciata alla Cnn nella quale parla dei suoi obiettivi futuri: "Voglio giocare ancora a calcio: uno, due, tre o cinque anni". La destinazione più probabile per 'Pinturicchiò sembrano gli Stati Uniti: "Sono un paese unico dove io mi sono sempre divertito molto in vacanza. Ancora non c'è nessuna definizione, con nessuno. Vedremo se sarà lì, o sarà da altre parti. Voglio solo trovare la migliore situazione per giocare ancora a calcio: uno, due, tre, cinque anni". DELUSO DALLA JUVENTUS - Nell'intervista alla Cnn Del Piero non nasconde una certa delusione per il mancato rinnovo con la Juventus: "Mentirei se dicessi che non mi aspettavo di non rinnovare il contratto. Già c'erano state delle difficoltà l'anno scorso, che poi erano state superate. Io ho dato tutto, e di più, di quello che potevo dare. Sono estremamente felice. Poi bisogna seguire quello che è il destino. Oggi il destino mi vede separato da questa realtà, e ci voglio andare dietro. Voglio solo trovare la migliore situazione per giocare ancora a calcio. Nessun amaro in bocca. Almeno da parte mia". Guardando al futuro e ad una possibile carriera da allenatore Alex fissa in Guardiola il modello da seguire: "Se dovessi essere allenatore, sarei decisamente un Guardiola". Ma nella miscela che forma l'allenatore vincete servono anche altri ingredienti: "L'entusiasmo di Trapattoni, che è una cosa travolgente. La voglia di vincere di Lippi. La determinazione di Capello. La visione di Ancelotti". LA COPPA DEL MONDO IL RICORDO PIU' BELLO - Parlando della sua carriera, Del Piero sottolinea che: "Cose come 'il tiro alla Del Pierò mi riempiono di gioia. Il ricordo più bello della mia carriera è ovvio che sia la Coppa del Mondo. Ma anche essere applaudito in altri stadi, come al 'Bernabeu', nel tempio del calcio. E' qualcosa che va oltre. Una cosa poi replicatasi in maniera esponenziale alla mia ultima partita a Torino, dove il pubblico si è fermato per più di venti minuti. E' qualcosa che ancora non so spiegarmi. La spina che mi rimane, nella finale di Euro 2000. Ma se mi avessero detto di perdere l'Europeo così e di vincere il Mondiale dopo, ci avrei messo la firma". I GIOCHI L'UNICO EVENTE CHE MANCA - L'ex attaccante juventino ha poi concluso: "C'è solo un grande evento che manca alla mia carriera di sportivo, e devo ammettere che mi manca. Si tratta dei Giochi Olimpici. Sarà anche per questo, ma soprattutto per la mia grande passione per lo sport, tutto lo sport, che ogni quattro anni aspetto questo appuntamento con grande emozione". Leggi i commenti I commenti dei lettori In caricamento.. 

LAGUNA SECA (Stati Uniti) - Valentino Rossi è caduto nel secondo turno di prove libere del GP degli Stati Uniti. Il pilota marchigiano della Ducati non ha riportato conseguenze ma la direzione di gara ha fermato tutti i piloti. La moto del nove campione del mondo è andata a fermarsi sulle protezioni pneumatiche "airfence" del circuito di Laguna Seca, in California, danneggiandone una parte. La direzione di gara ha deciso dunque di fermare le libere per permettere il ripristino della zona danneggiata. Rossi nella caduta non ha riportato conseguenze dalla caduta. Prima di Rossi, poco lontano dal punto dove è caduto Valentino, era scivolato l'inglese della Yamaha Cal Crutchlow. Dopo l'interruzione Dani Pedrosa si è confermato il più veloce. Lo spagnolo della Repsol Honda Hrc ha fermato il cronometro su 1'21"088, precedendo 334 millesimi la Yamaha Factory racing di Jorge Lorenzo. Il leader del mondiale, a sua volta, fa meglio per 35 millesimi di Casey Stoner con l'altra RC213V. Il campione del mondo, però, recrimina per un fuori pista nell'ultimo giro buono che non gli ha permesso di migliorare la propria prestazione. Quarto tempo a poco più di sei decimi per il beniamino di casa Ben Spies con la seconda Yamaha ufficiale, quindi a 933 millesimi quella "sat" del team Tech 3 di Andrea Dovizioso. Dietro per 0"237 il compagno di team Cal Crutchlow autore di una spettacolare caduta in cui la moto ha avuto la peggio, mentre per il pilota britannico un bel capitombolo ed uno strappo alla tuta. Settimo a 1"346 Nicky Hayden con la prima delle Ducati ufficiali. Ad un secondo e mezzo la Honda del team LCR portata in pista dal debuttante Stefan Bradl. Alle spalle del tedesco Valentino Rossi, nono a 1"664. Pedrosa era stato il più veloce al termine della prima sessione. Lo spagnolo della Repsol Honda Hrc, sul circuito di Laguna Seca aveva ottenuto un ottimo 1'21"424, precedendo di 74 millesimi la Yamaha Factory Racing del connazionale Jorge Lorenzo. Terzo tempo, a quattro decimi dal compagno di team, per il campione del Mondo Casey Stoner con l'altra Honda ufficiale. A mezzo secondo il pilota di casa Ben Spies con la seconda Yamaha ufficiale. Più staccato Andrea Dovizioso che con la Yamaha "sat" del team Tech 3 è quinto a oltre un secondo e un decimo. Sesto tempo per il suo compagno di team Cal Crutchlow a 1"248, davanti a Valentino Rossi che con la prima delle Ducati ufficiali è settimo a quasi un secondo e otto decimi da Pedrosa. Leggi i commenti I commenti dei lettori In caricamento.. 
KIEV - Andriy Shevchenko ha deciso di dire addio alla carriera calcistica ed entrare in politica. Il 35enne attaccante lo ha annunciato in un'intervista sul sito della sua squadra, la Dynamo Kiev. Il suo futuro non sarà nel mondo del calcio, ha detto. Annuncerà sabato in una conferenza stampa la sua decisione con ulteriori informazioni sulla sua nuova carriera in politica. Il contratto con la Dynamo sarebbe scaduto la prossima estate. Leggi i commenti I commenti dei lettori In caricamento.. 
SITUAZIONE : correnti sud-occidentali a debole curvatura ciclonica interesseranno la Liguria; oggi sarà possibile qualche piovasco a Levante, mentre nei giorni successivi avremo solo annuvolamenti, ma senza precipitazioni. Caldo afoso. PREVISIONI PER OGGI, SABATO 28 Cielo e fenomeni : al mattino avremo banchi di altocumuli castellani sul Golfo di Genova, in trasferimento verso il Tigullio orientale e lo Spezzino, dove a metà giornata potrebbero dare luogo a qualche piovasco o piu raro temporale a base alta (che tradotto significa molti tuoni e poca pioggia). Sul resto della regione passaggio di nubi poco significative, senza fenomeni. Nel pomeriggio migliora ovunque, anche a Levante. Possibile formazione di nubi basse tra la sera e la notte sul Genovesato. Venti : deboli o moderati da Sud, con rinforzi sui versanti padani dell'Appennino nel pomeriggio. Mare : poco mosso, solo localmente mosso. Temperature : in lieve aumento, specie nei valori minimi; afa. PREVISIONI PER DOMENICA 29 Cielo e fenomeni : al mattino possibili nubi basse sottocosta, senza pioggia e bello altrove; nel pomeriggio schiarite ovunque piu ampie a parte addensamenti sui rilievi retrostanti la costa del settore centrale; nuova intensificazione della "maccaja" in serata. Venti : deboli da Sud, in rinforzo nel pomeriggio fino a moderati. Mare : mosso o localmente molto mosso. Temperature : stazionarie o in lieve calo. TENDENZA PER LUNEDI' 30 Ancora nubi basse, specie al mattino ed alla sera e sul settore centrale costiero; Più sole ai lati della regione e sui versanti padani, ventilazione fino a moderata meridionale, caldo afoso. 
Le tre ore di spettacolo allestite da Danny Boyle per l'inaugurazione dei Giochi 2012 sono densi di riferimenti di cultura pop e scherzi difficilmente comprensibili dai non britannici. Ecco una piccola guida compilata da Ap per "decifrare" il mondo immaginifico del regista. Le campane . Cos'è questa fissazione degli inglesi per le campane? Boyle ha fatto arrivare una campana da 27 tonnellate dalla Fonderia di campane di Whitechapel per farla risuonare alla cerimonia. La fonderia, fondata nel 1570 e con sede a pochi chilometri dall'Olympic Park, ha costruito anche il Big Ben e la Liberty Bell di Philadelphia. Boyle ha voluto far riferimento ai tempi di Shakespeare, quando ogni spettacolo cominciava con un rintocco di campane. La campana di questa sera porta un'iscrizione da La Tempesta in cui Calibano dice "Non aver paura, l'isola è piena di rumori". Infermiere, infermiere ovunque . Boyle ha reclutato infermieri e infermiere veri, che lavorano per il Servizio sanitario nazionale, per rendere omaggio a questa istituzione molto amata in Gran Bretagna nata nel 1948 come parte della ricostruzione post-bellica. L'Nhs fornisce assistenza sanitaria gratuita a tutti i cittadini ed è difeso da tutti i partiti politici. Anche se ci sono polemiche sulle liste d'attesa e vari piani per finanziarlo, il suo fondamento etico di egualitarismo è oggetto di orgoglio nazionale. Quando i repubblicani Usa nel 2009 lo criticarono, una campagna Twitter in sua difesa divenne così popolare da far collassare il sito internet del Nhs. Cos'è Gerusalemme? Oltre alla città sacra alle tre religioni, con questo titolo c'è l'inno che è un po' un doppione di God Save the Queen, suonato in tutte le occasioni di Stato e nelle grandi manifestazioni sportive. E' basato su un poema di William Blake, che si chiede se ci sia del vero nella leggenda secondo cui Gesù visitò l'Inghilterra da ragazzo: "E quei piedi, nei tempi antichi, si posarono sulle verdi montagne d'Inghilterra?". Blake - come ha fatto Boyle - lo mette in contrapposizione con le immagini più cupe dell'industrializzazione: "Le oscure officine sataniche", per poi invocare: "Portatemi il mio carro di fuoco!" affinché un nuovo paradiso venga eretto "sulla verde e dolce Inghilterra". A proposito di officine sataniche. La Gran Bretagna è stata la culla della Rivoluzione industriale, tra il 1760 e il 1850. La tecnologia portò alla creazione delle fabbriche tessili, seguite dall'invenzione del motore a vapore di James Watt, fino alle tecniche di estrazione mineraria che alimentarono la costruzione di strade e navi. L'avanzata della rivoluzione industriale condusse anche ad abusi che portarono a rivolte di lavoratori, alla nascita dei primi sindacati, e alla creazione di centri cittadini sovraffollati e malsani con l'esplosione di epidemie di colera e tifo. Nella sezione chiamata Pandemonium - dal nome della capitale degli inferi nel Paradiso perduto, altro capolavoro britannico di Milton - si celebra proprio l'operosità e le grandi innovazioni di quell'epoca, tra cui l'introduzione del sistema educativo universale. I pionieri . La rivoluzione industriale fece sì che la Gran Bretagna fosse una fucina di innovatori, e Boyle celebra i pionieri del passato e del presente. Si è ispirato a due nomi di britannici poco conosciuti all'estero ma che hanno influenzato le nostre vite di tutti i giorni: Isambard Kingdom Brunel e Tim Berners-Lee. Brunel è stato l'ingegnere vittoriano ideatore del servizio di infrastrutture di ponti di ferro e ferrovie che permisero la connessione del Regno. Morì nel 1859 ma molte delle sue creazioni, compreso il tunnel sotto il Tamigi, sono ancora in uso. E' il suo personaggio, interpretato da Kenneth Branagh, a declamare passi della Tempesta shakespeariana su una verde collina inglese. Lo scienziato informatico Berners-Lee è l'inventore del World Wide Web, la rete di Internet, che ha rivoluzionato il nostro modo di vivere e comunicare. La generazione tv . Se chiedete ai britannici tra i 6 e i 60 anni qual è il loro programma tv preferito, una risposta probabilmente dominerà sulle altre: "Doctor Who". La serie di questo viaggiatore del tempo andò in onda per la prima volta nel 1963. Finora il protagonista è stato interpretato da 11 attori. La sua colonna sonora è immediatamente riconoscibile per milioni di britannici. E Boyle non avrebbe potuto riflettere la moderna Gran Bretagna senza un accenno a Coronation Street e EastEnders. A differenza delle soap opera degli altri paesi, dove si descrivono famiglie di ricchi e famosi, le soap britanniche sono ambientate in situazioni da working class disagiata. Un critico una volta notò: "Le soap americane sono basate sul guardare dei ricchi che soffrono, a noi piace guardare i poveri che soffrono". I classici dell'infanzia. Boyle ha saccheggiato la ricca tradizione letteraria di classici per l'infanzia. Dagli eroi Peter Pan, Mary Poppins e Harry Potter, ai "cattivi" Capitan Uncino, Crudelia Demon e Voldemort. Materiale perfetto per Boyle, attratto dall'oscuro e dalla luce e autore di atmosfere infantili ambivalenti come in Slumdog Millionaire. Karaoke ? Nonostante la reputazione di riservatezza, mettete i britannici in una situazione collettiva - specialmente sportiva - e adoreranno cantare tutti insieme. "I'm Forever Blowing Bubbles" è l'inno della squadra di calcio West Ham United, conosciuto da tutti. E' anche uno scherzo olimpico: West Ham si è candidato all'utilizzo dell'Olympic Stadium dopo i Giochi. Il clima inglese . Non poteva mancare un riferimento al tempo. Lo spunto è un'istituzione della Bbc, la trasmissione radiofonica quotidiana "The Shipping Forecast". Pur essendo specializzata per chi va per mare, le sue previsioni sono celebrate per il ritmo melodioso, scadenzato quattro volte al giorno. E' un modo per ricordare la natura insulare della Gran Bretagna, dove molto dipende ancora dagli umori del mare. Con un ultimo, giocoso riferimento: quando l'uomo delle previsione Michael Fish assicurò ai suoi ascoltatori che l'uragano non avrebbe toccato le coste britanniche. Non fu così: la Grande Tempesta del 1987 fu la peggiore degli ultimi secoli. 
