MILANO - "Non oso immaginare cosa sarebbe accaduto se avessimo vinto qui con un rigore del genere...". E' amareggiato Angelo Alessio dopo la sconfitta con il Milan, giunta per colpa di un rigore a detta di tutti inesistente. "Nell'arco di una stagione ci sono episodi favorevoli ed episodi non favorevoli. Stasera non è andata bene, andiamo avanti...", sottolinea. NON ABBIAMO GIOCATO DA SQUADRA - Poi si sofferma sugli errori della squadra: " Quando non giochiamo da squadra si soffre e ci sta che si perde. Abbiamo un'organizzazione di gioco tale da esaltare tutti i giocatori ma quando non riesce nulla e non si gioca aggredendo l'avversario, con l'intensità giusta, si può perdere. Dobbiamo migliorare ed avere un atteggiamento diverso". UNA DELLE PEGGIORI PARTITE - Alessio esclude una stanchezza post-Chelsea: " Assolutamente no. In queste partite le motivazioni e le energie vengono da sole. Questa sera è capitato solo che non abbiamo solo giocato una delle nostre migliori partite". La Juve è mancata anche nei singoli: Vidal, per esempio, è sembrato l'ombra di se stesso. "Fisicamente stava benissimo, è la squadra che non ha giocato come sempre, come siamo abituati a vedere - replica il tecnico in seconda bianconero - accettiamo questa sconfitta e andiamo avanti". MAROTTA: ERA UNA GARA DA 0-0 - Dello stesso tenore le dichiarazioni di Beppe Marotta: "Senza questo presunto rigore, per me inesistente, sarebbe stata una partita da 0-0. E' l'ennesima dimostrazione che gli episodi a favore e a sfavore a fine anno si compensano". Detto ciò il dg bianconero ammette che " La Juve stasera non era la solita, ha giocato una delle sue partite peggiori ed il rigore non deve essere un alibi. Così come l'impegno in Champions con il Chelsea: la Juve deve abituarsi a competere in più tornei e da quella partita sono passati quattro giorni. Non si può giocare sempre al meglio e questa serata comunque non va ad inficiare le altre partite disputate dai ragazzi". BUFFON: "NON ABBIAMO PERSO PER IL RIGORE" - "Il rigore? Le immagini sono chiare e non c'era ma non abbiamo perso per quell'episodio - analizza Gianluigi Buffon - Avevamo un'ora per recuperare e non ci siamo riusciti mentre il tempo a disposizione c'era, noi stasera abbiamo meritato di perdere. Ci è mancato qualcosina sotto tutti i punti di vista e questo si è notato". Leggi i commenti I commenti dei lettori 
MILANO - Beffata 9 mesi fa per l'episodio del gol-non gol di Muntari, il Milan si prende la rivincita con gli interessi sulla Juve sgambettandola nella corsa verso il secondo scudetto. Una vittoria meritata anche se arrivata grazie a un rigore inesistente, accordato dal secondo addetto alla porta De Marco che ha visto un tocco di braccio di Isla su un colpo di testa di Nocerino e, così, ha indotto in errore l'arbitro Rizzoli. Si vede che è destino che Milan-Juve non possa essere una partita come le altre... MILAN, PARTITA VINTA SULLE FASCE - Al di là dell'episodio decisivo va detto, però, che i rossoneri la vittoria sul campo se la sono guadagnata tutta. Hanno mostrato un piglio e una determinazione superiore a quella dei rivali e, soprattutto, hanno sfoderato una prova senza sbavature, sovrastando gli avversari in ogni zona del campo. Un particolare plauso va a De Sciglio e Constant, semplicemente impeccabili nel chiudere tutti i tentativi bianconeri di sfondare sugli esterni, con Isla e poi Padoin e Pogba a destra, e con Asamoah, Caceres e, infine, Marchisio a sinistra. JUVE TROPPO LENTA - La Juve è mancata sul piano del ritmo. Il suo classico gioco avvolgente stasera ha finito per diventare eccessivamente prevedibile e anche i disperati tentativi di Conte ed Alessio di cambiare le carte in tavola per cercare di metter alle corde i rossoneri non hanno avuto esito. Particolarmente sottotono, al di là degli esterni, anche Marchisio e Vidal che non hanno fornito a Pirlo alternative valide per provare ad aumentare i rifornimenti delle punte, lasciate spesso troppo sole. ALLEGRI, TATTICA PERFETTA - Allegri ha deciso di non dare punti di riferimento agli avversari e ha dettato a Boateng e Robinho il compito di interscambiarsi nel ruolo di finto centravanti. Al di là della mossa, che sicuramente ha creato grattacapi al trio bianconero difensivo, orfano di Chiellini, il Milan ha vinto nettamente il duello sulle fasce dove De Sciglio e Constant non hanno mai fatto passare Isla e Asamoah inaridendo, di fatto, gli sbocchi del gioco della Juve. ROBINHO SBLOCCA IL RISULTATO - Chiuso alla perfezione a raggiera, il Milan è ripartito bene in contropiede affidandosi alla velocità di Robinho ed El Shaarawy e, dopo essersi pericoloso con De Sciglio e Boateng è passato con il suddetto rigore di Robinho. La Juve ha faticato a replicare e, allora, Conte ha deciso di rimpiazzare lo spento Isla con Padoin per cercare di vivacizzare la manovra. GIOVINCO FALLISCE IL PARI - Ma malgrado la buona volontà dell'ex atalantino la Juve ha continuato a stentare. E c'è voluto l'ingresso di Giovinco al posto di Quagliarella per vedere un lampo bianconero: proprio su un cross di Padoin la " Formica atomica" ha avuto sui piedi la palla del pareggio ma, lasciato solo in area, non è riuscito a trovare la porta in rovesciata. MILAN PERFETTO IN DIFESA - E' stata l'unica disattenzione della difesa del Milan che, strettasi attorno agli attenti Yepes e Mexes (e poi a Zapata quando il francese è dovuto uscire per il riacutizzarsi di un problema muscolare) non ha più rischiato. E a nulla è valso il disperato tentativo di Conte di chiudere con una sorta si 2-5-3 con Pogba attaccante aggiunto e Caceres esterno di sinistro al posto di Asamoah. La Juve ha sbattuto contro il muro rossonero e non è andata oltre una conclusione da lontano di Vucinic che non ha sorpreso Amelia. Decisamente troppo poco per meritare di tornare a casa con un risultato positivo. MILAN-JUVENTUS 1-0 (1-0) Milan (4-3-3): Amelia 6,5; De Sciglio 7,5, Mexes 6.5 (27' st Zapata sv), Yepes 7, Constant 7.5; Montolivo 6,5, De Jong 6.5, Nocerino 6.5; Robinho 7 (20' st Pazzini 6.5), Boateng 6.5 (39' st Flamini sv), El Shaarawy 7. (59 Gabriel, 13 Acerbi, 28 Emanuelson, 14 Strasser, 22 Bojan, 19 Niang). All. Allegri. Juventus (3-5-2): Buffon 6; Barzagli 6, Bonucci 5.5, Caceres 6; Isla 5 (1' st Padoin 6.5), Vidal 5.5, Pirlo 6, Marchisio 5.5, Asamoah 5.5 (27' st Pogba 6); Vucinic 5.5, Quagliarella 5 (12' st Giovinco 5.5). (30 Storari, 2 Lucio, 11 De Ceglie, 26 Lichtsteiner, 39 Marrone, 24 Giaccherini, 7 Pepe, 32 Matri, 17 Bendtner). All. Alessio. Arbitro: Rizzoli 6. Reti: nel pt 31' Robinho (rigore). Angoli : 6-5 per la Juventus. Recupero : 1' e 4'. Ammoniti : Nocerino, Bonucci, Marchisio per gioco falloso; Isla, Yepes, Giovinco per comportamento non regolamentare. Spettatori : 67.023 per un incasso 3.088.687,29 euro. Leggi i commenti I commenti dei lettori 
Seconda vittoria consecutiva per l'Angelico Biella che abbandona così l'ultimo posto in classifica. I piemontesi superano 68-59 Venezia al termine di una gara equilibrata e decisa dai padroni di casa nell'ultimo quarto. Ottima prova del duo Robinson-Johnson, autori rispettivamente di 17 e 15 punti. Per gli ospiti inutili i 16 di Bulleri. 
"Sono andato a mani nude contro due giganti. Sono stato penalizzato dalla competizione interna a un partito vissuta come resa dei conti. Ma il risultato nella mia regione, nella regione che governo da otto anni, è straordinario. Grazie Puglia". La Puglia non tradisce il suo governatore e regala numeri d'oro, che consolano del risultato nazionale. La stessa Puglia tante volte citata in campagna elettorale come modello di buona politica dà a Nichi Vendola il record di preferenze nella competizione interna al centrosinistra. Boom alle urne, nonostante le code e qualche disagio. Sono stati 155.229 i pugliesi ai seggi, erano 110mila alle 17, ben oltre le aspettative degli organizzatori. Sarà ballottaggio tra Pierluigi Bersani e Matteo Renzi. Ma in Puglia, il governatore raggiunge un buon 37.3%, con 57.976 voti totali. "E' stata una bella sfida, davvero - ha detto mentre raggiungeva in serata il comitato elettorale dopo aver trascorso una giornata in famiglia ( il brindisi immortalato e pubblicato su Twitter - FOTO ) - è bella l'idea che si possa riconsegnare la politica delle passioni pulite, non un codice di risentimenti, di rancori, di violenza verbale ". VIDEO VENDOLA DOPO I RISULTATI: "GRAZIE PUGLIA" "IO A MANI NUDE CONTRO DUE GIGANTI" - "Il mio risultato straordinario in Puglia dimostra il riconoscimento di otto anni di buon governo. Ma la mia grande soddisfazione - ha commentato Vendola - riguarda il fatto che il centrosinistra ha ritrovato il suo popolo e ora non deve perderlo". "Pierluigi Bersani se li deve conquistare i voti che sono venuti a me nel primo turno", ha precisato il leader di Sel.  "Ho negli occhi - ha detto - le immagini di quello che è avvenuto a Roma, ai ragazzi, ho fatto la mia battaglia con il cuore in questa questione e voglio sentire parole forti che vadano in questa direzione". "In questo momento - ha aggiunto - si riparte da zero e io vorrei ascoltare parole che fossero in grado di rispondere alle domande che sono talvolta espresse in maniera dolente da tutte quelle persone che vengono penalizzate in questo momento dall'agenda Monti". "Abbiamo fatto una buona semina - ha concluso - una buona battaglia". "Con il ballottaggio, saranno decisivi i risultati del Sud - ha sottolineato il coordinatore nazionale della campagna elettorale di Vendola, Nicola Fratoianni - i  risultati che Vendola sta costruendo e che ci dicono che ancora una  volta questa prospettiva, questa proposta ha avuto un riconoscimento  molto importante". I RISULTATI DELLO SPOGLIO IN PUGLIA I DATI PROVINCIA PER PROVINCIA - Con l'inzio dello  spoglio alle 20, Vendola capisce che Bari è sua. Poi arriva il risultato  definitivo della Bat, che va a Bersani (36%, contro 31% di Vendola e il  21,6% di Renzi), mentre il governatore si assicura per un pugno di  voti, la provincia di Lecce (38,9% contro il 37,8% di Bersani). Terlizzi  è già 'caduta', tutta per il concittadino sotto i riflettori. Vendola si impone a Brindisi per duecento voti: è  primo con 6842 voti (40,3%), secondo Bersani con 6616 voti (39%), terzo Matteo Renzi con 3323 voti (19,6%). Il leader di Sel stravince a Bari con 19334 voti (47,7%), Bersani con 12498 voti (30,8%). Pier Luigi Bersani vince a Foggia con il 53% (16362 voti). Secondo Nichi  Vendola con 7746 voti (25,1%). Terzo Matteo Renzi con 6036 voti  (19,6%). Il leader del Pd stravince a Taranto con 8151 voti (41,2%), secondo posto per Vendola con 6782 voti (34,3%), terzo Renzi4247 voti (21,5%). LA  GIORNATA DI VENDOLA - Vendola ha votato in mattinata. E' arrivato alle 11,45 nel seggio allestito nel  chiostro delle Clarisse in piazza Cavour. Era insieme al  compagno Ed e a un gruppo di sostenitori .   Non c'era la madre. Il suo  arrivo è stato accolto con grandi  applausi.  Dopo il voto, il leader di  Sel aveva dichiarato: "Sono  fiducioso, andrò  al ballottaggio" e ci ha creduto fino alla fine. Abito  grigio e maglia pari collo di  colore nero: il  governatore pugliese ha  scelto un look casual. Ha imbucato  la scheda circondato da  una selva di telecamere e  macchine  fotografiche. Poi il pranzo in famiglia e l'attesa, culminata in una "lieve crisi d'ansia" con l'apertura delle urne. E' stato lo stesso governatore a dichiararlo a un giornalista, mentre già aspettava l'esito dello spaglio ( GUARDA LE IMMAGINI ). BARI, AFFLUENZA RECORD E QUALCHE DISAGIO - La  capofila tra le città pugliesi  è Bari, anche se gli organizzatori speravano nel traguardo dei cinquantamila voti (sono stati 40mila). Complice la bella giornata di sole, fin  dalla mattina si sono registrate code soprattutto nei seggi posti nel  centro città e in quartieri popolosi  come Carrassi-San Pasquale. Non  sono mancati disagi per gli elettori.  Dalle lunghe code per la  pre-registrazione, al flop della registrazione on-line. Nel seggio del  quartiere Murat, posto  nell'hotel Moderno i seggi si trovano nei piani  bassi. Per raggiungerli  in mattinata bisognava scendere una stretta  scalinata affollata di  gente. Gli organizzatori hanno cambiato in fretta  il percorso per  raggiungere il seggio per evitare ulteriori problemi ed  evitare le  fughe di elettori verificatesi in mattinata. FOTO / I CITTADINI AI SEGGI VIDEO : "CONTENTI DELLE CODE" GLI ELETTORI IN CODA -   Alle dodici , 4800 i voti nei nove seggi di Bari città,  18mila  in tutta la provincia, mentre nella regione poco meno  di  65mila gli elettori ai seggi. Record temporaneo di  affluenza segnalato a  Monopoli: 900 elettori. "Una bella domenica soleggiata, la giornata giusta per  le  primarie. Con una migliore organizzazione sarebbe perfetto", ha raccontato un  elettore davanti ai gazebo del quartiere Carrassi di Bari. In   tanti i cittadini in fila nei vari quartieri della   città, da Carbonara a Murat, da Japigia a Picone-Poggiofranco. Partecipazione imponente nel centro città. Alle  dodici nella sede del  Pd in via Zara, nel quartiere Madonnella, avevano votato cinquecento  persone. Buona affluenza anche al Libertà. Alle 11, nel  seggio dell'Hotel 7 Mari, erano già trecento gli elettori: "La gente  ritiene problematica la modalità di iscrizione - secondo il presidente del  seggio, Claudio Altini - troppi fogli e poca comunicazione sui metodi di  voto, soprattutto in radio e tv". Anche Alberto polemizza sull'organizzazione: "La registrazione on-line  non è servita a nulla". Almeno sul voto Alberto è sicuro: "Al primo  turno voto col cuore. Al secondo, se ci sarà, voterò con la testa". Alta  affluenza anche nel seggio dell'Hotel Sheraton, nel quartiere di  Poggiofranco. Alle 16 erano già più di 2mila i voti: "La macchina  organizzativa è un po' farraginosa - questo per Chiara, studentessa Chiara - ma  sono molto contenta di poter partecipare a questa bella giornata per la  democrazia". LA POLEMICA: "VOTO IRREGOLARE IN DUE COMUNI" - Il partito di Sinistra  ecologia e libertà ha chiesto il disconoscimento dei seggi elettorali  per le primarie del centrosinistra a Cagnano Varano e Deliceto ,  due  piccoli centri in provincia di Foggia. Secondo quanto riferisce il   coordinatore provinciale per Foggia di Sel, Domenico Rizzi nei due   Comuni i seggi elettorali "sono stati aperti "senza la partecipazione   dei rappresentanti di Sel" e sono state avviate le operazioni di voto   "senza che fosse garantito un minimo di trasparenza, legittimità,   legalità". Rizzi aggiunge che la questione è stata segnalata al Comitato  nazionale per le primarie. "Se  entro brevissimo tempo la situazione  non ritornerà nella norma e ogni  irregolarità non sarà risolta -  conclude l'esponente di Sel - non  riconosceremo la validità della  primarie che si stanno tenendo in quei  due Comuni". IL GIALLO: SPARITI 4000 CERTIFICATI - Giallo sulla misteriosa 'scomparsà  di circa 4.000 certificati  elettorali nella notte tra venerdì e ieri  nella sede del Pd a  Manfredonia. Gli esponenti dei Comitati Renzi  e Vendola hanno segnalato l'anomalia al Comitato nazionale dei garanti ;   i primi anche ai carabinieri. La notizia è riportata da alcuni   quotidiani. A Manfredonia ci sono state circa 5.000  pre-iscrizioni su  15.000 complessive nella provincia di Foggia. Dal  Comitato Renzi  avrebbero rilevato che fino a venerdì erano stati  consegnati circa  2.000 certificati elettorali su 6.000 pervenuti, ma  sabato mattina i  cartoni in cui erano custoditi erano vuoti. Dal  Comitato Vendola fanno  sapere di avere dato indicazioni che chi è in  possesso della ricevuta  della pre-iscrizione ma non risulta nelle liste  dovrà nuovamente  registrarsi per poter votare. SEL ATTACCA IL CAMPER PER RENZI -  Un ricorso ai garanti nazionali per le primarie del centrosinistra è  stato presentato da un componente del coordinamento provinciale 'Taranto  Italia Bene Comune', per l'iniziativa di un gruppo di sostenitori di  Matteo Renzi che con un camper promozionale del candidato del Pd stanno  girando per le strade di Taranto e sostano nelle vicinanze dei seggi. 
ROMA - Pier Luigi Bersani si dice "stracontento" e parla di "un successo che ha voluto fortemente". Matteo Renzi esulta: "Abbiamo vinto nelle regioni più rosse d'Italia". È una festa quella dei due candidati più votati che si sfideranno nel ballottaggio di domenica prossima. La felicità per la grande affluenza è il loro denominatore comune. Intanto Nichi Vendola, terzo classificato, è pronto a fare sentire il suo 'peso' nel ballottaggio: "Ascolteremo con puntigliosa attenzione - dice - le parole di Bersani e di Renzi e orienteremo il nostro sostegno di conseguenza". Difficile che le parole di Renzi lo convincano. Bersani. "Sono stracontento, perché è stata una giornata magnifica. Tantissima gente e un'organizzazione perfetta, non c'è stato nessun problema". A dirlo il segretario del Pd. "Le primarie le abbiamo volute - continua -, le ho volute: ho sentito Renzi e gli mando un abbraccio". Bersani poi spiega di guardare "con fiducia al ballottaggio". Sul suo successo nelle regione meridionali: "Posso dire che la sofferenza c'è in tutta Italia - spiega il leader democratico -. Ma io giro spesso il Sud e là c'è una sofferenza particolare e io ho molto orecchio per i problemi quando sono acuti". Sulla mancata vittoria al primo turno non si dice rammaricato e per il ballottaggio fa un appello: "Mi rivolgerò a tutti i progressisti". Renzi. Euforico il sindaco di Firenze, nonostante il distacco da Bersani: "Vedendo i risultati si abbia il coraggio di chiamare le cose come sono. Dicevano che i renziani prendono i voti della destra. Noi abbiamo vinto nelle regioni rosse". Renzi chiede più organizzazione per il secondo turno: "Magari - dice - mettete qualche seggio in più". Poi tributa un applauso al segretario del Pd: "Un abbraccio particolare - continua il 'rottamatore' - a chi ha vinto il primo round,  un applauso a Pier Luigi: un applauso di stima, di rispetto e di  affetto". Poi una stoccata al suo partito: "Rischiamo di prendere il 43 per cento dei voti - spiega - con quasi tutto  l'apparato contro". Vendola. "Ascolteremo con puntigliosa attenzione le parole di Bersani e di Renzi e orienteremo il nostro sostegno di conseguenza". A dirlo il governatore della Puglia, terzo classificato. Che aggiunge: "Pier Luigi Bersani se li deve conquistare i voti che sono venuti a me nel primo turno". Grande gioia anche da parte di Vendola per l'affluenza: "Il dato della partecipazione dice che il centrosinistra ritrova il suo popolo e - aggiunge il leader di Sel - ora non lo deve abbandonare". Il governatore della Puglia spiega: "Non c'è rifiuto della politica, ma la politica deve uscire dalle alchimie di palazzo e incontrare la vita quotidiana delle persone, ascoltando le pene e le speranze della società italiana". Puppato. "Il risultato è molto importante, è quasi un miracolo, se è vero che, come mi è stato detto, prevedibilmente raccoglierò intorno ai 120 mila voti". Così Laura Puppato, l'unica donna tra i candidati. "È un miracolo - continua - perché il lavoro si è limitato a quattro settimane e ci sono stati comunque molti ostacoli". Tabacci. "Ero consapevole che il mio era un gesto di generosità, ho fatto il donatore di sangue". Queste le parole di Bruno Tabacci a commento dei risultati elettorali nella sede del comitato elettorale a Milano. "Abbiamo dimostrato al paese - continua - che ci può essere un'alleanza di centrosinistra in grado di reggere una fase difficile. Sono molto contento di aver concorso a scrivere una fase importante alla quale voglio partecipare con serenità". 
Entra tra gli applausi dei suoi sostenitori e mentre parla della battaglia condotta fin qui quasi si commuove. Appena sale sul palco di Firenze per commentare i primi risultati delle primarie, Matteo Renzi rivolge un pensiero agli altri sfidanti, e in particolare a Bersani. "Hanno combattuto una battaglia leale e bella. Il centrosinistra che verrà avrà bisogno di coinvolgerli nelle forme più opportune. Un abbraccio particolare va a chi ha vinto il primo round, cioè a Pierluigi Bersani. Onore al merito per lui, che ha accettato la sfida". Il sindaco ha chiuso ringraziando i volontari e i sostenitori e ha sottolineato: "Adesso ripartiamo da zero a zero. Non contano i 36, 40, 45%. Abbiamo davanti una bella e impegnativa settimana". Renzi ha parlato per circa cinque minuti. "Siamo contenti che tanti abbiano partecipato alle primarie - he detto - Il risultato è straordinariamnete bello. Siamo soddisfatti. Da qui è partito un grande entusiasmo, una voglia di vivere. Se fossimo a Sanremo avremmo già vinto il premio della critica, ma a noi ci interessa vincere il Festival". Il candidato ha spiegato ai suoi che prima del ballottaggio li aspetta una settimana "pancia a terra. Se poi non riusciremo a vincere, lavoreremo fianco a fianco con bersani per cancellare la brutta pagina offerta da chi ci ha governato per anni, cioè il governo di Berlusconi e dei suoi alleati". Renzi ha anche fatto notare come chi temeva le primarie e ha provato ad ostacolarle, anche nel partito, adesso si è ricreduto. Un riferimento va anche a chi ha detto che il sindaco di Firenze prende i voti del centrodestra. "Abbiamo vinto nella stragrande maggioranza delle regioni rosse. Abbiamo vinto in tutti i comuni dove pensavano di vincere loro. Credo che sia arrivato il momento di dire che va risolta la vulgata per cui noi siamo noi quelli che stanno a destra e loro stanno a sinistra. Dalla parte nostra il 2% dei parlamentari del Pd e rischiamo di prendere il 40% degli elettori del centrosinistra". 
di ALESSANDRO VOCALELLI E così il Milan è tornato Milan, battendo la Juve e riaprendo per l'ennesima volta il campionato. Certo, devono interrogarsi i bianconeri, che hanno conquistato la miseria di quattro punti nelle ultime quattro partite: una media sconosciuta per una squadra che non sapeva cosa fosse la sconfitta ed invece è stata battuta due volte in poco tempo. Ma ora sono più grandi i meriti del Milan delle difficoltà della Juventus. Un Milan che ha giocato una partita di intensità, come direbbe Arrigo Sacchi, straordinaria. Un Milan che si è stretto intorno a una difesa che, probabilmente cosciente dei propri limiti, si è esaltata nello spirito di sacrificio e nella voglia di lottare. Un Milan che a centrocampo ha messo in mostra un Montolivo straordinario, che probabilmente ha reso meno forti i rimpianti per Pirlo. Già, perché se Pirlo è andato via a parametro zero, sempre a parametro zero è arrivato dalla Fiorentina un centrocampista di grande intelligenza, di capacità tecniche superiori e di grande forza atletica, perché è stato uno spettacolo vederlo scattare tra due, tre avversari. Insomma, un Milan all'altezza, che ha costruito intorno ad un rigore contestato il suo successo di prestigio. Ma in questa domenica sera, e non sembri un paradosso, ha preso a splendere ancora di più la stella di El Shaarawy. Facile, scontato, tesserne gli elogi e lasciarsi andare agli applausi di rito quando arrivano i gol. E in questa prima parte di campionato, El Shaarawy di gol ne ha fatti tanti e di conseguenza di riconoscimenti ne ha ricevuti tanti. Ma ieri sera, nella serata in cui non ha segnato e forse addirittura non ha neppure tirato in porta, proprio El Shaarawy è stato formidabile. E' stato uno spettacolo nello spettacolo vederlo ripiegare una, dieci, cento volte fino alla propria area, fare il terzino aggiunto, contrastare e lottare a dispetto delle sue doti tecniche, per poi ripartire, una, dieci, cento volte, lungo la linea laterale, per farsi trovare come punto di riferimento per i compagni in fase di alleggerimento. E da lì, con una generosità pazzesca, provare anche a servire i palloni al centro, alla ricerca magari di Pazzini. Insomma sapevamo e non c'erano dubbi che El Shaarawy fosse un goleador straordinario, capace di timbrare la prestazione con le sue prodezze, ma da questa serata di San Siro è uscito un giocatore completo, capace di essere protagonista anche senza fare gol. E non potrebbe esserci complimento più bello e più importante per un cannoniere. Leggi i commenti I commenti dei lettori 
LE proiezioni arrivano direttamente da Twitter, un tam tam globale a colpi di dati, numeri, hashtag commenti e aggiornamenti in tempo reale.  I protagonisti sono gli italiani che vivono e votano all'estero. Trascorrono la serata elettorale twittando i risultati parziali, proiezioni e dati definitivi. MattiaBernardoB è il primo a dire che "Londra è renziana. Nella capitale della finanza europea il sindaco di Firenze risulta infatti al  primo posto con 163  voti. Segue Nichi Vendola con 124. Ultima  posizione per il segretario  del Pd Pier Luigi Bersani con 68 voti. A Oxford, invece trionfa Nichi Vendola con 22 preferenze; 14  per Renzi e 7 per Bersani. Più si sale verso il nord della Gran Bretagna e più il leader di Sel conquista consensi.   A Glasgow vince con 12 voti  contro i 2 (a testa) di Renzi e  Bersani. In tutto il Regno Unito Laura  Puppato e Bruno Tabacci si sono  invece fermati, rispettivamente, a 22  voti e 1 solo voto. Tra le capitali europee Parigi  è quella più a sinistra  Bersani 245, Vendola 348, Renzi 200, Puppato 53, Tabacci  15. Mentre agli Stati Uniti fanno sapere che "gli Usa scelgono Bersani  ma a Manhattan vince Renzi di 1 voto". Malgrado tutte le tensioni dell'ultime ore, si è votato anche al Cairo. L'unico seggio è stato allestito nella capitale egiziana nei pressi di piazza Tahrir, in una galleria d'arte gestita da un'italiana. Secondo quanto riferito dagli organizzatori, Nichi Vendola ha vinto con 13 voti, seguito da Matteo Renzi con 11 voti, Laura Puppato se ne è aggiudicati quattro, come il segretario del Pd Pierluigi Bersani. Due voti sono andati a Bruno Tabacci. Tornando in Italia non mancano soprese, curiosità, risultati inattesi. Capri è stata teatro di una vera e propria spaccatura tra chi domenica 2 dicembre se la vedrà al ballottaggio: nel comune di Capri vince Bersani (con 85 voti) mentre ad Anacapri, l'altro comune dell'isola, invece prevale Renzi (con 43 voti). Nella "rossa" emilia-romagna, Bersani  scende per la prima volta sotto il 50%.  Sopresa anche in Val di Susa dove vince Matteo Renzi, da sempre favorevole alla Tav. Ad  Avigliana il sindaco di Firenze vince con 178 voti, contro 170   preferenze per Bersani, e 109 per Vendola. A Susa a Renzi sono andati 81   voti, a Bersani 69, a Vendola 57. A Torino vince Bersani (in alcuni quartieri ha superato il 50 per cento) ma c'è un voto del tutto particolare che invece premia Nichi Vendola. È quello dei fuorisede (soprattutto stuedenti). Dallo scrutinio il presidente della Puglia ha totalizzato 630 preferenze. Seguito da Matteo Renzi, con 422 voti, e Bersani con 361 preferenze. 
E' ormai dimostrato che la scelta di Berlusconi di darsi alla politica ha fatto male al calcio e alla politica italiana. E' bastato che il presidente tornasse a Milanello e in una settimana il Milan ha ritrovato punti e carattere. Nel periodo più difficile per Allegri, trasferta a Napoli e in Champions con l'Anderlecht e Juventus in casa, la squadra rossonera ha giocato le partite migliori della stagione. Una difesa diversa, attenta, determinata e tanto cuore. Poi ci hanno pensato El Shaarawy e Robinho a regalare punti e virttorie. Un salto di qualità importante rispetto alle scorse settimane ma non si può certo dire che è tornato il grande Milan: manca ancora tanta qualità in mezzo al campo ma almeno la squadra ha imparato a lottare. E non è poco. Ora può guardare al futuro con maggiore tranquillità e senza i continui attacchi ad Allegri. Difficile ipotizzare i rossoneri come protagonisti del campionato, troppi i punti di distanza dalla vetta, ma almeno può sognare quel terzo posto che vale la Champions, cosa che solo otto gioni fa sembrava impensabile. La Juventus forse per la prima volta ha pagato l'effetto Champions. La partita con il Chelsea ha richiesto un impegno eccezionale sia mentale che fisico e il prezzo è stato pagato contro il Milan. Una squadra lenta, appannata, che non aveva la forza per imporre il suo gioco. Sembrava svuotata. Ha provato a reagire nel secondo tempo e con Vucinic ha sfiorato due volte il pareggio,che alla fine sarebbe stato anche meritato visto l'errore arbitrale sul rigore decisivo dato al Milan per un fallo di mano che non c'era. Ma la considerazione va al di la del risultato: abbiamo visto la Juventus più brutta della stagione e l'unica attenuante può essere la magnifica impresa di martedì con il Chelsea. 
MILANO - Il Milan batte la Juventus con un rigore di Robinho apparso dubbio. Massimiliano Allegri inizia la sua disamina del match proprio partendo dall'episodio decisivo: "Il rigore concesso al Milan, visto dal campo sembrava esserci, visto in televisione non c'era", spiega osservando il presunto fallo di mano dello juventino Isla. Sulla partita. "Questa vittoria è stata cercata e voluta fortemente dai miei ragazzi. Nel primo tempo abbiamo avuto anche quattro o cinque occasioni importanti per colpire e lì avremmo dovuto fare meglio. Per il resto abbiamo difeso molto bene, con grinta e con ordine, ed in tutta la gara abbiamo concesso una sola occasione da gol alla Juventus. Questa sera abbiamo dimostrato di stare molto bene in campo e questo è molto importante" "La squadra ha lavorato bene ed ho visto i giocatori muoversi tutti insieme. Per vincere contro certi avversari bisogna giocare cosi': a volte infatti devono rientrare in tanti a difendere. Stephan El Shaarawy ad esempio si è sacrificato molto: lui sulla fascia si gasa". Per concludere il discorso sui singoli: "Ho visto molto bene sia De Jong, che si sta inserendo alla grande e che cresce partita dopo partita, ed anche Montolivo. A lui oggi ho voluto dare la fascia di capitano, per incoraggiarlo: ha grandi capacità e deve diventare un vero leader", Berlusconi nella visita del giorno precedente a Milanello ha ammesso di cercare Guardiola: "Se la società cerca Guardiola mi lusinga perché vuol dire che sono uno dei più bravi se non il più bravo", scherza. "Io con il presidente Berlusconi ho un ottimo rapporto poi ogni parola detta da me o da lui viene strumentalizzata". GALLIANI SCHERZA: "PER GUARDIOLA ERA RIGORE..." - La butta sullo scherzo un raggiante Adriano Galliani: "Allegri ha detto che non era rigore? Guardiola avrebbe detto di sì...", ride l'ad rossonero. "Bisogna capire dove comincia il braccio e finisce l'ascella", commenta l'ad rossonero che torna poi sulla telefonata di Agnelli per complimentarsi del passaggio del turno in Champions. "E' il clima di sempre, Juventus e Milan hanno buonissimi rapporti da una vita, c'è stato solo un episodio l'anno scorso di cui non voglio parlare più (il gol di Muntari, ndr). E' indispensabile che qualcuno vinca nelle competizioni europee per stare almeno nei secondi cinque del ranking". Leggi i commenti I commenti dei lettori 
