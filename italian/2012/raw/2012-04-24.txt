TRIESTE  - Il ko di Trieste, contro il Cagliari, amareggia non poco il tecnico del Catania, Vincenzo Montella: "C'è mancato un pizzico di cinismo in zona gol  -  ammette l'allenatore campano - puntavamo ad un risultato positivo ma non mi sono piaciuti degli errori generali: non si può lasciare nell'uno contro uno chi salta da palla ferma e uno come Ibarbo. Siamo stati troppo leggeri: ho visto a tratti cose interessanti, ci mancavano alcuno giocatori di qualità ma questo non deve essere un alibi". "NON CI HA INFLUENZATI IL DERBY" - "La squadra è stata un po' pigra  -  riconosce Montella - me ne assumo la responsabilità ma questo mi ha disturbato molto. Sarà stato per lo stadio semi-vuoto o perché siamo tutti un po' più tranquilli: si può perdere ma quando non si prova a dare il massimo, da allenatore mi pongo tante domande. Di certo non può averci influenzato il derby di sabato perché chi vuole una maglia da titolare deve fare le prestazioni. L'addio di Lo Monaco? A questa querelle siamo abituati: è successo qualcosa di imponderabile, ma uno sarà nostalgico dell'altro". Leggi i commenti I commenti dei lettori 
ROMA - Il lato aggressivo e quello dolce del poker sono andati in scena a Malta. Il primo è stato rappresentato dai player al tavolo e la guerra di all in ha fatto emergere Fabrizio Rossi, studente di Battipaglia che ora ha un comodo conto in banca da 135mila euro. Un risultato ottenuto dopo una scalata di quattro giorni nel chipcount e una scala entrata nella mano finale contro Gesualdo Costantino, medaglia d'argento nella seconda tappa stagionale del People's Poker Tour. Sono stati loro due a contendersi il titolo all'ultimo atto, dopo un tavolo finale non proprio facile. Il piatto più grosso se lo sono conteso infatti Sandro Spinozzi, che ha sfiorato una clamorosa doppietta dopo aver vinto il Pokeroom Challenge organizzato da La Multipla a gennaio, Roberto Sabato (secondo allo stesso torneo) e Francesco Nguyen. Ottimo esordio quindi per Nguyen, un purosangue dello stile di gioco audace, che porta la sua nuova skin (Aggressivo) a un primo risultato importante. Questo il lato forte del poker, ma ancora una volta il circuito Microgame ha voluto tenere i toni "rilassati" con il già citato lato dolce del gioco. Come? Accompagnando le partite con qualche "break" gradito dai player. Ecco quindi l'esordio per le telecamere di Sport Italia e del nuovo progetto Grinder Ideas Production Entertainment, con la madrina Valentina Melis, "scoperta" in un servizio fotografico nel numero di aprile di "Poker Sportivo". E' stata lei il volto e la voce delle dirette televisive, come dei commenti che andranno in onda ogni mercoledì sera (a partire dal 2 maggio) su Sport Italia 2. Una scena alternata con lo speciale concorso "Le Pokerine". Il Texas Hold'em in pratica si è spostato dai tavoli e si è preso il palco con gli show, in particolare quelli di Elisabeth Santoro e Silvia Gabrieli. Dalla danza delle carte distribuite dai dealer a quella delle madrine votate democraticamente dai giocatori del People's Poker Tour. "Lo facciamo con grande entusiasmo - ci ha raccontato la prima - cercando di intrattenere i player e, perché no, di imparare il gioco". Affascinata dal mondo del Texas Hold'em anche la Gabrieli. "Non potrebbe essere diversamente - ci ha detto -. Tutti sono così presi, eppure così bizzarri nei loro travestimenti, però mancava prima del nostro arrivo un tocco di femminilità". E' facile distrarre un giocatore dalla sua partita? "Durante lo spettacolo, quando sono in una pausa del torneo, si godono le "Pokerine" e gli show che pensiamo insieme alla Sparring Partner, ma trenta secondi dopo tornano concentrati sulle carte". Leggi i commenti I commenti dei lettori 
BERGAMO  - "C'è tanta soddisfazione, era una gara difficile, contro il Chievo sapevamo che sarebbe stata una gara tosta, devo fare i complimenti per l'ennesima volta alla mia squadra. Abbiamo vinto contro una squadra che sta facendo grandi cose". Stefano Colantuono ha commentato così, ai microfoni di Sky, la vittoria nell'anticipo del recupero della giornata 33 contro il Chievo. "49 PUNTI SONO TANTI" - Il tecnico dell'Atalanta si dice soddisfatto del campionato della sua squadra ma invita a non mollare ancora. "E' un'Atalanta che sta facendo un campionato straordinario, 49 punti sono tanti, ma guai a sederci, manca ancora qualche punto per essere sereni, ma questa è una squadra con grandi valori. Approfitto per fare i complimenti al mio staff, in particolare al preparatore atletico, questa squadra sta facendo meglio degli altri nei secondi tempi e questo significa che stiamo benissimo". "VITTORIA PER MOROSINI" - Colantuono conclude facendo una dedica speciale per questa vittoria, prima di godersi le gare di domani. "Dedichiamo la vittoria a Morosini ed ai suoi familiari, in particolare allo zio, una persona straordinaria. Domani vedremo le gare con più serenità, l'ultima volta non eravamo sereni per via della sconfitta a Catania nell'anticipo, vedremo cosa fanno dietro e poi ci regoleremo, serve ancora qualche punto, ma siamo pronti, non vogliamo mollare adesso". Argomenti morosini-2012 Leggi i commenti I commenti dei lettori 
NEW YORK - Il botto che s'è sentito fin quaggiù a Wall Street è lo champagne stappato in paradiso. Viva Apple Superstar. La compagnia di Steve Jobs incassa 11.6 miliardi di dollari contro i 5.99 dell'anno scorso: è il 94 per cento in più. E il fatturato sale a 39.2 miliardi di dollari contro al 24.7 dello scorso anno. Altro che lascia: dopo lo strano caso del titolo che negli ultimi giorni aveva perso fino all'11 per cento, adesso la Mela addirittura raddoppia. Se lo sarebbe mai sognato il povero Steve? L'unità di misura nel melamondo che ormai tutti viviamo si chiama iPhone. Beh, la società finita nelle mani di Tim Cook pensava di venderne 33 milioni: e invece sono 35.1 milioni. Anche qui record: 88 per cento in più. E come chiamare quello degli iPad? La crescita è stata del 151 per cento: 11.8 milioni di tablet venduti. Nel pianeta in cui i pc stanno per essere soppiantati appunto dai tablet pigliatutto, Apple vende poi 4 milioni di computer: più 7 per cento. Calano, sì, solo gli iPod sotto la "concorrenza" degli iPhone che con la nuvola ormai permettono di portarti dietro tutta la musica da casa. Ma anche qui il piccolo miracolo: con 7.7 milioni di apparecchi comunque venduti. Tutto questo fa salire i guadagni a 12.30 dollari per azioni. Tutto questo fa volare la quotazione del dopo mercato - l'annuncio della trimestrale è arrivato ovviamente a Borsa chiusa - del 7 per cento e più: nella giornata in cui il titolo aveva perso ancora un altro 2 per cento. Chiaro che Cook non sta più nella pelle: "Vedrete durante l'anno: arriveranno nuovi prodotti innovativi. Che solo Apple sa produrre". Solo Apple? La stoccatina dell'erede di Jobs arriva proprio dopo l'annuncio della "condanna" dell'Itc, l'International Trade Commission: Apple, dicono i giudici, ha copiato per il suo iPhone uno dei brevetti di Motorola, la casa di telefonini che ora è finita in mano al rivalissimo Google. La sentenza finale arriverà soltanto ad agosto: ma la notizia aveva contribuito a mandare giù il titolo. Dopo il picco raggiunto l'ormai storico 9 aprile, 636.23 dollari, le azioni avevano infatti cominciato paurosamente a scendere, piazzandosi in quel territorio in cui gli analisti parlano di "correzione", col declino che eccede cioè i 10 punti. Che cosa era successo? Mistero vero. C'è chi ha adombrato l'inevitabilità di una discesa dopo un livello di crescita così alto: succede in quest'altalena chiamata Wall Street. Ma c'era pure chi temeva che il declino riflettesse i timori sulla capacità del titolo di tenere il passo delle innovazioni e delle vendite: soprattutto dopo l'uscita del nuovo iPad che tecnicamente aveva deluso gli smanettoni più esigenti perché poco innovativo (anche se graficamente più bello e potente) rispetto all'iPad 2. Ecco perché gli occhi di tutti erano puntati sui risultati di questo trimestre. Con le solite cassandre che già si aspettavano il colpo di grazia. San Giuseppe ha invece fatto volare ancora l'azienda di Cupertino. Che dal 2003 a oggi soltanto una volta - dicono gli analisti di Birinyi Associates - ha deluso le aspettative. Miracolo? Della tecnica, certo. Con tutti i rischi di quell'asticella spostata sempre più in alto, sempre più in alto, sempre più in alto. Fino a toccare il cielo di Steve Jobs. Argomenti iphone-2012 ipad-2012 
BARCELLONA - Pep Guardiola mostra serenità nonostante la sconfitta: "E' successo che non possiamo andare a Monaco, abbiamo fatto il possibile, ma nel momento chiave non siamo riusciti a trovare il varco giusto. Abbiamo avuto tante chance, sia all'andata che nel ritorno conta chi va avanti, complimenti al Chelsea, per il gran lavoro che hanno fatto, si sono difesi molto bene. Avevo la sensazione di poter passare il turno alla fine con una giocata fortunata, illogica, ma non è accaduto. Il pubblico? Eccezionale la reazione nonostante la sconfitta, comunque dobbiamo riprendere in fretta a vincere, altrimenti la gente si stancherà di noi". " Messi non ha inciso: "Siamo arrivati a questo puntio grazie a questo ragazzo - risponde Guardiola - ed io posso solo ringraziarlo. Io ammiro molto questo ragazzo che va in campo anche in condizioni difficili e dà tutto, Ora attraversa un momento non buono, ma a volte si ride ed altre si piange, e bisogna accettarlo". Dura per il Barcellona accettare la sconfitta? "Squadre come la nostra, ma anche come altri grandi club, non hanno mezzi termini. Conta solo vincere, ma quello che abbiamo fatto in questi anni è stato straordinario. Però è importante uscire in questa maniera, cercando anche il terzo gol quanto eravamo sopra di due reti. Dobbiamo però accettare che il calcio è un gioco, e probabilmente questa volta non era il nostro turno". Si parla di Guardiola comne sogno del Milan: "Quando avrò deciso cosa fare lo renderò noto..." IL PRESIDENTE ROSELL - Il presidente Sandro Rosell, secondo quanto riporta l'edizione online del quotidiano 'Mundo Deportivo', dichiara: "Non bisogna girarci intorno, noi abbiamo avuto molte occasioni ma il pallone non è entrato. Non è questione di aver sbagliato un penalty: anche Messi può fallirlo, ma poi di solito concretizza altre dieci occasioni. Nel calcio succedono cose del genere nell'arco di 180 minuti, il pallone non è entrato quando avrebbe dovuto, mentre loro hanno segnato nelle tre occasioni avute in totale nei due match. Comunque sono orgoglioso dei nostri tifosi  sono tantissimi che seguo il calcio e vado al campo, fin da quando ero bambino e non avevo mai visto una reazione del genere da parte del pubblico, dei nostri tifosi verso la squadra. Le hanno fatto sentire che sono comunque orgogliosi del Barça, dei giocatori e dei tecnici. Per questo sono fiero di avere sostenitori del genere e non ho alcun messaggio per loro. E' la gente che ne ha mandato uno molto significativo a noi" Leggi i commenti I commenti dei lettori 
Fischi e polemiche sul 25 Aprile torinese che, dopo la tradizionale fiaccolata che la sera della vigilia ha attraversato il centro città con migliaia di partecipanti, ha vissuto attimi di tensione per i fischi che alcune decine di No Tav assiepati dietro lo striscione dell'Anpi di Bussoleno hanno rivolto in piazza Castello -  al grido "siamo i nuovi partigiani"  -  ai rappresentanti degli enti locali che si avvicendavano sul palco, Tom Dealessandri per il Comune, Roberto Placido per il Consiglio regionale e Sergio Bisacca per la Provincia. Una contestazione che ha provocato i commenti sdegnati di alcuni dei presenti (Placido ha risposto "I veri partigiani sono qui sul palco", la segretaria Pd Paola Bragantini ha dichiarato "Così si manca di rispetto al 25 Aprile, questo è fascismo"), ma che non ha impedito la chiusura della manifestazione. Il corteo, promosso come da tradizione dalle associazioni della Resistenza e dal Comune di Torino, è stato risparmiato dalla pioggia ed è partito da piazza Arbarello, preceduto dalla banda musicale della Polizia municipale folta di tamburi. Tra la folla ecco i combattenti della libertà e i deportati, i giovani e tante donne, gli esponenti politici e delle istituzioni, della Comunità Ebraica; dalle forze della sinistra ai radicali, dal comitato per l´acqua pubblica ai sindacati, dall´ex sindaco Sergio Chiamparino a Diego Novelli, presidente dell´Anpi, da Roberto Placido a Giampiero Leo, a Tom Dealessandri, per citarne solo qualcuno. In piazza Castello ha preso la parola l´avvocato Bruno Segre, antifascista della prima ora, che guida l´associazione dei Perseguitati Politici. Sulla fiaccolata è intervenuto Piero Fassino, grande assente (tanto che qualcuno, tra la folla, lo ha criticato per questo) in quanto partito per la Birmania. Nel messaggio inviato ai «cari partigiani», il sindaco ha scritto che «è una bellissima coincidenza poter festeggiare la festa della nostra Liberazione insieme ad una donna», Aung San Suu Kyi, «che ha speso e sta spendendo la propria vita per liberare il suo popolo». Nel rammentare che «fin da quando, ancora bambino, accompagnavo mio padre partigiano», Fassino ha sottolineato che la manifestazione della sera del 24 aprile «è stata per me un appuntamento a cui non ho mai mancato» e ha promesso di trasmettere al premio Nobel per la pace «la solidarietà, l´amicizia, la vicinanza di tutti voi e di tutti i democratici italiani». Questa mattina alle 10, al cimitero Monumentale di Torino, le celebrazioni della Liberazione proseguono con la commemorazione delle vittime della deportazione politica e razziale, di quelle della guerra e dei partigiani caduti. Dopo la benedizione religiosa, sarà reso omaggio ai cippi della deportazione e dei morti nei lager nazisti, al Campo delle Gloria, al cippo dei caduti delle Forze Armate, al monumento alle vittime civili e alla lapide per gli ebrei. Sempre oggi, alle 15, gli anarchici ricordano Ilio Baroni, maremmano di Massa Marittima e operaio delle Ferriere. Alla guida di una squadra delle SAP, fu ucciso il 26 aprile ‘45. Se il Museo Diffuso della Resistenza di corso Valdocco ospita il progetto di Paola Monasterolo sul senso del «Resistere oggi», Assemblea Teatro mette in scena al Teatro Agnelli, alle 21, Era peggio che per voi, dedicato a Beppe Sajeva e alla brigata intitolata a Felice Cordero di Pamparato, il comandante "Campana" trucidato dai fascisti. 
BARCELLONA - E' il ritroatto della felicità il tecnico del Chelsea, Roberto Di Matteo, dopo il 2-2 a Barcellona che consente al Chelsea di centrale la qualificazione alla finale di Champions: "Quando giochi con il Barcellona devi difendere bene, perchè loro creano tante occasioni contro chinque. La nostra prestazione è stata di carattere, di voglia di arrivare in finale. Gioco all'italiana? Diciamo che conta il risultato, l'importante è essere in finale". Sulle prospettive: "E' un gruppo straordinario, dalle enormi motivazioni". Sull'espulsione di Terry: "Non mi sono arrabbiato, facciamo tutti degli errori, lui è e resta il nostro leader". La finale senza gli squalificati: "Non dobbiamo dimenticare che questo è un gruppo, chi non ha giocato oggi saprà farsi valere". Messaggio a Villas Boas, che lo ha preceduto in panchina: "E' un mio amico e lo resterà a vita" Non ha segnato, ma ha giocato una gara straordinaria Didier Drogba: "Un sogno ma anche una realtà - afferma a Sky - Abbiamo meritato di qualificarci, dovevamo segnare e lo abbiamo fatto, meritiamo la finale. Un'ossessione per tutte le squadre d'Europa, adesso vogliamo vincere la finale, anche se non sarà facile. Ho parlato con Mourinho? No, ci ha fatto gli in bocca al lupo ma penserà alla sua partita, gli auguro buona fortuna, speriamo di vederci in finale". Fernando Torres ha segnato allo scadere una delle reti più importanti della sua controversa permamenza al Chelsea: "La generazione dei Drogba, Lampard, Terry, ha fatto di tutto per dimenticare un passato sfortunato. Ora siamo in finale e vogliamo vincere. Purtroppo abbiamo perso un po' di calciatori in vista della finale a causa dei cartellini gialli, ma spero che il Chelsea diventi campione. Da ex giocatore dell'Atletico in finale vorrei trovare il Real"." Perfetta la prova del portiere Petr Cech: "Il gol allo scadere del primo tempo è stata la chiave, ci ha permesso di difendere le nostre chance 10 contro 11" Leggi i commenti I commenti dei lettori 
TRIESTE  - Il successo col Catania riavvicina il Cagliari alla salvezza, quando mancano quattro turni alla fine del campionato, e soprattutto risolleva il morale dei rossoblù, fiaccato da una prestazione più che opaca sul campo del Parma: "Abbiamo avuto due giorni per preparare questa partita, giusto il tempo per cancellare la brutta sconfitta di Parma  -  racconta il tecnico dei sardi, Massimo Ficcadenti - siamo entrati in campo concentrati ma anche un po' contratti. Per noi era importante vincere e, quando si gioca per un unico risultato, non si riesce a esprimere le proprie qualità". FICCADENTI: "NON E' FINITA QUI" - "Siamo stati attenti e abbiamo limitato i loro attaccanti  -  sottolinea l'allenatore del Cagliari -  il Catania ha qualità tecniche importanti. Abbiamo fatto una partita di sacrificio, chiusa come volevamo: oggi c'è stata una prima vittoria ma non finisce qui. La classifica è corta, dietro corrono tutti". L'intento di Ficcadenti è chiaro, ovvero conservare lo stesso livello di concentrazione nella sua squadra anche sabato prossimo quando, sempre a Trieste, i rossoblù dovranno vedersela col Chievo. CELLINO: "ERAVAMO PIU' MOTIVATI" - È soddisfatto il presidente Cellino, per un successo che avvicina ulteriormente il suo Cagliari alla salvezza: "Oggi avevamo più interessi del Catania  -  riconosce il n.1 rossoblù - ci giocavamo tanto, gli etnei hanno fatto un bel calcio ma sono stati meno cattivi di noi. Le motivazioni, in questi casi, fanno la differenza. Purtroppo, negli ultimi anni facciamo sempre pochi punti nei finali di campionato. Ora la salvezza la devono guadagnare sul campo, altrimenti i campionati dovrebbero essere più corti... Abbiamo perso l'abitudine a lottare, oggi all'inizio la squadra era contratta dalla paura: è questa la nostra dimensione, dobbiamo ricordarcelo. La sfida col Chievo? I veronesi sono ostici e meritano rispetto. Giochiamo sabato pomeriggio, poi martedì: non vedo l'ora che questo campionato finisca". Leggi i commenti I commenti dei lettori 
BARCELLONA - Incredibile al Nou Camp: il Chelsea è in finale di Champions League. Quanto tempo è passato da quel gol a tempo scaduto segnato da Iniesta? Sembra un'eternità. Il destino però ripaga della stessa moneta il Chelsea, in campo ci sono quelli che hanno aspettato a lungo questo momento. Drogba per esempio. Monumentale. Votata dalle circostanze alla difesa a oltranza, la squadra di Di Matteo stacca il biglietto per la Baviera nel modo più drammatico e inatteso possibile. Sgomberiamo subito il campo: con merito. Chelsea in finale non da dominatore. Da sopravvissuto. Segna con Ramires, colpo sotto degno del miglior Totti,  il gol che riporta i Blues in linea di galleggiamento, approfittando di uno dei molti svarioni difensivi del Barcellona, ma anche dell'ennesima prova assai negativa di Victor Valdes. Sopravvive all'inerzia del match, dopo che Busquets e Iniesta, nei minuti finali del primo tempo, hanno ribaltato il verdetto d'andata. Sopravvive dopo aver dovuto improvvisare una linea difensiva colpita dall'infortunio di Cahill. Sopravvive alla scelleratezza di John Terry, sola nota stonata, che rifila una ginocchiata alla schiena a palla lontana (perdonateci... "una Zidanata") a Sanchez. Sopravvive a un rigore che Messi, non uno qualsiasi,  calcia sulla traversa ipnotizzato dalla danza di Cech. Sopravvive a una ripresa giocata a difesa del fortino, in un assalto continuo dei padroni di casa. Vivendo come in un sogno la fuga di Torres, nessuno è profeta in patria, che firma la certezza dell'impresa. Il Chelsea insomma sembra dire al Barcellona: ora puoi provare l'amarezza di chi perde una finale europea  a tempo scaduto. Iniesta, did you remember? FORZA D'ANIMO  - Guardiola alla vigilia spiega che il segreto del Barcellona è il piacere di calciare il pallone che prova un bambino. Ebbene, di sicuro Pep saprà apprezzare la forza del branco del Chelsea. Nettamente inferiore, e in dieci contro undici, non pecca di presunzione, no: non va a sfidare il Barça sulla sua superiorità di gioco. Lo aspetta, votandosi a una difesa a oltranza, ripartendo quando possibile. Ha da passà a nuttata, insomma. Ci vuole fortuna e grande cuore. Il cuore di Drogba terzino che limita Dani Alves colui che, al suo ingresso forzato, trova il modo di aprire la cassaforte con uan giocata su Fabregas su azione d'angolo. Il cuore di Meireles, Mikel e Lampard che escono a turno a limitare il palleggio sulla trequarti dei grandi registi azulgrana. Finisce per essere una sfida a tempo, quella di Di Matteo. Pare di vedere l'Italia che usciì vincendo da Wembley con un gol di Fabio Capello. Tutti dietro, in modo organizzato e  con la voglia di ripartire. Solo poche settimane fa il "branco" dei Blues pareva sciolto, una squadra allo sbando. Di Matteo ha avuto l'incredibile merito di ricompattare il gruppo, stasera commovente. TORNARE UMANI - Il Barcellona esce tra gli applausi del Nou Camp. Ci uniamo al coro. Ci piace l'umanità ritrovata dei "marziani" che, in una settimana, passano dal sogno di vincere tutto all'amarezza di restare in lizza "solo" per la coppa del Re. Un Barcellona stanco e lento, sfortunato nel perdere Pique (terribile scontro con V. Valdes, il centrale in ospedale per accertamenti), ma capace di improvvise giocate di straordinaria bellezza: come il tacco di Fabregas che libera Messi davanti a Cech a difesa schierata; o il piattone di Iniesta che firma il due a zero con eleganza e linearità; o il gol annullato a Sanchez, al termine di una triangolazione velocissima tra Messi, Dani Alves (in fuorigioco) e l'ex pupillo di Guidolin. Messi sbaglia il rigore, fallo di Drogba su Fabregas. Lì cambia l'inerzia della gara, la strada diventa salita, la salita poi in ansia, quella del n.10 più forte del mondo, l'Uomo dei sogni di tutti, che cerca l'azione riparatrice perdendo efficacia. Come in Copa America. Però dopo una partita così è ingiusto  indicare "colpevoli": l'unico colpevole è chi si è perso questa straordinaria commedia sportiva, una tavolozza intera di colori, emozioni e sentimenti. 95 minuti, diretti esemplarmente dall'arbitro turco Cakir... che alla fine viene voglia solo di unire tutti, vinti e vincitori, per motivi uguali ed opposti (eccezion fatta per Terry) in un solo, enorme applauso. BARCELLONA: V. Valdes 5  -  Mascherano 6, Pique 6 (dal 25' Dani Alves 6,5), Puyol 6  -  Cuenca 5 (dal 67' Tello 5,5), Xavi 6, Busquets 6, Iniesta 6,5  -  Sanchez 6, Messi 5, Fabregas 6,5 (73' Keita 5). All. Guardiola. CHELSEA: Cech 7,5  -  Ivanovic 6,5, Cahill sv. (dall'11' Bosingwa 6), Terry 3, Ash. Cole 6,5  -   Mata 5 (dal 54' Kalou 6), Lampard 6,5, Mikel 6,5, R. Meireles 6,5, Ramires 7,5  -  Drogba 7 (dall'80' Torres 6,5). All. Di Matteo. ARBITRO: Cakir 7,5 (Tur) RETI: 35' Busquets, 44' Iniesta, 46' pt Ramires, 92' Torres. NOTE : terreno in perfette condizioni, ammoniti: Cech, Lampard, Ramires, Mikel, Meireles. Espulsi: Terry. Angoli : 10 a 1 (4-0) per il Barcellona. Recupero:  2' e 3' Leggi i commenti I commenti dei lettori 
