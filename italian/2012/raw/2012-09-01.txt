Bari corsaro ad Ascoli (3-1). Erano andati in vantaggio i padroni di casa con Faisca al 15' del primo tempo. Il riscatto del Bari nel secondo tempo quando dagli spogliatoi è uscita una squadra con la voglia di recuperare e di vincere. Ottima la prestazione di Bellomo che ha messo piedi e inventiva in tutte e tre le reti del Bari. A pareggiare i conti con l'Ascoli è stato Dos Santos  al 19', poi sono arivati i gol di Ceppitelli al 41' e di Galano a un  minuto dalla fine con un eurogol di sinistro. Annullato il meno cinque di handicap per il calcioscommesse, quindi ora il Bari è a più uno: sarebbe stato primo senza penalità. Domenica prossima alle 15 c'è la Ternana al San Nicola 
BOLOGNA - "Abbiamo perso per i gol sbagliati nella ripresa, pagando a caro prezzo le disattenzioni difensive. Il calcio è questo: nel primo tempo la squadra ha saputo soffrire, subendo un rigore e reagendo con grande spirito. Nella ripresa meritavamo il vantaggio, purtroppo non ci siamo riusciti e dispiace per i ragazzi". Stefano Pioli non nasconde l'amarezza al fischio finale di Bologna-Milan, senza polemizzare troppo per il rigore del vantaggio milanista. "Rincorrere un risultato non è mai semplice, affrontavamo un grande avversario e abbiamo speso tanto". GILA HA FATTO BENE - L'allenatore rossoblù mantiene la calma ed elogia Gilardino, arrivato nell'ultimo giorno di mercato e lanciato in campo nella ripresa. "In alcune situazioni ho visto la squadra troppo lunga ma rimango ottimista sia per la prestazione che per il futuro. Gilardino? La qualità non si scopre oggi, ha entusiasmo e grande motivazione: la storia del Bologna dice che questo club ha fatto tornare a grandi  prestazioni giocatori importanti, cercavamo un centravanti che potesse darci personalità, fisicità e gol. Anche con Acquafresca abbiamo fatto bene, dobbiamo curare quelle occasioni decisive nelle due aree di rigore". Al Bologna, però, manca ancora qualcosa: Pioli lo sa. "Siamo una squadra che ha bisogno di personalità: Gilardino, Natali che ora non c'è come Portanova, lo stesso Perez. In questo momento in cui ci dobbiamo conoscere meglio dal punto di vista tattico devo cercare di sfruttare al meglio le doti dei ragazzi, ho tante soluzioni e saremo una formazione duttile, pronta a cambiare sistema di gioco all'occorrenza". Leggi i commenti I commenti dei lettori 
ISLAMABAD - Colpo di scena in Pakistan al processo contro la bimba cristiana accusata di aver 'bruciato' pagine del Corano. La polizia ha infatti arrestato l'accusatore, l'imam Khalid Jadoon, con l'accusa di aver manipolato le prove contro Rimsha Maseeh. A rivelare il fatto è stato un testimone oculare, Hafiz Muhammad Zubair. Lo riferisce la stampa locale. Zubair ha riferito che si trovava nella moschea per osservare l'Aitekaf (un periodo di ritiro) quando è venuto a conoscenza dell'episodio, specificando che Amaad, il principale accusatore di Rimsha, ha consegnato le pagine bruciate con i versi del Corano all'imam della moschea Khalid Jadoon, che però ne ha aggiunte altre. Zubair ha fatto il nome di altri due fedeli presenti al momento dell'accordo tra Ammad e l'imam. Per Jadoon sembra mettersi male: Geo Tv riferisce che lo studioso Tahir Ashrafu ha chiesto al consiglio degli Ulema di stabilire quale punizione dovrà essere inflitta all'imam. Un giudice ha per ora disposto che il religioso resti per 15 giorni nel carcere di Adiala a Rawalpindi in cui dal 16 agosto è rinchiusa la bambina cristiana. La bambina, che avrebbe 11 anni e secondo alcune fonti sarebbe affetta da sindrome di Down, era stata arrestata quando un gruppo di vicini l'aveva accerchiata accusandola di aver bruciato frammenti del libro sacro dell'islam. Subito dopo il presidente pakistano Asif Ali Zardari aveva diffuso un comunicato chiedendo di avviare un'indagine sull'accaduto. Il caso ha costretto centinaia di cristiani del quartiere dove vive la ragazzina a lasciare le proprie case per evitare rappresaglie. L'accusa di blasfemia in Pakistan è molto grave. L'anno scorso due uomini politici che avevano proposto di abrogare la legge che punisce il reato sono stati uccisi. A luglio, invece, un uomo accusato di comportamenti blasfemi è stato trascinato da una stazione di polizia nel centro del Paese, picchiato a morte e il suo corpo è stato dato alle fiamme. 
Un Pazzini ritrovato e un regalo per tempo ai rossoneri, prima dell’arbitro e poi di Agliardi, lasciano il Bologna a zero punti dopo due partite, sconfitto da un Milan a lungo sembrato davvero un povero Diavolo. Ma che al contrario dei rossoblù è riuscito a concretizzare le sviste degli avversari. Il Bologna l’ha persa quando si era convinto di poterla vincere, e non ha poi saputo reagire alla mazzata della paperissima di Agliardi per il 2-1. I ragazzi di Pioli escono comunque tra gli applausi, perché, dopo un avvio in affanno, per 60 minuti hanno fatto meglio del Milan. I problemi arrivano semmai quando c’è da concretizzare. E dire che questo Milan fino a 15’ dalla fine è stato poca cosa, tra i più brutti degli ultimi anni: slegato a centrocampo, sbaglia passaggi banali con un Nocerino spaesato e un Montolivo impalpabile. Ai rossoblù mancano uomini in grado di costruire gioco da affiancare a Diamanti, lasciato troppo solo, soprattutto nel primo tempo. E questo è un problema endemico, che non dipende dagli avversari di stasera. Il primo tempo è segnato da due rigori. Uno, inesistente, porta avanti il Milan, l’altro, generoso, rimette in carreggiata il Bologna. Al 16’ Pazzini mangia in velocità Cherubin e cade in area, per Tagliavento (quello del Milan-Juve del gol fantasma di Muntari) è rigore, ma il primo fallo è proprio di Pazzini, che si trascina dietro il rossoblù e va giù platealmente. La reazione passa, manco a dirlo, per Diamanti, che si carica sulle spalle tutto il reparto offensivo, tra dribbling e assist e, quando non basta, va alla conclusione da solo (22’, 25’, 32’). Non a caso riagguanta lui il match, procurandosi e realizzando il rigore dell’1-1 nel finale di tempo (sgambetto di Nocerino). Il Milan dura un quarto d’ora, il Bologna sa di poterla vincere, e di  dover rischiare qualcosa in più. Acquafresca e Guarente confezionano dopo 120 secondi di ripresa la palla del sorpasso, ma il sinistro del centrocampista esce di poco. Nel Milan è Boateng contro tutti: sfiora il palo all’11’, tre minuti dopo mette in porta Nocerino e in 20 secondi conclude altre due volte. Gilardino esordisce con un buon impatto: si muove più di Acquafresca, al 21’ dà una bella palla a Motta, tiro alto, e al 23’ ha l’occasione per segnare, ma l’incornata esce. Al 33’ la beffa, con l’erroraccio di Agliardi che non trattiene il cross di Antonini e appoggia a Pazzini una palla solo da spingere in rete. E al 40’ sempre il Pazzo chiude i conti: tiro di Nocerino, deviazione sottoporta e gol. Finisce qui, con un Bologna incupito che rischia pure un’immeritata imbarcata. Bologna – Milan 1-3 Bologna (3-5-1-1): Agliardi, Carvalho, Antonsson, Cherubin, Motta, Taider, Pazienza (36’st Gabbiadini), Guarente, Morleo (46’st Abero), Diamanti, Acquafresca (16’st Gilardino). A disp: Curci, Stojanovic, Radakovic, Sorensen, Garics, Pulzetti, Pasquato, Gimenez. All: Pioli. Milan (4-3-1-2): Abbiati, De Sciglio, Bonera, Acerbi, Antonini, Montolivo (41’pt De Jong), Ambrosini, Nocerino, Boateng, Pazzini (46’st Niang), El Shaarawy (22’st Bojan) . A disp: Amelia, Vasconcelos, Zapata, Yepes, Mesbah, Traorè, Flamini, Constant, Emanuelson. All: Allegri. Arbitro: Tagliavento di Terni Reti: 16’pt Pazzini rig., 42’pt Diamanti rig., 33’st Pazzini, 40’st Pazzini Note: ammoniti Cherubin, Montolivo, Bonera, Ambrosini, Pazzini, De Jong, Agliardi. Spettatori 22202, per 426826 euro di incasso. 
