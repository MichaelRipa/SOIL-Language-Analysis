Stasera l'assemblea dei soci ha eletto Giuseppe Giannone presidente del Cda e Domenico Torrisi vicepresidente e amministratore delegato. Giannone, 70 anni, già amministratore delegato di Conad, è espressione della Camera di Commercio di Ragusa. Torrisi, 40 anni, catanese, è vicepresidente nazionale di Federalberghi. Quest'ultimo è stato designato dalla Camera di Commercio di Catania e dall'Irsap, i due enti recentemente commissariati dal governatore Raffaele Lombardo. Eletti come consiglieri anche Alfio Pagliaro, attuale segretario generale della Camera di Commercio di Catania e Giuseppe Consoli, pure lui su designazione dell'ente camerale etneo. Per la terza e ultima poltrona di consigliere è stato scelto Giovanni Mazzone, designato dalla Provincia di Siracusa. Dopo mesi, dunque, sembrerebbe arrivata alla fine la guerra per la gestione dello scalo catanese. Ma le polemiche non si placano. Durissimo Ivan Lo Bello, vicepresidente di Confindustria nazionale e presidente della Camera di Commercio di Siracusa, che annuncia: "Mazzone, il nostro rappresentante, rinuncerà all'incarico, non intende entrare in questo cda". Per Lo Bello le scelte fatte "sono inadeguate dal punto di vista professionale, non rappresentano le categorie produttive, ma la politica lombardiana". Il vicepresidente di Confindustria attacca il governatore regionale, colpevole "di aver riportato all'interno della Sac la politica che tanto male aveva fatto prima dell'ultima gestione". "Oggi  -  denuncia Lo Bello - si è consumato un passaggio che porta la Sac da una gestione operosa che ha portato a risultati di bilancio importanti, a un'amministrazione politica che è una forzatura del governo regionale, visto che quattro voti su otto sono espressione di commissari nominati da Lombardo". Soddisfazione arriva invece dalla Camera di Commercio di Catania. "Il nuovo cda  -  comunicano in una nota  -  rappresenta così tutti i territori collegati ai soci". Determinante è stato l'appoggio dato dal presidente della Camera di Commercio di Ragusa, Alessandro Gambuzza, alle nomine avanzate da Irsap e Camera di Commercio di Catania. I tre enti hanno sottoscritto un patto parasociale per un'azione comune all'interno della Sac. Il nuovo cda, che però parte già diviso, dovrà adesso affrontare importanti questioni, a partire dall'emergenza Windjet. 
MODENA - "Ci manca molto, e siamo qui per fingere ancora una volta di stare insieme", ha detto Fabio Fazio commosso. È stato lui a condurre la serata "Luciano's friends - The talent goes on" al Teatro Comunale di Modena intitolato a Pavarotti. "Un incontro tra amici", ha spiegato Nicoletta Mantovani, la vedova del tenore, presente insieme alla loro figlia Alice, che a gennaio compie dieci anni e ha fatto una breve e timida apparizione sul palco per ringraziare pubblico e artisti. C'era molto da ricordare, a cinque anni dalla morte del maestro. Innanzitutto i memorabili Pavarotti&Friends con cui, esattamente vent'anni fa, il tenore più famoso del mondo decise di sterzare verso il pop e di chiamare a raccolta nella sua Modena le più grandi star internazionali per un memorabile evento benefico che si è replicato per dieci edizioni. "L'ho pensata proprio come una serata tra amici - ha detto la Mantovani - invitando quelli che Luciano considerava famiglia. Oltre ai presenti, solo Bono e Sting che non sono intervenuti perché impegnatissimi in studio di registrazione". C'erano Elisa e Andrea Bocelli, il "ragazzo" di Miserere che cantò anche ai funerali di Big Luciano, Jovanotti ed Ennio Morricone, che al Pavarotti&Friends non ha mai partecipato ma negli ultimi tempi era stato molto vicino al tenore, Zucchero e Jeff Beck, insieme per una versione voce e chitarra di Dune mosse . Oltre a dieci giovani professionisti dell'opera (accompagnati dall'Orchestra Filarmonica Italiana diretta da Fabrizio Maria Carminati) adottati dalla Fondazione Pavarotti che nella prima parte hanno eseguito le arie più care al maestro, a dimostrare che il suo motto - crederci e studiare - non era solo retorica. "Luciano era convinto che la lirica avesse un futuro, ha continuato a insegnare fino alla fine - ha confermato la Mantovani - ma era anche sedotto dal potere della canzone pop, per questo aveva fraternizzato con Zucchero e Jovanotti. 'Lorenzo fa bene al mondo', diceva". Grande assente la soprano catalana Montserrat Caballé, che ha dovuto rinunciare a causa di una brutta caduta. L'avevamo incontrata la settimana scorsa a Barcellona, felice, entusiasta di poter cantare Massenet per il suo adorato Luciano. "Avevamo molto in comune, entrambi eravamo attratti dalla musica pop", ci ha confessato la Caballé, una pioniera del crossover, che già nel 1985 faceva progetti con Freddie Mercury dei Queen per un duetto ( Barcelona ) che due anni dopo avrebbe trionfato in tutte le classifiche. C'era molta commozione in teatro quando Giancarlo Giannini, in apertura, ha letto un brano dell'opera Vincerò , monologo sotto forma di lettera alla figlia scritto da Grazia Verasani che l'anno scorso fu recitato al Valli di Reggio Emilia da Giuseppe Battiston: "Cara Alice, bambina mia, sei la più piccola delle mie amate figlie, ed è a te che mi rivolgo per parlare ai giovani. Ciò che ho fatto fino alla fine dei miei giorni è stato credere in loro: passare il testimone di questa magia che è la musica. (...) Se mi volto indietro, sai, vedo tante cose. Tutti i palchi del mondo, tutte le città del mondo e Modena per prima. Poi c'è sempre un istante in cui le luci si abbassano, ci si toglie il trucco, si appende il costume a una gruccia: la voce finalmente si riposa. Ma certe stelle continuano a brillare grazie alla buona memoria di chi le guarda. Sai cosa diceva Don Chisciotte? Donde hay musica no puede haber cosa mala... Aveva ragione. Adesso basta con le parole, io sono uno che ha sempre amato i fatti. E ho imparato questo: la musica è come l'amore, si sente e non si spiega". Dietro le quinte, Fabio Fazio ricordava di quando andò a proporgli di fare Sanremo, a New York, dopo una rappresentazione della Tosca al Metropolitan, regia di Zeffirelli: "Quella sera invece trucco e costume non se li tolse. Dopo aver firmato centinaia di autografi, per paura di far tardi sedette a tavola ancora col cerone, gli occhi bistrati e il rivolo di sangue sulla fronte. Praticamente cenai con Cavaradossi". Un'altra Tosca, quella diretta da Bolognini all'Opera di Roma, fu l'occasione dell'incontro con Ennio Morricone. "Prima di quella sera avevo solo un'idea generica del cantante d'opera, sapevo che era un mestiere ingrato, una passione dura. Per me i tenori erano lì, tutti uguali, a sfidare il dramma di questa professione. Ma quando Luciano intonò Recondita armonia rimasi stupefatto dalla potenza della sua voce. In quel momento l'ho tirato fuori dal gruppo dei tenori: grande, immenso, unico". Si commuove, è costretto a interrompere il racconto, poi prosegue: "Mi fa piangere averlo perduto. Mi chiamò per dirmi che voleva cantare il Tema di Deborah da C'era una volta in America , che eseguo stasera, in realtà l'ultima volta che tornò da New York tutti sapevamo che non c'era più niente da fare, che la malattia avrebbe avuto la meglio. Non ha fatto in tempo a cantarlo. E io ad ascoltarlo". Di grande suggestione anche gli altri momenti musicali, esaltati dalla dimensione del teatro d'opera. Bravi giovani tenori, soprano, mezzo-soprano e baritono (anche nei duetti con Bocelli, che sfortunatamente non ha potuto eseguire con la Caballé Non ti scordar di me come da programma); applauditissime le interpretazioni delle "spalle" pop di Big Luciano: l'inevitabile Miserere di Zucchero in un duetto virtuale con Big Luciano, Caruso eseguita da Jeff Beck alla chitarra, Le tasche piene di sassi di Jovanotti e Una poesia anche per te di Elisa. "Luciano è patrimonio dell'umanità - ha concluso Jovanotti - è un privilegio far parte della sua cerchia di amici. Mi fa brillare con la sua luce, per questo sono qui". E Fazio: "La sua voce è una sorpresa, un mistero. Chissà da dove viene quell'incanto che sgorga naturale come l'acqua. Bellezza pura. Eleganza naturale". A tarda notte, dopo tre ore di musica, tutti parlavano come se Pavarotti fosse lì in teatro. In mezzo ai suoi allievi e alla sua famiglia pop. 
È stato il carcere di Taranto, negli anni tra il 2005 e il 2006, il teatro della riorganizzazione di una delle frange più importanti della nuova Scu salentina. E un boschetto di Melendugno, fino a pochi mesi fa, il luogo prescelto per le affiliazioni e i rialzi di grado di una costola della quarta mafia, che controllava le attività criminali di Lizzanello, Cavallino e altri paesi alle porte di Lecce. I segreti dei clan leccesi sono stati svelati da Alessandro Verardi, 34enne di Lizzanello "battezzato" quando aveva 16 anni e da allora organico alla Sacra Corona, che ha scelto la strada della collaborazione con la giustizia dopo aver intuito il tradimento da parte dei suoi uomini di fiducia. Nel carcere di Cosenza è stato ascoltato più volte dal procuratore aggiunto di Lecce Antonio De Donno e dagli uomini del Ros, raccontando opere e miracoli della mala salentina. I verbali dei suoi interrogatori sono stati depositati agli atti del processo che inizierà tra pochi giorni davanti al gup di Lecce. In quelle pagine il nuovo pentito ha spiegato che l'organizzazione criminale che si credeva debellata con le maxi-operazioni degli anni Novanta, è invece risorta come l'Araba fenice, nonostante i suoi componenti storici siano tutti in carcere. Proprio nei penitenziari la Sacra corona unita è riuscita a ristrutturarsi. A Taranto prima di tutto, "dove vi sono due sezioni di alta sicurezza poste su due piani uno sopra l'altro per cui è possibile dialogare dalle finestre". O dove gli ordini vengono impartiti dai capi clan tramite una fessura nel muro divisorio che separa l'area destinata ai detenuti comuni e quelli dell'alta sicurezza. A Taranto, nel 2009 passò anche Totò Rizzo  -  uno dei capi storici della Scu  -  recluso in una cella a ridosso delle docce dove, racconta Verardi, tutti andavamo a prendere comandi e dove "Rizzo diede l'approvazione per l'attivazione di un nuovo locale". Sempre a Taranto, negli anni tra il 2007 e il 2009, il gruppo facente capo ad Andrea Leo risultava talmente ben ricomposto da rendere possibili alcune elevazioni di grado: "da santa a trequartino e da santa a vangelo", con tanto di rituale e patto d'onore. Nonostante fossero reclusi, insomma, i "fratelli di sangue" come solevano chiamarsi, misero in piedi una nuova struttura, divisero ruoli e territorio, risolvendo controversie e progettando attentati. Le attività principali del sodalizio rimasero le estorsioni e lo spaccio di droga, per la cui realizzazione sorsero contrasti con il gruppo di Mirko De Matteis e poi con quello di Roberto Nisi e Maurizio Briganti, che "tenevano sotto" l'intera città di Lecce. E se i contrasti in qualche caso furono risolti con violente liti in carcere, proprio dal carcere i capi storici della Scu ordinarono che in Salento non si doveva più sparare per uccidere. Perché la guerra degli anni Novanta doveva continuare ad essere un ricordo e l'attenzione dello Stato doveva restare bassa. "Il mio gruppo non ha mai commesso omicidi", disse infatti Verardi in uno dei suoi 7 interrogatori resi tra aprile e agosto, consegnando nelle mani degli inquirenti anche un memoriale in cui ripercorre le attività messe in atto dal momento dell'evasione dal carcere di Taranto, a dicembre 2010, fino all'arresto nel settembre 2011. A sostegno della veridicità delle sue parole, e promettendo importanti rivelazioni anche su un traffico di droga dalla Spagna al Salento, il pentito ha fornito ai carabinieri anche le lettere di Andrea Leo, esponente di spicco del sodalizio e di altri affiliati, dalle quali emerge con chiarezza l'esistenza di un'organizzazione strutturata e potente, che ha disponibilità di armi e denaro ("quando fui arrestato  -  disse Verardi  -  lasciai nelle casse del gruppo almeno 300.000 euro"), di automobili e motociclette, persino delle attrezzature per rilevare l'esistenza delle microspie. Un'organizzazione che gode del patto stretto con i fratelli brindisini, dai quali i sodali ottengono appoggio durante la latitanza e aiuto nel traffico di droga, che ha contatti con i narcos colombiani e che compra droga a quintali dai fornitori spagnoli. "La cocaina era pura all'85% - raccontò il collaboratore  -  e la acquistammo a 800 euro al kg a Madrid". L'acquisto avvenne mentre Verardi era latitante. Poi tornò in Italia e continuò a gestire lo spaccio e le estorsioni, con il placet del boss Rizzo. In particolare, nell'estate 2011, siglò un patto di non belligeranza con i Nisi-Briganti per imporre il pizzo ai gestori degli stabilimenti balneari "ed evitare un conflitto che poteva far allontanare i turisti e ridurre gli introiti". Agli imprenditori della costa adriatica tra Melendugno e Otranto fu imposto il versamento del 25% degli utili settimanali e l'assunzione dei buttafuori della ditta del nipote del boss. Tutti pagarono, i "fratelli" della Nuova Scu diventarono più ricchi e ricominciarono a comprare droga. Poi, a settembre scorso, arrivò l'operazione Augusta con gli arresti che hanno decapitato il clan. Verardi, in carcere da qualche settimana, aspettava segnali che non arrivarono. Al contrario, leggendo le carte dell'inchiesta e tra le righe dei comportamenti verso i suoi familiari, capì di essere stato abbandonato. E decise che lo Stato avrebbe ottenuto il suo aiuto, in cambio dei benefici previsti. 

Una situazione problematica, quella del termovalorizzatore di Parma, per la quale occorre trovare "soluzioni alternative". A segnalarlo, in una risoluzione, è il capogruppo dell'Idv in Regione Liana Barbati. "La realizzazione e la messa a regime del termovalorizzatore di Parma e degli impianti connessi pone rilevanti problematiche sotto i profili economico, agroalimentare, dell'impatto ambientale e della salute dei cittadini", osserva, anche in considerazione del possibile "aumento del valore delle polveri". Pertanto, aggiunge Barbati, "a fronte delle comprovate criticità" che interessano la realizzazione dell'impianto si impegna la Giunta regionale ad attivarsi presso il Comune e la Provincia di Parma affinché le stesse amministrazioni locali interessate considerino soluzioni alternative al termovalorizzatore cogenerativo". Soluzioni - si legge nel documento - "che privilegino il recupero, il reimpiego e il riciclaggio dei rifiuti, consentendone una gestione ecocompatibile ed autosufficiente". E sull'impianto prende posizione anche Sel con il coordinatore regionale Giovanni Paglia: "Non abbiamo naturalmente alcun problema a rispondere alle sollecitazioni del Gcr sull'inceneritore di Ugozzolo, nonostante riteniamo che la nostra posizione sia nota e condivisa con la Federazione di Parma di Sel" scrive in una nota. "Non siamo mai stati favorevoli alla realizzazione dell'impianto, che riteniamo una risposta superata al tema dello smaltimento dei rifiuti. Non abbiamo tuttavia l'abitudine di fare ai cittadini promesse irrealizzabili, ed è per questo che abbiamo fatto una proposta di riduzione del danno, che attraverso un diverso piano dei rifiuti e una serrata trattativa con Iren potesse portare a un utilizzo ridotto dell'inceneritore e quindi a un suo superamento". "Il M5S ha fatto una diversa valutazione e si è impegnato a spegnere l'impianto prima della sua accensione. Ora è chiaro che la responsabilità di rispettare l'impegno è solo sua, avendo a disposizione tutti gli strumenti amministrativi che in campagna elettorale riteneva di poter usare". "Se lo farà, saremo i primi a congratularci, anche se riteniamo che non siano utili all'obiettivo né i continui proclami a mezzo stampa, nè le cene clandestine coi primi responsabili del forno. Altra cosa è l'intervento della Procura, che rispettiamo nella sua autonomia, come sempre facciamo con la magistratura. Se rinverrà ipotesi di reato, i responsabili pagheranno. In caso contrario, il nostro giudizio su una scelta politica sbagliata non cambierà di un millimetro". "Il gruppo SEL/Verdi dell'E/R - conclude Paglia - è il primo depositario di una proposta di legge popolare regionale volta a superare una volta per tutte sistemi di smaltimento obsoleti, a favore del recupero e riciclaggio dei materiali. Su questa materia, come si vede, riteniamo di avere molto da imparare, ma nessuna lezione da prendere". 
RICCIONE - Le polemiche giudiziarie e mediatiche attorno alla procura di Palermo "non fanno bene nè alle indagini, nè all'accertamento della verità, nè alla giustizia nè alle istituzioni in generale": lo ha detto il procuratore aggiunto di Palermo, Antonio Ingroia, ospite a Riccione del Premio Ilaria Alpi, per fare il punto sulle trattative tra Stato e mafia e le indagini più scottanti della procura palermitana a vent'anni dalle stragi che costarono la vita a Giovanni Falcone e Paolo Borsellino. Ingroia ha voluto sottolineare che le polemiche istituzionali scoppiate attorno alla commissione Antimafia palermitana, arrivate fino al Quirinale, sono relative a "una appendice del tutto secondaria, irrilevante - ha spiegato il magistrato - rispetto alle indagini, con tutto il rispetto per il capo dello Stato". "Questo - ha sottolineato - ovviamente non fa bene nè alle indagini, nè all'accertamento della verità, nè alla giustizia, nè alle istituzioni in generale". Ingroia quindi ha auspicato che si possa creare, "nei limiti del possibile, vista la materia incandescente, un clima più sereno e il meno conflittuale possibile". "Perchè - ha concluso - il conflitto, soprattutto quando apparentemente è interno alle istituzioni, non fa bene nè alle istituzioni nè ai cittadini". "Ho fiducia in quella parte dell'Italia che ci crede: in questi anni l'ho vista crescere di numero, di voglia, speriamo che riesca a crescere anche di peso" ha aggiunto Ingroia. E ha concluso: "Il clima che si respira in questi mesi è frutto di interessi divergenti sia politici, volti a favorire dissidi e lacerazioni tra le istituzioni per colpire sia la magistratura che il Capo dello stato, che da interessi ignobili che puntano a rendere più difficile l'accertamento della verità". 
