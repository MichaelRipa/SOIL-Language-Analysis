PIATRA NEAMT (Romania) - "Stasera abbiamo ottenuto una vittoria importante". Andrea Stramaccioni commenta così lo 0-2 della sua Inter in casa del Vaslui, che vale mezza qualificazione ai gironi di Europa League: i nerazzurri ora dovranno difendere il vantaggio nel match di San Siro. "Loro hanno dimostrato di essere tosti, dobbiamo essere concentratissimi nella sfida di ritorno, non credo che il discorso sia chiuso e ci faremo trovare pronti". "GRANDE MERCATO" - Stramaccioni si è soffermato anche sull'esordio in serie A dell'Inter,  domenica sera sul campo del Pescara: "La nostra testa è già  al campionato - ha spiegato il tecnico nerazzurro - Concentriamoci sul Pescara: la mia Inter sta crescendo in compattezza e  solidità, specialmente in difesa". Infine, il tecnico ha ringraziato i  dirigenti dell'Inter per il mercato, in particolare per l'acquisto  odierno del terzino uruguaiano Alvaro Pereira: "Voglio fare i  complimenti a Marco Branca e Piero Ausilio, sono stati bravissimi,  raramente si parla bene di loro ma hanno fatto un grande mercato. Branca  era da 48 ore in Portogallo, a casa del presidente del Porto: Ha  esaudito i miei desideri e quelli del presidente". LE 800 DI ZANETTI - Parole al miele, da parte del tecnico, per Javier Zanetti, che oggi ha toccato quota 800 presenze con la maglia dell'Inter. "Uno come lui non esiste, teniamocelo stretto". Il capitano, comunque, vola basso. "La cosa più importante è essere utile alla squadra, anche se provo felicità e orgoglio per questo traguardo. Il match di ritorno? Dobbiamo stare attenti, il Vaslui ha grandi qualità, specialmente in attacco. Chivu ci aveva avvisato su quello che avremmo trovato qui e ci è stato di grande aiuto". Leggi i commenti I commenti dei lettori 
NEW YORK - Il titolo del libro è "No Easy Day: testimonianza di prima mano della missione che ha ucciso Osama bin Laden". Uscirà  per l'11 settembre, undicesimo anniversario delle Torri Gemelle. E' il racconto, in prima persona, del raid che portò all'eliminazione dello sceicco del terrore la notte del 2 maggio del 2011 ad Abbottabad in Pakistan. L'autore è un membro della squadra numero 6 dei Navy Seals che ha ucciso il fondatore di al Qaeda. Si è presentato con lo pseudonimo di Mark Owen ma il canale Fox News ha rivelato la sua identità: in realtà si chiama Matt Bissonnette, ha 35 anni ed è originario di Wrangell in Alaska e si è dimesso dalla marina la scorsa estate. La Marina, i Navy Seals ed il Pentagono, si sono affrettati a precisare che Bissonnette non ha chiesto alcuna autorizzazione per scrivere il suo libro e anzi rischia di essere perseguito se dal testo emergeranno troppi particolari segreti sull'operazione. Pentagono ha comunque già preso cautamente le distanze dal libro. Sono ore di grandi retroscena sull'uccisione di Osama Bin Laden. Nei giorni scorsi un altro libro sul raid, opera del giornalista investigativo Ricch Miniter, ha diffuso la tesi che Barack Obama annnullò per ben tre volte l'operazione e che alla fine diede via al blitz perché spinto dal segretario di Stato, Hillary Clinton. 
BARCELLONA - E' stato il primo 'clasico' della stagione. E anche la prima volta di Tito Vilanova contro Jose' Mourinho da quando Guardiola. E' finita 3-2 al Camp Nou la sfida tra Barcellona e Real Madrid nell'andata della Supercoppa di Spagna, ma l'assegnazione del primo trofeo stagionale resta incerta. Il 3-2 finale a favore dei padroni di casa (incitati da 80.000 spettatori) non è infatti garanzia sufficiente, in vista del ritorno che si giocherà mercoledì prossimo al Santiago Bernabeu. Dopo un primo tempo terminato 0-0 (con il Real chiuso ad aspettare gli avversari), nella ripresa si è scatenato il festival del gol. Al 10' è passato in vantaggio il Real Madrid con Cristiano Ronaldo, ma un minuto dopo il Barcellona ha pareggiato con Pedro. Catalani in vantaggio al 25' grazie al rigore trasformato da Messi e poi sul 3-1 con Xavi otto minuti più tardi. A lasciare aperta ad ogni risultato la sfida di ritorno ci ha pensato Di Maria al quarantesimo del secondo tempo. Leggi i commenti I commenti dei lettori 
PIATRA NEAMT (Romania) - È ancora calcio d'estate, con ritmi lenti e qualche imprecisione, ma l'Inter di Stramaccioni prende forma. I nerazzurri festeggiano le 800 presenze di capitan Zanetti con una vittoria netta (0-2) in casa del Vaslui, ipotecando il passaggio ai gironi di Europa League e raccogliendo segnali positivi in vista dell'inizio del campionato. L'unica nota negativa è l'infortunio patito da Gaby Mudingayi in avvio di gara: provvidenziale, dunque, l'arrivo in giornata di Gargano. SBLOCCA CAMBIASSO - Il 4-3-2-1 scelto da Stramaccioni porta Sneijder e Palacio a ridosso di Milito, sacrificando un po' le attitudini da prima punta di movimento dell'ex Genoa e Boca. Dopo 21 minuti si ferma Mudingayi: l'inserimento di Nagatomo ravviva il match e porta a un lieve riassestamento, con Zanetti intermedio destro e Guarin sul centro-sinistra. Vantaggio interista al 23': N'Doye di testa allontana un corner, i suoi compagni non ne perfezionano il disimpegno e Cambiasso può concludere in solitudine dal limite dell'area, battendo Coman con un mancino al volo tutt'altro che pulito. La sfida torna in letargo per uscirne a ridosso dell'intervallo: N'Doye costringe Castellazzi al miracolo con un sinistro potente e preciso dai 22 metri, poi doppia chance nerazzurra, con Nagatomo protagonista nei panni dell'assist man. Due cross da sinistra: il primo trova Sneijder esitante, il secondo premia Palacio, che stoppa di petto e di esterno destro colpisce il palo. PALACIO SCACCIA GUAI - L'Inter parte bene nella ripresa: al 9' Maicon eccede in egoismo e dopo un bel dribbling spara malamente col sinistro. Tra il 23' e il 25', improvvisamente, i nerazzurri iniziano a sbandare. Un pallone in verticale coglie la difesa impreparata, Varga - subentrato a Stanciu - si inserisce facilmente ma finisce per calciare da posizione decentrata. È poi il turno di un contropiede, condotto da Antal per Milanov: quattro contro tre, chiusura in extremis. Infine ci prova Charalambous, tanto tempista nel capire prima di tutti lo svarione di Ranocchia, quanto impreciso al momento della conclusione dal centro dell'area. Stramaccioni richiama Milito per Coutinho, Palacio passa prima punta e segna immediatamente. Sneijder innesca l'argentino in verticale, lo stop è a uscire ma Coman decide di andare incontro all'ex genoano, che ringrazia e timbra in diagonale. Il finale è riservato ad almeno tre tentativi, vani, di Coutinho: finisce 0-2, all'Inter va bene così. Vaslui-Inter 0-2 (0-1) Vaslui (4-1-4-1): Coman; Milanov, Celeban (28' st Caue), Charalambous, Salageanu; Varela; Antal, N'Doye, Sanmartean, Stanciu (1' st Varga); Niculae (16' st Sburlea). (Straton, Cordos, Costin, Gheorghiu). All.: Sumudica Inter (4-3-2-1): Castellazzi; Maicon, Silvestre, Ranocchia, Zanetti; Guarin, Cambiasso, Mudingayi (21' pt Nagatomo); Sneijder (37' st Juan), Palacio; Milito (27' st Coutinho). (Belec, Jonathan, Samuel, Livaja). All.: Stramaccioni Arbitro : Nijhuis (NED) Reti : 23' pt Cambiasso, 28' st Palacio Ammoniti : Maicon, Coutinho e Varga per gioco falloso Recupero : 1' e 3' Leggi i commenti I commenti dei lettori 
LOSANNA - Losanna parla giamaicano. E' la Giamaica di Usain Bolt e Yohan Blake. Sono loro i veri protagonisti del meeting svizzero, undicesimo appuntamento della Samsung Diamond League. 'Lightning Bolt', sei ori olimpici, al suo ritorno in pista dopo i fasti di Londra 2012, si è imposto nei 200 metri con il crono di 19"58 (vento +1.4), stabilendo il nuovo record della manifestazione. Seconda piazza per l'olandese Churandy Martina (19"85, primato nazionale), terzo l'altro giamaicano Nickel Ashmeade (19"94). Grande prestazione anche per 'The Beast' che, invece, ha corso i 100 metri. Lo sprinter ha sbaragliato la concorrenza con il nuovo record del meeting, 9"69, secondo miglior crono di sempre (eguagliato il tempo di Tyson Gay) e primato personale (vento -0,1). Seconda posizione proprio per l'americano (9"83), terzo un altro giamaicano, Nesta Carter (9"95). FALSA PARTENZA MERRITT - Delusione per Aries Merritt, campione olimpico a Londra nei 110 ostacoli, che aveva annunciato che avrebbe dato l'assalto al record del mondo di Dayron Robles, quel 12"87 vecchio di 4 anni. Il fuoriclasse americano, però, non ha potuto nemmeno provarci, visto che è stato subito squalificato per falsa partenza. La vittoria è andata allora ad un altro atleta a stelle e strisce, Jason Richardson, che con il crono di 13"08 ha preceduto il connazionale David Oliver (13"14) ed il giamaicano Hamsle Parchment (13"15). Carmelita Jeter si prende, invece, una rivincita della finale olimpica dei 100 metri. La sprinter statunitense riesce a battere al fotofinish la bi-olimpionica in carica, la giamaicana Shelley-Ann Fraser-Pryce, che parte bene, ma poi si fa rimontare dalla rivale. Sovvertite così le prime due posizioni di Londra 2012, con le regine della velocità mondiale accreditate dello stesso crono (10"86). SORPRESA BARSHIM AHMED - Non può passare certo in secondo piano il risultato ottenuto da Moutaz Essa Barshim Ahmed nel salto in alto. L'atleta del Qatar ha piegato i rivali con 2,39, misura che gli consente di stabilire la miglior prestazione mondiale dell'anno, il record del meeting e quello asiatico. Si fermano a 2,37 l'olimpionico russo Ivan Ukhov, secondo, ed il britannico Robbie Grabarz, che firma il nuovo primato nazionale. Deludente prestazione, invece, di Chiara Rosa. La pesista, unica italiana presente nel prestigioso appuntamento elvetico, ha chiuso ottava con la misura di 16,89 metri, ottenuta nel terzo dei sei tentativi a disposizione (16,57; 16,69; 16,98; 16,98; X; 16,89 la progressione). Il successo, con il record del meeting, è andato alla neozelandese Valerie Adams (20,95) sulla statunitense Michelle Carter (19,60) e la russa Yevgeniya Kolodko (18,64). Leggi i commenti I commenti dei lettori 
MARIBOR - La Lazio vince ma non convince. Contro il Mura 05, squadra fanalino di coda del campionato sloveno i biancocelesti riescono ad avere la meglio con il minimo sindacale. Due reti grazie a due colpi dei campioni Hernanes e Klose, e qualificazione alla fase a gironi ipotecata. LA CONFERENZA DI PETKOVIC - Al termine della partita l'allenatore biancoceleste Vladimir Petkovic ha preso come sempre parola in conferenza stampa: "Abbiamo fatto una buona partita e un passo in avanti. Non abbiamo subito reti e siamo andati in gol due volte. Il risultato poteva essere più largo se avessimo sfruttato le occasioni che ci siamo creati. Contro queste squadre l'importante è segnare. Se lo avessimo fatto nei primi 15-20 minuti sarebbe stata un'altra partita". La Lazio ha giocato con un 4-3-3 variabili che a tratti si trasformava in un 4-1-4-1. La forza di questa squadra saranno gli inserimenti dei centrocampisti: "Nel primo tempo spesso come seconda punta si inseriva Mauri ma servono ancora più inserimenti dal centrocampo. Hernanes ha fatto bene in quel ruolo e oggi ha sfoderato la sua arma migliore, il tiro da fuori che può arrivare sia con il destro che con il sinistro. Come tutti i suoi compagni però deve ancora migliorare". Di certo contro il Mura ci si aspettava un punteggio più ampio, ma Petkovic non vuole sminuire gli avversari: "Le squadre materasso non esistono più e quando c'è un cambio di allenatore escono fuori anche nuove motivazioni. Hanno dimostrato anche di avere un po' di palleggio e soprattutto nel primo tempo eravamo troppo lontani dagli uomini, nel secondo tempo poi siamo andati un po' meglio". Adesso si guarda al campionato: "Siamo pronti. Dobbiamo smaltire le fatiche di questa sera e contro l'Atalanta si vedrà una Lazio migliore". TARE SUL MERCATO: "A GIORNI ANNUNCIANO  IL DIFENSORE" - Prima dell'incontro sono arrivate anche delle importanti dichiarazioni di mercato da parte del direttore sportivo Igli Tare che, di fatto, ha annunciato un nuovo acquisto a giorni: "La Lazio ha fatto una scelta, abbiamo deciso di non vendere nessuno dei nostri giocatori importanti. Manca qualche tassello e in questi due o tre giorni verrà acquistato un difensore centrale. A breve penso di portare a casa questo risultato e nei prossimi giorni sarà presentato. Siamo a buon punto. Rolando? Sono tutti voci di giornali ma di sicuro non sarà lui il nuovo acquisto". Con il giocatore del Porto tagliato fuori a sorpresa, resta in ballo Kolo Touré sebbene non sia affatto da escludere qualche sorpresa dell'ultima ora. Difficile che possa arrivare qualche rinforzo in attacco perché, salvo colpi di scena, si darà fiducia a Zarate e Floccari: "Se Zarate fa il vero Zarate e Floccari ripete quanto ha fatto negli ultimi anni siamo a posto così. Possono esserci sorprese, ma portare un giocatore qualsiasi non serve, se arriva qualcuno deve migliorare questo gruppo altrimenti non ha senso". Intanto l'argentino è stato impiegato da Petkovic negli ultimi venti minuti del secondo tempo, escludendo praticamente una sua cessione al Galatasaray, squadra impiegata nelle coppe europee. Leggi i commenti I commenti dei lettori 
MARIBOR (Slovenia) - Missione compiuta, anche se senza brillare. Nell'andata del playoff la Lazio passa 2-0 con il minimo sforzo a Maribor, ai danni del Mura 05, ipotecando l'accesso alla fase a gironi di Europa League e accontentando così il suo tecnico Vladimir Petkovic, che aveva chiesto un successo nel primo impegno ufficiale della stagione. MURA AI PLAYOFF IN MODO ROCAMBOLESCO - La vittoria è arrivata, anche perché Mauri e compagni avevano di fronte un avversario di livello notevolmente inferiore, attualmente ultimo nel campionato sloveno con appena 1 punto dopo sei giornate. Il team allenato da Franc Cifer ha cominciato eliminando l'Fk Baku (0-0 esterno all'andata e 2-0 casalingo al ritorno), il Cska Sofia (0-0 in casa all'andata, 1-1 nel ritorno a Sofia) e, in ultimo l'Arsenal Kiev (in un primo momento perdendo 0-3, risultato poi ribaltato a tavolino, perché gli ucraini avevano fatto scendere in campo un calciatore squalificato, e 0-2 in casa al ritorno). Come previsto, i biancocelesti (schierati con il 4-3-3, con Mauri e Candreva a supportare Klose in avanti) hanno fatto la partita, però senza alzare granché le cadenze, quindi faticando a trovare sbocchi offensivi di fronte a una compagine arroccata dietro, spesso votata a difendere a pieno organico. CANDREVA SPRECA, BRIVIDO LAZIO CON ETEROVIC - Dopo pochi minuti Candreva fallisce l'occasione del vantaggio, poi a metà tempo un'altra chance è per Mauri (capitano, con Rocchi relegato in panchina) il cui diagonale è di poco a lato. Ma prima della mezz'ora la Lazio rischia anche: spunto di Buzeti a destra, sul traversone basso velo di Fajic e sinistro rasoterra dai 15 metri di Eterovic, fuori di circa un metro. UNA PERLA DI HERNANES SBLOCCA IL MATCH - Come spesso capita nel calcio, fallita la palla gol il Mura capitola. E' una perla di Hernanes a sbloccare il match, con un sinistro da fuori che sorprende il portiere Drakovic, dando un po' di tranquillità alla squadra capitolina, vicina al raddoppio anche prima dell'intervallo con Klose. KLOSE RADDOPPIA, MARCHETTI PRESERVA - Proprio l'attaccante tedesco colpisce al quarto d'ora della ripresa, insaccando di testa su preciso cross di Konko al quale aveva scaricato palla proprio Klose. Petkovic ruota i suoi uomini, inserendo prima Lulic, poi Zarate e nel finale anche Floccari, ma è una leggerezza di Biava in disimpegno a spalancare un'autostrada a Fajic, al quale Marchetti nega il 2-1. ORA SI PENSA ALL'ATALANTA, ESORDIO IN CAMPIONATO - Prima del triplice fischio un altro paio di opportunità per la Lazio, con Klose e Candreva, ma il risultato non cambia più. Il passaggio del turno è quasi in cassaforte, adesso i biancocelesti devono concentrarsi sul debutto in campionato e l'esame sul campo dell'Atalanta sarà subito tosto, tutt'altra musica da quello di Maribor. Mura 05 - Lazio 0-2 (0-1) MURA 05 (3-5-2): Drakovic 5; Travner 6, Marusko 6, Kramar 6 (17' st Sres 5.5); Buzeti 6.5, Eterovic 5.5 (33' st Kouter sv), Horvat 6, Vas 6, Janza 5.5; Bohar 6.5 (41' st Maier), Fajic 6. (12 Cipot, 24 Barbic, 7 Kozar, 23 Gruskovniak). All.: Cifer 5.5. LAZIO (4-3-3): Marchetti 6.5; Konko 6, Dias 6, Biava 5.5, Cavanda 6; Onazi 6.5, Ledesma 6, Hernanes 6.5 (15' st Lulic 6); Mauri 6.5 (25' st Zarate 5.5), Klose 6.5 (37' st Floccari sv), Candreva 6. (1 Bizzarri, 5 Scaloni, 27 Cana, 18 Kozak). All.: Petkovic 6. Arbitro : Mark Courtney (Irlanda del Nord) 6. Reti : nel pt 31' Hernanes (L); nel st 14' Klose (L). Ammoniti : Janza (M), Klose (L), Onazi (L) e Maier (M) per gioco falloso. Angoli : 6-4 per la Lazio. Recupero : 1' e 3'. Spettatori : circa 20.000. Leggi i commenti I commenti dei lettori 
