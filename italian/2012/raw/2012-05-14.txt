MODENA - " Il Mondiale? Dobbiamo crederci, sempre". A dare fiducia alla Ferreri dopo il bel 2° posto di Fernando Alonso nel Gp di Spagna è Stefano Domenicali: " Ci sono tante storie di sport che dimostrano che ogni impresa è possibile non ultima l'epilogo del campionato di calcio inglese  -  sottolinea il Team Principal sul sito del Cavallino rosso -. Ho rivisto ieri sera le immagini del finale delle partite in cui erano impegnate le due squadre di Manchester e la grinta con cui Roberto Mancini, cui voglio fare i miei personali complimenti per questo importante successo, ha continuato a incitare i suoi anche quando la situazione sembrava compromessa. Deve essere d'esempio per tutti gli sportivi, e per noi in primis visto che partecipiamo a una disciplina dove i fattori in gioco sono molteplici e dove le differenze sono di pochissimi decimi o, addirittura, centesimi". UN TESTA A TESTA CHE FA BEN SPERARE - In effetti da decenni non si assisteva a un inizio di campionato così equilibrato, con 5 vincitori al volante di 5 monoposto diverse in altrettante gare. Una cosa che non accadeva dal 1983. Anche allora uno dei 5 era un ferrarista, quel Patrick Tambay che si era imposto ad Imola nel Gran Premio di San Marino. E il fatto che a Barcelona Alonso sia stato stato in lotta fino agli ultimissimi giri con la Williams di Pastor Maldonado, senza mollare un metro fa ben sperare. IMPORTANTI SARANNO GLI AGGIORNAMENTI TECNICI - " Quest'anno vincerà chi riuscirà a portare in pista i migliori aggiornamenti tecnici nel più breve tempo possibile", sottolinea Domenicali. " Rimanere fermi anche solo per un paio di gare può voler dire finire fuori dai punti, considerato che ci sono tantissime squadre che hanno dimostrato di poter lottare per le prime posizioni. Noi abbiamo centrato l'obiettivo di fare un passo avanti in Spagna ma dobbiamo continuare su questa strada, anche perché il ritardo rispetto al tempo che era valsa la pole position ad Hamilton era ancora troppo grande". ALONSO: PIU' LUCI CHE OMBRE" - "E' un lunedì per vedere più luci che ombre sulla nostra Formula 1? - si chiede Alonso su Twitter - Lavoriamo giorno e notte perchè sia così". Il lavoro appunto: la F2012 è migliorata, si è visto a Barcellona, "ma non abbastanza", ha già detto il ferrarista di Oviedo. Anche perchè il polso della situazione del Mondiale decisamente anti-noia ancora non l'ha nessuno. E i team sbagliano: in Spagna nelle qualifiche la McLaren ha lasciato Lewis Hamilton con un goccio di benzina che gli è costata la pole. "Con il senno di poi posso dire che ho sbagliato - ha infatti ammesso il team principal delle Frecce d'argento, Martin Whitmarsh - ma non mi aspettavo una tale sanzione". Leggi i commenti I commenti dei lettori 

GENOVA - Avanti senza scelte affrettate. Il Genoa può tirare il fiato. La salvezza è stata raggiunta, la quinta consecutiva. In estate si sperava di meglio, ma il traguardo non è disprezzabile. Dopo l'1-4 contro il Siena, con il Lecce ad un punto, questo traguardo assomigliava ad una piccola impresa ed ora non va sminuita. Aveva ragione il tecnico De Canio a sottolinearlo ieri sera dopo la gara. "Sono contento, molto contento. Sono arrivato che eravamo a più uno, ora siamo a più sei, non è poco. Mi hanno chiamato per questo e abbiamo meritato sul campo". L'autocandidatura è venuta fuori quasi inevitabilmente. "In quindici anni di carriera non ho mai sbagliato un campionato. Senza falsa modestia, mi auguro che questo fatto sia considerato". La scelta del tecnico nella ricostruzione del Genoa diventa, però, quasi in dettaglio. Preziosi deve prima decidere il suo futuro. "Un anno così non lo voglio più fare. Ora mi prendo sette-otto giorni di riflessione. Di sicuro non c'è nulla da salvare". Spende solo una buona parola per l'ultimo tecnico. "Non so quanti avrebbero accettato di venire per un mese. Lo ha fatto e devo dirgli grazie". Pesa la divisione con la tifoseria. Preziosi non fa sconti. "Non accetto che si possa rendere più difficile la vita in un momento già duro". Insomma per il Genoa si attendono giornate di passione. Aspettando le riflessioni di un presidente più arrabbiato che mai. Il presidente si da sette giorni prima di rendere operativo il suo piano d'azione, che potrebbe partire da Lo Monaco o Sean Sogliano manager, scelta da cui dipende anche il destino di De Canio. Leggi i commenti I commenti dei lettori 
GENOVA - Minacce contro i magistrati italiani che conducono inchieste su atti terroristici rivendicati da organizzazioni anarchiche sono comparsi oggi su alcuni siti e blog greci. Nel mirino in particolare i pubblici ministeri bolognesi che indagano sulle Cellule di fuoco, la struttura a cui viene attribuita la responsabilità di aver confezionato un anno fa dei pacchi incendiari indirizzati all'allora presidente del Consiglio Silvio Berlusconi . Attvività investigativa che ha portato all'invio di una notifica di conclusione indagini a cinque cittadini greci sospettati di essere militanti delle Cellule di fuoco. "E' un tempo pericoloso per la mafia degli accusatori - si legge sul blog anarchico - che presto potrebbero incontrare una fitta pioggia di proiettili o una potente bomba". A firmare le minacce sono Olga Ikonomidou, Giorgos Polydoros, Gerasimos Tsakalos, Panagiotis Argirou, Christos Tsakalos, Damiano Bolano, Mihalis Nikolopoulos, Giorgos Nikolopoulos, Haris Hadjimihelakis che si definiscono 'membri della Cellula prigioniera della Cospirazione delle Cellule di Fuoco'. Il sito greco ricorda anche l'attentato al dirigente dell'Ansaldo Roberto Adinolfi . "La scelta dei compagni della FAI/FRI di chiamare la cellula che ha attaccato Adinolfi col nome di Nucleo Olga per la nostra compagna Olga Ikonomidou è un grande onore per noi e un profondo atto di amicizia, che non verrà mai dimenticato", si legge nel farneticante comunicato. Intanto il Comitato per l'ordine pubblico e la sicurezza ha ottenuto da  Finmeccanica la lista dei dirigenti considerati 'a rischio' e in base a  quell'elenco proporrà al Viminale una tutela per chi è considerato nel  mirino dei terroristi. L'azienda, da parte sua, ha elevato il  livello di allerta rafforzando la sicurezza privata a dirigenti e  stabilimenti. 
Una giornata tutta per lei e poi, in serata, una grande festa all'Open Colonna con più di duecento invitati. Renata Polverini ha spento ieri 50 candeline. Un compleanno che ha voluto festeggiare dopo aver passato una giornata senza nessun impegno in agenda. Vestita con un abito rosso fuoco, la governatrice ha salutato gli amici invitati sulla terrazza del palazzo delle Esposizioni. Presenti tutta la sua giunta al completo e gran parte della sua maggioranza. Alla serata hanno partecipato, oltre al sindaco Alemanno con la moglie Isabella Rauti, anche il prefetto Giuseppe Pecoraro e il questore Francesco Tagliente. Gli invitati sulla terrazza del Palazzo delle Esposizioni Le immagini dall'interno della sala. La Polverini balla Buffet in piedi e orchestra ad accompagnare la festa, alla quale hanno preso parte fra gli altri il neo direttore della Festival del film Marco Müller, il presidente della Lazio Claudio Lotito, l'ex ministro Renato Brunetta, il sottosegretario Michel Martone, il presidente della Confcommercio Giuseppe Roscioli, il capogruppo udc alla Pisana Francesco Carducci. E ancora: il presidente dell'Inps Antonio Mastrapasqua, il ministro alla Cooperazione internazionale Andrea Riccardi e diversi deputati e senatori del Pdl, tra cui Maurizio Gasparri e Fabrizio Cicchitto. Ma a fare gli auguri alla governatrice non mancavano i personaggi del mondo dello spettacolo, dalle attrici Anna Falchi e Pamela Prati al cantante Franco Califano, che ha cantato per lei. 
MILANO - Concorrenti in Italia, alleate nella ricerca di gas nel Mediterraneo. In Italia si contendono le prime due posizioni per numero di clienti nel settore dell'energia elettrica, ma questo non toglie che Enel ed Edison si possano mettere insieme per partecipare alla gara più combattuta del momento e che dovrebbe concludersi per la fine dell'anno. Si tratta delle 12 concessioni che il governo di Cipro assegnerà ad altrettanto consorzi per l'estrazione di gas dai fondali attorno l'isola che si affaccia di fronte alle coste mediorientali. Da patria della dea Venere a nuovo eden per i colossi dell'energia in caccia di gas. Nonché delle potenze che si contendono il predominio dell'area. Cipro, in questi ultimi anni, è al centro dello scacchiere geopolitico del Miditerraneo oriental, grazie alla scoperta di oltre mille miliardi di metri cubi di gas, una cifra superiore a tutte le riserve messe insieme dei paesi europei. Una botta di "fortuna" con cui il governo di Nicosia potrà recuperare i fondi per rimettere a posto i conti pubblici e presentarsi così alla grande alla prossima scadenza elettorale prevista per l'anno prossimo. La vicenda ha inizio nel 1998, quandol'americana Noble inizia le esplorazioni. ma è solo nel 2010 che, in collaborazione con le israeliane Delek Energy e Avner Oil Exploration, annuncia di aver scoperto una vasta area con grande presenza di sacche di gas che si estendono dalle coste israeliani a quelle della Grecia, con Cipro che si trova proprio al centro. Nicosia e il governo di Tel Aviv hanno così raggiunto un accordo per la sufddivisione delle aree di competenza, visto che le regole internazionali dicono che il fondo marino può essere sfruttato fino a 200 miglia dalle acque territoriali di competenza, ma la distanza tra le due nazioni è di sole 260 miglie marine. Oltre ad aver attirato l'attenzione delle principali marine militari che pattugliano l'area a protezioned elle varie piattaforme di esplorazione, i gruppi energetici di tutto il mondo si sono dati appuntamento l'11 maggio scorso a Nicosai termine ultimo per la presentazione delle offerte, a partire dal numero uno cinese, il gruppo di Stato Cnooc. Ma nella lista dei 70 pretendenti fugurano anche due aziende italiane, Enel ed Edison. La società milanese appena rilevata dai francesi di Edf è molto attiva nel settore E&P e non a caso è il socio di maggioranza (con una quota del 30 per cento) seppur relativa del consorzio di cui fa parte anche l'israeliana Delek Drilling (con un altro 30 per cento), l'australiana Woodside energy (25 per cento) e buon ultima Enel (15 per cento). Ma in ballo non c'è solo l'assegnazione dei 12 lotti. Visto che la produzione dovrebbe partire a inizio 2016, il governo cipriota ha tempo fino a quella data per decidere quanti impianti di liquefazione costruire lungo le coste dell'isola e a chi affidare la costruzione. E in questo caso, così come per la gara per lo sfruttamento del giacimento di gas, sarà una grande gioco di equilibrismo politico non scontentare nessuno dei contendenti. 
ROMA - Le parole richiedono impegno. Tutti ne hanno tante in tasca e sembra che  facciano fatica a sceglierne solo una. Poi però la trovano e scopri che  dietro a "pomodoro" c'è la storia di come può cambiare una vita. Che  "sempre" ti viene voglia di usarla quando di tempo, invece, te ne resta  poco. Che "impossibile" racconta tutto quello che si può fare.  Impossibile è quello che tentano Fabio Fazio e Roberto Saviano,  coraggiosi o incoscienti nel pensare a una televisione senza immagine,  un programma che sarebbe magnifico alla radio, con un parterre di ospiti  che chiunque altro li avrebbe accolti con l'orchestra diretta dal  maestro Vessicchio e un sacco di luci. Invece, nella stanzona delle  Officine Grandi Riparazioni di Torino dove un tempo si aggiustavano le  locomotive, parte il treno di Quello che (non) ho , in direzione  ostinata e contraria alle logiche della tv, solo tre stazioni per  raccontare una storia, un'Italia, diversa e possibile. Primo  appuntamento con il programma più atteso di questa fine della stagione  tv. Gli altri due il 15 e il 16. Si ricrea la coppia di Vieniviaconme . Fazio fa un regalo alla sua generazione e si ricorda di Gianni Rodari, prende in prestito la sua Le parole per alzare il sipario perché se "abbiamo parole per comprare e per  vendere, ci servono parole per pensare, per amare" mentre "parole per  parlare non ne abbiamo più". A Saviano di parole gliene basta una per  cominciare, entra in studio fra gli applausi e ricorda la parola  pronunciata un anno e mezzo fa (su RaiTre) "che fece intervenire  l'allora ministro dell'Interno Roberto Maroni, era 'interloquire', dissi  che la 'ndrangheta cercava di interloquire con tutti i partiti, anche  con la Lega, si arrabbiarono tutti, dissero che era inammissibile invece  il tesoriere della Lega interloquiva, eccome". Scorrono le  parole. Di "bacio" parla Lila Hazam Zanganeh, scrittrice iraniana in  esilio. Pupi Avati tira fuori "sempre", Carlo Petrini s'è portato  "terra", Ermanno Rea "impossibile", Massimo Gramellini "forza, la forza  d'animo che accudisce i fragili e lenisce le ferite, la forza femmina".  Yvan Sagnet, un ragazzo del Camerun che studia al Politecnico di Torino,  ha con sé "pomodoro": cosa significa per lui che li ha raccolti. Erri  De Luca ha "il ponte". "Finanza" la spiega Paolo Rossi. Pierfrancesco  Favino legge una lettera alla bambina che sta per nascere, parole che  tutte insieme compongono la "vita". Fazio alla stessa bambina elenca le  parole che le augura di non pronunciare mai, "burlesque" e  "faccendiere", "briffare" e "performante", "Padania", "reality",  "talent", "movida", "personal shopper", "escort", "morsa del gelo",  "soluzione simpatica", "cachemirino", "attimino", "futon". Le parole che  hanno segnato certa Italia degli ultimi vent'anni. E' un  andirivieni di presente e memoria. Nel luogo dell'archeologia  industriale arriva la notizia che su Twitter, a pochi minuti dall'inizio  del programma, l'hashtag ufficiale #qchenonho è nei top trend mondiali.  La musica è quella del passato e di sempre, Elisa al piano canta Father and Son di Cat Stevens poi torni all'oggi con Saviano che parla degli  imprenditori che si suicidano perché non reggono la crisi, e delle mafie  che della crisi approfittano per "mangiarsi le imprese". Gli strumenti  non mancano, ci sono le società finanziarie e le aste fallimentari e per  un'azienda che scoppia c'è liquidità pronta a riscattarla. E ci sono  gli imprenditori che a quella liquidità criminale si affidano e  sbagliano ma solo perché non sentono la presenza di uno Stato, e quant'è  attuale l'arringa che Piero Calamandrei pronunciò nel 1954 in difesa di  Danilo Dolci e che Saviano ricorda, "il popolo non ha fiducia nelle  leggi perché non è convinto che queste siano le sue leggi. Ha sempre  sentito lo Stato come un nemico. Da secoli i poveri hanno il sentimento  che le leggi siano per loro una beffa dei ricchi". Ci sono le tragedie  dell'attualità, la testimonianza della figlia di un imprenditore suicida  (la legge l'attrice Francesca Inaudi) e le tragedie dimenticate.  Beslan, la strage di bambini che non tutti rammentano, era il 2004, una  scuola in una cittadina dell'Ossezia del Nord fino ad allora, per molti,  solo un'espressione geografica. La ricorda lo scrittore, in studio c'è pure la  madre di uno di quei ragazzini ammazzati dal commando di separatisti  ceceni. Oggi è la presidente dell'Associazione madri di Beslan. E chiede  ancora giustizia. La madre orfana di figlio, una delle donne vere,  mica quelle rappresentate di cui ride Luciana Littizzetto fra mutande  brasiliane e pubblicità che propongono modelli improbabili. Le donne  vere che la forza, se non ce l'hanno, se la devono dare. "Ci sono uomini  che per farci credere che ci vogliono bene ci riempiono di botte.  Dall'inizio dell'anno - ricorda l'attrice - 55 donne sono state uccise  dai loro uomini, perché le consideravano loro proprietà, non ne  tolleravano la loro autonomia. Ma la colpa è anche nostra, quando ci  innamoriamo non capiamo più nulla. Ma un uomo che ti mena è uno stronzo e  basta e dobbiamo capirlo dalla prima sberla - dice Littizzetto - gli  uomini maneschi continueremo ad amarli ma questo non li cambierà,  denunciamoli, e se abbiamo una figlia che ha un fidanzato del genere  dobbiamo 'impacchettarlà e portarla a casa. Lei si incazzerà, ma noi  impediamole di vederlo". Ci sono cose che se ti mancano è  meglio così. Altre che se ti mancano non le puoi ritrovare ma qualcosa rimane. "Quello che non ho è l'idiozia di credere che sparare alle  gambe a qualcuno possa portare giustizia", dice Saviano nell'elenco che  chiude il programma, "quello che non ho è la pazienza", replica Fazio.  "Quello che non ho è la leggerezza", ammette lo scrittore, "quello che  non abbiamo più è Antonio Tabucchi", ricorda Fazio. "Quello che non ho  più è Peppe D'Avanzo", lamenta Saviano ricordando il giornalista di Repubblica scomparso la scorsa estate. Ma poi Fazio ricorda che ci sono rimasti "i  libri di Tabucchi". E Saviano dice di aver imparato da D'Avanzo che "i  fatti non sono mai al sicuro nelle mani del potere". "Quello che ho, è  un Presidente della Repubblica di cui sono orgoglioso": a Fazio l'ultima  parola. 
L'ETA' di ogni persona è una media tra maturità mentale, aspetto fisico e mille altre cose. I 32 anni anagrafici di Cesare Cremonini lo sono "tra una parte di me fissa e irremovibile ai 16 anni e il resto, che è cresciuto fin troppo", tra un successo azzannato ancora teenager (ma nello scorso millennio) e una sicurezza di scrittura ben chiara anche nel suo nuovo album, La teoria dei colori , in uscita tra una settimana. Nella zona adolescenziale rientra il suo lato buffonesco - "a dirla tutta sono un pagliaccio, il casinista del gruppo. Fin da bambini ci sono quelli che si prendono la responsabilità di fare il comico, di divertire gli altri" - che ha composto Il comico (sai che risate) , il primo singolo: "Fare il comico non è superficialità, ma generosità che nasce da una visione profonda della vita". Però questa canzone esce in un periodo in cui un Paese dove gli amministratori facevano i comici sta diventando uno in cui i comici fanno gli amministratori. "Insomma, mi sta chiedendo di Grillo. Non so, vediamo. Non è scetticismo o diplomazia, sono solo curioso e aspetto di capire che cosa succederà. Quanto alla risata al potere, noto solo che i giullari in passato erano quelli che più potevano avvicinarsi al re, e per deriderlo, e che da quando osservo il mondo la risata si è sempre intersecata fortemente con la politica, penso a Luttazzi e Crozza. Insomma, non è una novità". La teoria dei colori è un disco variegato non solo nella policromia optical della copertina, ma anche nelle canzoni che alternano toni malinconici ( I love you , la migliore del mazzo) e scanzonati ( Stupido a chi? ). "Variegato come sono io, perché il disco è tutto autobiografico, in qualche modo. Certo, io sono tante cose, a seconda del momento, sono creativo. Ci sono tanti semi qui dentro, mi piace raccontarne la semina e poi assistere la nascita. Insomma, la creazione, che sia di una canzone, di un'idea, di un figlio... " Desiderio di paternità? "No, sono ancora alla fase figlio, la fase padre è lontana". C'è una certa aria vintage. "Mi sono ispirato al rock inglese anni Sessanta e Settanta, ci sono anche più chitarre e meno pianoforte del solito. Il termine vintage non mi piace granché, ma se lo sai manovrare è un vantaggio". E sembra anche un disco ottimista, alla fin fine. "Forse perché io compongo quando mi si rilascia la tensione. Devo farmi del male, cosa in cui sono bravissimo, costruirmi castelli di angoscia e poi farli crollare, e in quel momento scrivo, e compongo una canzone in 5-10 minuti. In generale non è un gran bel mondo, ma non si può nascondere gli occhi davanti al tutto, bisogna abbracciare la diversità. Non c'è maniera migliore di dimostrare grandezza se non rialzarsi dopo i fallimenti. Faccio così anch'io". Lei? Che fallimenti ha? "I miei dischi ne sono pieni. Il segreto è appunto trasformarli in successi. Pensi a 50 Special , la prima canzone dei Lunapop. Parlava di uno che va male a scuola, che non ha la tipa... era una piccola grande sconfitta umana". Che città è la sua Bologna dopo la morte di Dalla? "Orfana, spoglia di chi le dava vigore e forza. Ora non vuole perdere quella tradizione di creatività e di umanità. Non dobbiamo farci fregare dall'idea che chi se ne va è rapito dal passato: dobbiamo continuare a portarlo con noi, pur senza farlo diventare un limite". Ora tocca a lei, e a Samuele Bersani. "Lucio era inarrivabile, ma ora ho la fortuna di rappresentare la città che amo". 
