Giacchetta cinese d’ordinanza, sorriso sornione, occhietti luccicanti, il direttore del Festival di Roma Marco Müller ha molto da festeggiare. La conferma del contratto (triennale, 120 mila euro l’anno, la firma domani), l’approvazione del bilancio 2012 (11 milioni di budget), la nomina del direttore generale Lamberto Mancini, soprattutto la conferma delle date prescelte, dal 9 al 17 novembre. Decisioni che il Cda, convocato all’Auditorium Parco della Musica, non ha preso all’unanimità, hanno votato contro Massimo Ghini (Provincia) e Andrea Mondello (Camera di Commercio). Müller, ha mai dubitato di farcela? «Nel paese dove ho passato la mia gioventù, che non è Barbarano romano ma la Cina, si dice che più la strada è tortuosa, più l’avvenire radioso. Questo riguarda il festival non la mia umile persona». Non avete spostato le date, come chiedeva il Festival di Torino. «C’erano due esigenze forti: la disponibilità degli spazi dell’Auditorium e l’impossibilità di sovrapporci completamente all’American film market. Ma esistono tanti esempi di festival contigui che convivono tranquillamente. Il più eclatante? Quest’anno Montreal finisce il 3 settembre, Toronto parte il 6. Che vi siete detti con il direttore Gianni Amelio? «Non c’era bisogno dell’incontro di ieri (martedì ndr). Avevo telefonato ad Amelio ai primi di febbraio, facendo presenti i problemi, cercando di armonizzare le date per evitare il conflitto. Sapete quel che è successo. Io non ho fatto mai dichiarazioni contro Torino. Con il Festival dei Popoli discutiamo affinché Roma più forte non significhi qualcun altro più debole. È il sistema cinema che deve funzionare. Lo dico senza polemiche, non esistono solo Venezia, Roma, Torino. Basta guardare le rassegne stampa internazionali per capire che il secondo festival è quello delle Giornate del cinema muto di Pordenone, contro cui andavano le nostre vecchie date». Qual è stato il momento più difficile in questi cinque mesi? «Non ho mai pensato di essere solo. Nei momenti di sconforto sapevo di avere l’appoggio di molti. Ho dovuto constatare un bel livello d’incomprensione, falsità come la notizia che avrei chiesto 350 mila euro di compenso e trenta collaboratori. È brutto vedersi trasformato nel mostro di Barbarano romano». Müeller ci sono i tempi per fare un buon festival? «Fui nominato direttore dalla Biennale di Venezia nell’aprile 2004, quell’anno la Mostra è cominciata a fine agosto. Si può fare. Finalmente smetterò di cantare, prima di dormire, Roma nun fa’ la stupida stasera». Come sarà il nuovo Festival di Roma? «Potenziato in tutte le sezioni, Concorso, Fuori Concorso, Extra, Alice, ripensate con chi ci ha lavorato. Amplieremo la parte dedicata al cinema italiano e il luogo principe sarà ancora l’Auditorium. Sul programma non mi espongo. Andrò a Cannes e lì dovrete indagare su quale film andrà a Venezia e quale da noi. Posso dire che ho l’amicizia di registi e produttori». Come Quentin Tarantino? Si parla del nuovo film, Django scatenato. «Lo scoprirete il 25 settembre, giorno della conferenza stampa». 
Voleva mettere le mani sul centro sportivo del residence "I giardini di Atena" alle porte di Lecce, Roberto Mirko De Matteis, 35 anni e un curriculum criminale di tutto rispetto a cui si è aggiunta la condanna a 4 anni per estorsione aggravata dal metodo mafioso. Forte del suo passato e, soprattutto, del suo cognome, impresso nella memoria dei salentini per le gesta del padre e dello zio (Remo e Bruno, due pezzi grossi della Sacra Corona Unita già condannati all'ergastolo per omicidio), avrebbe cercato di estromettere l'imprenditore Alfredo Corrado dalla gestione della palestra di Merine, d'intesa con i fratelli Rossano e Andrea Marchello (il primo titolare della Sport Security Srl che ha gestito il servizio stewart allo stadio di Lecce, l'altro amministratore della Global service Marchello Srl). "Se te pigghi sta palestra nu te fazzu fatiare nè quai nè ddhrai", avrebbe detto De Matteis a Corrado, agitando lo spettro dei suoi familiari un tempo potenti e temuti per rendere la minaccia ancora più convincente. "Con questi soggetti bisogna stare attenti perché non sai improvvisamente cosa gli può passare per la testa", diceva il boss in erba, facendo credere alla sua vittima che il padre e lo zio sarebbero presto usciti dal carcere. La forza di intimidazione legata alla parentela con membri della vecchia Scu, insomma, sarebbe stata utilizzata con grande disinvoltura da un giovane che, secondo gli investigatori, stava cercando di costruirsi un'identità precisa negli ambienti criminali, accreditandosi come uno dei "capi" di Merine, sia per le estorsioni che per lo spaccio di droga. Non a caso, pochi giorni dopo l'arresto per estorsione, gli fu notificata in carcere l'ordinanza di custodia cautelare per l'inchiesta "Animal house", nell'ambito della quale Mirko De Matteis venne considerato il capo di un sodalizio dedito al traffico di stupefacenti, con riferimenti in Albaniaea San Marino, che agiva d'intesa con un gruppo di Ostuni. E se per quella vicenda l'inchiesta è prossima alla fine, la storia dell'estorsione alla palestra è già arrivata a una prima conclusione. I fratelli Marchello, infatti, sono stati rinviati a giudizio il 22 febbraio, mentre De Matteis ha scelto di essere giudicato con il rito abbreviato, per assicurarsi - in caso di condanna - uno sconto di pena pari a un terzo di quella prevista. Davanti al giudice Alberto Maritati il pm Guglielmo Cataldi aveva sollecitato 6 anni di reclusione, ma il gup ha ritenuto di infliggerne solo 4, comminando 400 euro di multa e disponendo l'interdizione per 5 anni dai pubblici uffici. Contestualmente il giudice ha liquidato una provvisionale di 5000 euro all'Associazione antiracket di Lecce, costituitasi tramite l'avvocato Giulio Insalata, disponendo che l'entità del risarcimento venga definita in sede civile. 
MILANO - Telecom Italia rinuncia al sogno di dar vita al terzo polo televisivo in Italia. Stretta nell'oligopolio tra Rai e Mediaset, il principale operatore della telefonia del nostro paese ha deciso di mettere sul mercato la sua controllata Ti Media. E questo significa soltanto una cosa: che ha deciso di vendere La7, la rete che pure in quest'ultimo periodo ha vissuto un nuovo rilancio grazie all'ingaggio di personaggi noti sia del giornalismo (da Enrico Mentana a Daria Bignardi) che dello spettacolo e intrattenimento (da Serena Dandini a Sabina Guzzanti). La conferma di una notizia che circolava già da qualche giorno negli ambienti finanziari è arrivata al termine del consiglio di amministrazione di Telecom che ha approvato i conti dei primi tre mesi dell'anno. L'ufficializzazione attraverso un comunicato di poche righe e alquanto stringato: "Nell'ambito del processo di focalizzazione sulle attività core ribadito nel piano Industriale 2012-2014, il consiglio di amministrazione di Telecom Italia ha deciso l'avvio del processo di dismissione delle attività nel settore dei media. Tale dismissione contribuirà al conseguimento dei target di riduzione dell'indebitamento già annunciati". Il che tradotto dall'algido linguaggio finanziario significa che dopo aver provato a risanare il gruppo (in 26 anni Ti Media non è mai riuscita a chiudere un bilancio in utile), ora si procede a trovare un'acquirente con l'obiettivo di fare cassa per ridurre il debito della controllante, ovvero di Telecom Italia. E come avverrà la vendita? Diciamo subito che Ti Media "ha avviato un'operazione di ristrutturazione societaria mediante separazione degli asset televisivi facendoli confluire in una società ad hoc". In altre parole, il patrimonio della società è stata divisa in due parti: le attività tv (La7 e Mtv Italia) da una parte e i multiplex digitali (le strutture tecniche per la trasmissione dei segnali) dall'altra. Non solo: anche le attività televisive verranno vendute a parte. Mtv Italia ha già trovato la sua strada, L'amministratore delegato di Ti Media Giovanni Stella aveva già annunciato durante l'assemblea della società che verrà avviata una trattativa con Viacom, che è già socio al 49% della joint venture che controlla anche le attività relative ai canali Nickelodeon, Comedy Central e quelli musicali sulla piattaforma Sky, per cedere anche l'altro 51%. La trimestrale. Del resto, è proprio dalla lettura dei risultati del primo trimestre del 2012 che si capisce il perchè di questa decisione da parte di Telecom. Da gennaio a marzo, Ti Media ha avuto ricavi pari a 57,5 milioni, in miglioramento di 5,2 milioni rispetto al primo trimestre 2011. Sopratutto grazie all'aumeno della raccolta pubblicitaria dei canali La7 (+28,4%). Ma di fronte a questo risultato, il margine operativo lordo è negativo per 5,9 milioni rispetto ai +1,9 milioni dello stesso periodo del 2011 e la perdita netta peggiora a 15,7 milioni (da -9,2 mln). Infine, l'indebitamento finanziario sale a 206,9 milioni, in aumento di 68,2 milioni rispetto a fine 2011. Tradotto: l'aver ingaggiato volti nuovi ha portato più audiance e quindi più pubblicità, ma con un contemporaneo aumento dei costi di gestione. Telecom italia ha, invece, chiuso il primo trimestre dell'anno con un utile netto in crescita del 10,4% rispetto allo stesso periodo del 2011 a 606 milioni di euro, ricavi in rialzo del 4,5% a 7,392 miliardi (+5,3% in termini organici) e un indebitamento finanziario netto rettificato a 30,312 miliardi (dai 30,414 mld al 31 dicembre 2011). Franco Bernabè, presidente esecutivo della società, ha sottolineato che i risultati premettono alla società di "confermare tutti i target di fine 2012" e, in particolare, per quanto riguarda il debito, "la generazione di cassa attesa nei prossimi mesi ci permetterà di raggiungere il target di fine 2012 pari a circa 27,5 miliardi di euro". 
NEW YORK - Il primo presidente nero adesso è anche il primo presidente che dice sì ai matrimoni gay. "Le coppie dello stesso sesso devono avere la possibilità di sposarsi". L'evoluzione, come l'aveva chiamata lui stesso, è compiuta. E per l'America e il mondo intero la sua evoluzione è una vera rivoluzione. Barack Obama sposa la causa degli omosessuali e dice una cosa di sinistra per rilanciare la sua difficile corsa alla rielezione. Proprio mentre il repubblicano Mitt Romney licenzia il suo portavoce Richard Granell soltanto perché gay. Sì, il presidente che aveva già cancellato la vergogna del bando omosex tra i militari - quella legge conosciuta con il nome codardo di "Don't ask, don't tell" (non chiedere e non rivelare) - adesso va oltre. E sostiene pubblicamente quello che per la verità si sospettava da un pezzo credesse nel privato. "Nel corso degli anni - ha detto nel corso di un'attesissima intervista con la tv Abc - ho potuto parlare e conoscere gente del mio staff con partner dello stesso sesso, che ha cresciuto i figli insieme. Quando penso ai nostri soldati, ai nostri aviatori, ai nostri marinai che hanno dovuto lottare tanto per i loro diritti. Sì, a un certo punto ho consluso che per me personalmente è importante andare avanti e affermare che le coppie dello stesso sesso hanno il diritto di sposarsi". E' una rivoluzione, una svolta, una giornata storica, come sottolineano già le prime analisi qui negli Usa. Ma è anche un tema più che delicato. Proprio mercoledì il North Carolina ha bandito le nozze gay con un referendum. E la Carolina del Nord non è uno Stato come tutti gli altri. E' lo Stato che quattro anni fa Obama strappò ai repubblicani finendo tra quelli determinanti per la vittoria. E' lo Stato dove a settembre Barack andrà a farsi reincoronare dalla convention democratica. E proprio su questo tema i repubblicani sono clamorosamente all'attacco. "Quando a suo tempo la questione venne sollevata nel mio stato del Massachusettes", ha specificato nelle stesse ore lo sfidante Mitt Romney "ho sempre detto che non sono a favore del matrimonio tra persone dello stesso sesso: e né alle unioni civili che sono la stessa cosa sotto un altro nome". Un passo indietro rispetto perfino a un signore tra i più destrorsi tra quelli visti ultimamente alla Casa Bianca: il vicepresidente Dick Cheney. Qui le ragioni del cuore avevano addolcito il falco: sua figlia Mary è lesbica. Ma un conto è il cuore e un conto è la politica. Dal 1998 a oggi per 32 volte gli americani sono andati al voto per pronunciarsi con un sì o un no sui matrimoni gay: e per 32 volte gli omosessuali hanno perso. Anche negli Stati considerati considerati più progressisti: California, Oregon, Delaware. E questo malgrado la maggioranza degli americani si dichiari a favore: il 47 per cento contro il 43. E' il motivo per cui una materia così delicata, suggerisce il presidente, può essere gestita, appunto, solo dagli Stati. Finora soltanto sei, oltre al distretto di Columbia, che amministra la capitale Washington, hanno detto sì. Per Obama non è solo una questione etica. E non è solo una questione logica: può essere contro ai matrimoni omosex un presidente che ha chiamato alla Casa Bianca il primo segretario dichiaratamente gay, Jeremy Bernard? No, dietro c'è anche una questione ovviamente economica. Gay, lesbiche e transgender sono tra i più ricchi donatori nella campagna del presidente: e ultimamente la loro manina miliardaria si stava tirando indietro. Stanchi delle promesse non mantenute erano anche tantissimi giovani attivisti omosessuali: il nucleo di quell'esercito di volontari che nel 2008 hanno trascinato quell'oscuro senatore sul trono di George Washington. Gay, donne, giovani, naturalmente neri e poi latini: sono le "minoranze" di tutti i tempi - ormai destinate a diventare insieme maggioranza - quelle su cui Obama deve contare per la rielezione: soprattutto ora che un sondaggio di Usa Today ha pericolosamente accorciato a quattro punti la differenza con Romney. La questione era diventata insostenibile dopo l'uscita del vicepresidente Joe Biden qualche giorno fa. "Uomo con uomo, donna con donna: io mi trovo perfettamente a mio agio con questa questione", aveva candidamente detto il numero due della Casa Bianca peraltro noto per le sue gaffe. Ma era chiaro che non di gaffe vera e propria si trattava. Su certi temi Biden è sempre stato più a sinistra di Obama. E figuriamoci poi il putiferio nell'amministrazione quando addirittura il ministro per l'Istruzione, Arne Duncan, ha rincarato la dose dicendosi a favore. Solo una coincidenza? Certo è che Obama ha dovuto organizzare in tutta fretta un'intervista con la Abc per "chiarire" la sua posizione. Ed è arrivata la svolta clamorosa: il presidente degli Stati Uniti è favorevole ai matrimonio tra persone dello stesso sesso. 
ROMA -  Ancora due mesi di tentativi. Per scrupolo, e con poche speranze di  recuperare Envisat. Dopo aver tentato inutilmente di recuperare i  contatti con uno dei più importanti e significativi satelliti per lo  studio dell'ambiente, l'Agenzia Spaziale Europea (Esa) ha dichiarato  chiusa la missione.  I contatti con Envisat si erano interrotti l'8  aprile scorso, qualche settimana dopo che il satellite aveva festeggiato  i suoi dieci anni in orbita. Da allora tutti i tentativi di recuperare i  contatti sono falliti e all'Esa non è rimasto che decidere per lo stop  alla missione. Sulle cause che hanno determinato la perdita dei  contatti sono al momento all'esame più ipotesi: da un problema  all'alimentazione elettrica che ha bloccato la telemetria ad un corto  circuito avvenuto durante il passaggio del satellite nella fase di  stand-by, lasciandolo in una sorta di "letargo". Secondo l'Esa le  possibilità di poter recuperare Envisat sono "estremamente basse",  tuttavia per i prossimi due mesi proseguiranno i tentativi di recuperare  il contatto. Gli straordinari risultati ottenuti da Envisat nei  suoi dieci anni di attività avevano portato a ritenere che il satellite  sarebbe stato operativo fino all'arrivo della nuova generazione di  satelliti ambientali europei, le Sentinelle. In ogni caso, rileva l'Esa,  non va dimenticato che Envisat aveva già raddoppiato la vita operativa.  In dieci anni Envisat ha inviato a Terra oltre un milione di miliardi  di dati, preziosi per studiare i cambiamenti in atto nell'atmosfera,  negli oceani e nei ghiacci, e che complessivamente hanno permesso di  pubblicare 2.500 lavori scientifici. 
MANAGUA - Dagli appennini alle Ande, dalla via Emilia alla Panamericana, dalla statale 17 di gucciniana memoria al Nicaragua. Ad unire continenti così lontani e diversi, è la solidarietà di medici che le loro vacanze le  passano qui, nel sud del mondo, a visitare anche cento malati in un  pomeriggio, operando negli ospedali pubblici di Managua, dove un vero reparto di terapia intensiva è un sogno irraggiungibile. Medici in trasferta, ma anche semplici volontari che dall'Italia dove guidano le ambulanze per riportare gratis a casa dagli ospedali gli anziani, non ci pensano due volte, arrivata la pensione, a volare nella capitale del  rivoluzionario sandino per dare una mano e rimettere a nuovo un orfanatrofio, armati di cazzuola e pittura. Piccole realtà di provincia, semi conosciuti esempi di solidarietà si diffondono sul territorio, come la Paolina di Imola . Nessun diminutivo, ma un acronimo in ricordo di una madre e di un fratello scomparsi troppo presto. Due milioni di persone, un solo ospedale. Nella stanza grande come un ripostiglio, dove si boccheggia dal caldo tre pazienti operati due giorni fa se ne stanno stesi sui materassi senza  lenzuola: sparite, rubate da chi ricoverato qui spesso non ha nemmeno una vera casa. Passano i medici di turno, gli italiani in trasferta controllano il decorso. Ma è difficile. Mancano farmaci, antidolorifici e antibiotici. Una volta che è terminata la dotazione mensile in ospedale, e a meta mese sono a quota zero, non c'è altro da fare che sperare nella  buona sorte o farseli comprare dai parenti se si vuole uscirne senza infezioni o troppo dolore. Ed e difficile, quasi impossibile per molti dei pazienti dell'ospedale pubblico Lenin Fonseca, l'unico punto di  riferimento per un milione e quattrocentomila degli oltre due milioni di abitanti che vivono a Managua e delle migliaia che arrivano dalle campagne. Il 48% della popolazione arranca infatti sotto la soglia di  povertà, qui otto persone su dieci campano con meno di due dollari al giorno e la denutrizione e la più alta di tutto il centro America: il 27% A metà del mese finiscono antibiotici e analgesici. Eppure questo edificio che doveva essere provvisorio nel '72 quando e stato costruito dopo il terremoto, nato come clinica privata e  nazionalizzato con la rivoluzione, è da decenni una scuola medica, è un punto ci eccellenza, di speranza per chi oltre alle cure qui riceve un pasto, un letto. Undici i reparti affollati con trecento posti dove lavorano 110 medici aiutati da 220 studenti specializzandi che cercano di arrangiarsi con le risorse che non bastano mai, con le medicine, gli strumenti tecnici, le protesi o anche i semplici cateteri, che finiscono molto prima delle richieste. Per questo le brigate di medici stranieri che vengono durante le loro vacanze a lavorare, come quelli della Onlus la Paolina di Imola, si portano dietro tutto quello che possono: materiale, farmaci. "Perché troppo speso l'operazione e andata bene ma senza antibiotici i malati, che già arrivano qui stremati e denutriti, rischiano intenzioni, decorsi lunghi e difficile" dice Alessandro Di Silverio, urologo, fondatore dell'associazione e, due volte l'anno con una decina di colleghi, medico a Managua. Qui però non c'è una vera e propria rianimazione, fondamentale negli interventi più complessi, ma solo sei letti in tutto di terapia intensiva. Storie di speranza e a lieto fine. Per questo quando si può, quando si trovano i fondi, l'associazione ceglie i casi più complicati e se li porta a proprie spese in Italia per  un intervento in ospedale. Con paziente e familiari, ospiti dei volontari dell'associazione, anche per mesi. E sono storie a lieto fine come quella di Francisco Palacio, diciottenne che sognava di fare il tassista e mantenere la famiglia, prima che un incidente stradale gli tagliasse gambe e speranze. Un viaggio in Emilia, il lavoro dei volontari della Paolina con la Asl di Imola, in collaborazione con la fondazione creata dal pilota Alex Zanardi , e ora Francisco, grazie a due protesi meccaniche, guida fiero il tuo tassi nel traffico caotico di Managua. 
