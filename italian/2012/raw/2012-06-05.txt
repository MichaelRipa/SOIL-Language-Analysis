Uno schieramento contenuto. I carabinieri sono impegnati ad aiutare le popolazioni colpite dal devastante sisma che ha messo in ginocchio l'Emilia Romagna. Il comandante provinciale colonnello Carlo Cerrina tiene a ricordare nell'apertura del suo discorso l'impegno dell'Arma affianco alle popolazioni interessate dal terremoto. Per lui è una "prima" la tradizionale parata nel Parco Ducale per i 198 anni dei carabinieri. Esordisce nella cerimonia anche il sindaco Federico Pizzarotti, che strappa più di qualche applauso e sorriso tra il pubblico. Presenti alla cerimonia anche il numero uno della Provincia Vincenzo Bernazzoli, il prefetto Luigi Viana, il procuratore capo Gerardo Laguardia. Parata più sobria, in linea con lo spirito di quella celebrata lo scorso 2 giugno per la festa della Repubblica. Ma l'emozione tra il pubblico rimane inalterata quando sfilano i gonfaloni della Provincia, del Comune di Parma (accompagnato come tradizione dalla note del "Và pensiero di Verdi) e quelli dei Comuni del territorio, così come con la deposizione delle corone da parte di Pizzarotti e Bernazzoli per i militari caduti, mentre suona "Il silenzio". Terminata la sfilata prende la parola il colonnello Cerrina che ricorda l'impegno dei militari nelle zone colpite dal sisma e i risultati dei carabinieri nello scorso anno. Pochi i numeri. Il comandante provinciale ha preferito tracciare un ritratto del carabiniere, attingendo anche alla storia passata del corpo. Un elogio particolare il colonnello l'ha riservato ai marescialli comandante di stazione (36 nel territorio provinciale): "Sono punti di riferimento per le comunità locali". Per quanto riguarda l'attività si registrano 400 arresti e oltre 2.900 denunce. Duecentocinquantaduemila le ore di servizio dell'Arma sul territorio, che hanno portato a controllare oltre 120mila veicoli e  più 125 mila persone. Staccate più di 4mila contravvenzioni per infrazioni al codice della strada. RICONOSCIMENTI - La cerimonia si è chiusa come di consueto con l'assegnazioni di encomi e onorificenze. Tra i premiati il vice brigadiere Gianluca Bertani del nucleo investigativo di Parma, che ha ricevuto un encomio semplice. Elogio per il comandante del  militari Marco Livio Nasponi. Apprezzamenti per l'interno nucleo investigativo di Parma così come per il Ris. Premiati anche 4 comandanti di stazioni locali. 
"Il progetto di Madonna di girare un video a Roma due giorni prima del suo concerto allo Stadio Olimpico è reale, se ne sta parlando anche se la macchina organizzativa non è ancora partita". Roberto De Luca, capo di Live Nation Italia, conferma così la notizia circolata sul web tra i fan della Material Girl sulla sua volontà di girare un video del brano "Turn up the radio", terzo singolo dal nuovo album MDNA, proprio nella città eterna. Il set, che sfrutterebbe le bellezze archeologiche di Roma, verrebbe allestito domenica 10 giugno, due giorni prima del concerto atteso il 12 giugno nello stadio romano. La notizia ha cominciato a circolare dopo che è stata pubblicata da uno dei più informati siti dei fan di Madonna, Drowned Madonna, subito rilanciata da molti siti italiani. "DrownedMadonna. com ha saputo che il video da "Turn up the radio" sarà girato a Roma, il 10 giugno. Non c'è ancora il nome del regista" si leggeva sul sito. Il presidente di De Luca conferma anche che l'entourage di Madonna sarebbe alla ricerca di accordi commerciali per la realizzazione del video. Potrebbe cioè essere utilizzato lo stesso accordo di product placement utilizzato per il video di "Give me all your luvin'". Intanto cresce l'attesa tra i fan per l'arrivo in Italia del tour di Madonna, che dopo Roma è atteso il 14 giugno a Milano e il 16 a Firenze. Le prevendite vanno bene anche se, ad esempio a Firenze, Madonna non ha raggiunto il sold out come Bruce Springsteen, atteso il 10 giugno allo stadio Franchi. 
Da circa un anno aveva perso il posto di lavoro senza riuscire a trovarne un altro, contraendo nel frattempo parecchi debiti. Così ieri pomeriggio, L.G. di 43 anni, residente ad Orta di Atella (Caserta), ha provato a farla finita barricandosi nel suo furgone acceso e facendovi affluire tramite un tubicino il gas di scarico: per fortuna è stato salvato dagli agenti della Squadra Volante della Questura di Caserta. L'episodio è avvenuto nel capoluogo lungo la strada che unisce gli storici quartieri borbonici di San Leucio e della Vaccheria. I poliziotti diretti dal vice questore aggiunto Riccardo Di Vittorio erano intervenuti perchè allertati da alcuni cittadini che avevano segnalato un uomo intento a sversare illecitamente dei rifiuti ma, una volta sul posto, hanno invece notato un furgone bianco in moto e qualcuno all'interno con il capo reclinato sulla spalliera del sedile, ormai privo di sensi; immediatamente hanno aperto la portiera, che era stata sigillata, trascinando all'esterno il quarantatreenne cui hanno prestato le prime cure. Dopo essersi ripreso, l'uomo ha continuato a ripetere di voler morire, mostrando anche un bigliettino di scuse lasciato alla moglie e ai due figli. Agli agenti ha poi spiegato di aver perso il posto presso una società di Napoli, di essere tuttora disoccupato nonostante i tentativi di trovare un nuovo lavoro e di aver accumulato debiti per poter sopravvivere. "Non ce la faccio più", ha confidato ai poliziotti. Con il furgone, preso in prestito da un parente, ha raccontato di aver girato senza meta tutta la mattina fino a fermarsi in una strada non troppo trafficata. 
ROMA - C'è una girandola di nomi intorno alla Roma. Da una parte c'è una possibile 'pescarizzazione' con l'interessamento per Capuano, Verratti ed Immobile (per il quale c'è da parlare anche con il Genoa), dall'altra c'è la ricerca continua da parte del d. s. Sabatini di almeno un paio di difensori. I nomi sono quelli del brasiliano Leandro Castan, che dovrebbe arrivare dal Corinthians per 5,5 milioni di euro, del granata Ogbonna, l'ideale per Zeman ma che costa troppo, ed il danese Wass, scovato in Francia nell'Evian/Thonon. Si parla poi del centrocampista Sissoko del Tolosa e dell'altro brasiliano Paulinho del Corinthians. In attacco c'è da capire se Bojan rimarrà, perché il Malaga lo ha richiesto al Barcellona, e se Osvaldo interessa davvero al Real Madrid. L'Udinese ha smentito qualsiasi contatto con i giallorossi per Benatia. LAZIO, PIACE KUZMANOVIC - Sull'altra sponda del Tevere la Lazio si muove per prendere l'ex viola Kuzmanovic, che piace molto al nuovo tecnico Petkovic, così come l'attaccante turco Yilmaz. Ora bisogna verificare se la visita di Andrè Dias ai vecchi compagni del San Paolo sia stata solo un atto di cortesia oppure nasconda una reale intenzione del difensore di tornare a casa. Per il centrocampo è stato offerto il cileno Francisco Silva dell'Universidad Catolica, ma su questo giocatore lavora anche il Genoa, perché piace al tecnico Gigi De Canio. Intanto il nuovo a.d. dei liguri Pietro Lo Monaco ha annunciato che Sculli non verrà riscattato e che quindi torna alla Lazio. INTER, ADDIO A MAICON E SNEIDER? - A proposito di Genoa, il Monaco, su indicazione del nuovo tecnico Claudio Ranieri, insiste per avere Gilardino, mentre il Torino ha chiesto Frey. L'Inter potrebbe rilanciare per Lucas del San Paolo e intanto sta facendo visionare altri giovani in Sudamerica. Il presidente Moratti vuole comunque abbattere il monte ingaggi e per questo sono possibili addii eccellenti come quelli di Maicon e Sneijder. Dal Portogallo Figo ha consigliato a Moratti l'argentino Gaitan del Benfica. MILAN-PSG, SI TRATTA PER IBRA - In casa Milan tengono banco ancora Thiago Silva ed Ibrahimovic. Per il brasiliano c'è sempre l'interessamento di Barcellona, Manchester City e Paris SG, mentre per lo svedese c'è da registrare che sabato prossimo Adriano Galliani sarà di nuovo a Parigi. Ufficialmente per seguire il torneo di tennis al Roland Garros, ma visto che sarà presente anche Leonardo non è improbabile che venga approfondito il discorso del mega-investimento che il club della capitale francese è disposto a fare per Ibra. PESCARA, PALOSCHI AL POSTO DI IMMOBILE - Il Pescara deve ancora scegliere il nuovo tecnico, e sembra sia corsa a due tra Ciro Ferrara e Giampiero Gasperini. Se Immobile dovesse partire, come sostituto è stato individuato Paloschi, mentre si cercherà di tenere Insigne per un altro anno. PALERMO, PRESO BRIENZA - Il Palermo ha preso Brienza dal Siena e ora vorrebbe Marrone dalla Juve. Zamparini insiste per avere Denis dall'Atalanta, e propone in cambio Migliaccio. Smentiti i contatti per Calaiò. Leggi i commenti I commenti dei lettori 
di MARCO PASQUA Insultati e presi a sassate, davanti a un locale nel quale era stata organizzata una serata gay-friendly, nella notte di domenica, a Chieti scalo. Vittime di quello che è stato un vero e proprio assalto, che sarebbe durato circa un'ora, un gruppo di circa trenta ragazzi. Alcuni degli aggressori, una cinquantina in tutto, avevano le bandiere del Chieti Calcio ma anche maglie con simboli neonazisti che si richiamavano alle SS. A denunciare il caso è Andrea Cerrone, avvocato dell'associazione "Jonathan. Diritti in movimento", che ha anche preannunciato una segnalazione formale all'autorità giudiziaria. Il raid è avvenuto tra la mezzanotte e l'una di notte, di fronte al locale "La Fontana", a piazzale Marconi. "Gli aggressori - racconta Cerrone a Repubblica.it - hanno atteso diverso tempo, prima di agire. Probabilmente aspettavano che il gruppo, inizialmente molto nutrito, si assottigliasse". Prima hanno iniziato a insultare i presenti, con i classici epiteti omofobi ("questa piazza è sporca, via i fro..."), per poi passare a una vera e propria aggressione fisica. Secondo quanto riferito da alcuni testimoni, il branco ha iniziato a lanciare sassi e bottiglie, con il chiaro obiettivo di colpire e fare del male. "Una persona è stata ferita da un sasso alla caviglia, e un altro ragazzo è rimasto ferito al gomito", riferisce ancora il legale. Il bilancio è di cinque feriti non gravi, ma non è escluso che possa aggravarsi, visto che si stanno ancora raccogliendo le testimonianze dei trenta ragazzi presenti. Uno degli aggressori sarebbe anche stato armato, particolare ancora tutto da verificare: "Ha detto in dialetto 'io caccio il ferro' e, alzando la maglietta, ha mostrato il calcio di una pistola che spuntava dai pantaloni", riferisce l'avvocato Cerrone. La polizia, chiamata da una delle vittime del raid neofascista, sarebbe arrivata con ampio ritardo (alcuni testimoni parlano di un'ora di attesa), provocando la fuga degli aggressori. Che, però, non si sono dati per vinti e non hanno desistito dai loro intenti. L'aggressione, infatti, sarebbe poi proseguita, anche nelle vie limitrofe: "Alcuni giovani hanno raccontato di essere stati inseguiti e insultati, mentre raggiungevano la loro auto", fanno sapere dall'associazione "Jonathan", che ora sta raccogliendo quante più testimonianze possibili. Dalla Questura di Chieti riferiscono che gli interventi delle volanti sono stati complessivamente due: "La prima volta siamo stati contattati da un ragazzo che ha detto di essere stato offeso e colpito dal lancio di mele. Quando la volante è arrivata sul posto, pochi minuti dopo la chiamata al 113, non ha riscontrato la presenza di feriti". La seconda richiesta di intervento risale alle 2: "Un'altra persona, che stava passeggiando con la fidanzata e, quindi, non c'entrava nulla con la serata del locale, ha lamentato di essere stata colpita da una bottiglia al braccio sinistro". Le associazioni del posto, tra le quali anche Arcigay, hanno ora dato mandato a Cerrone di istruire una denuncia. I ragazzi feriti sono stati invitati a farsi medicare al pronto soccorso, per essere refertati. Qualcuno si è già detto pronto a fornire le proprie generalità, altri temono ritorsioni, come spesso avviene nei casi di violenze omofobe. A loro, tramite Facebook, rivolge un appello Paolo Patané, presidente di Arcigay: "Ora ci vuole coraggio. Denunciamo senza paura questa gentaglia, perché la violenza non deve prevalere. Vediamo se questi presunti 'maschi' si sentono forti anche senza avere le pietre in mano". Paola Concia, deputata del Pd, definisce l'episodio "inquietante": "Siamo di fronte a un gruppo che si è organizzato per colpire dei ragazzi gay". La parlamentare rivolge un appello alle forze dell'ordine: "Episodi del genere non vanno sottovalutati, e polizia e carabinieri devono imparare a rendersi accoglienti verso denunce di questo tipo. I ragazzi vanno spronati a presentarsi negli uffici di polizia e vanno sostenuti nelle loro denunce. Le vittime di omofobia sono spesso reticenti, perché non si sentono tutelate dalla legge, da una legge che non c'è. Di fronte ad un'aggressione del genere non si può rimanere in silenzio". Posizione condivisa da Fabrizio Marrazzo, portavoce del Gay Center, che denuncia "l'assenza dello Stato su questi temi": "Mancano azioni concrete contro l'omofobia. A partire da una legge specifica, che da noi è assente, fino alle azioni formative nelle scuole, spesso il primo centro di 'formazionè dell'omofobia". 
Il Pdl contrario“Siamo contrari a iniziative strumentali, di bandiera e folcloristiche come questa risoluzione che banalizzano un argomento delicato e complesso come quello della cittadinanza agli immigrati. La connotazione storica e geografica oltre che la situazione socio economico del nostro Paese ci impongono di rispettare lo ius sanguinis in tema di cittadinanza e non consentono il passaggio al regime dello ius soli, in base al quale viene automaticamente riconosciuta la cittadinanza a chiunque nasca in Italia. Il fenomeno migratorio è già stato affrontato in passato senza l’adeguata fermezza per cui ci siamo trovati ad essere il paese europeo con la maggior presenza di immigrati clandestini. Con lo ius soli l’Italia diventerebbe l’ostetricia del Nord Africa e di altre parti del mondo.  Su questa tematica  non sono ammissibili né scorciatoie né banalizzazioni ispirate a un buonismo peloso che cela finalità puramente elettorali da parte della sinistra”. Con questa dichiarazione il Presidente del Gruppo PdL in Regione Emilia-Romagna, Luigi Giuseppe Villani ha motivato il voto contrario del gruppo alla risoluzione proposta dalla maggioranza di sinistra in Assemblea legislativa regionale per dare la cittadinanza onoraria ai bambini nati da genitori stranieri. 
Un incendio è scoppiato di un container che viene utilizzato come magazzino dei detersivi nel carcere di San Vittore a Milano. Le fiamme, domate dai vigili del fuoco, non hanno interessato aree occupate dai detenuti. La questura ha subito smentito l'ipotesi di una rivolta dei carcerati, circolata senza controllo attraverso i social network, rassicurando che non si sono verificati problemi di ordine all'interno del penitenziario. Cinque agenti della polizia penitenziaria e un vigile del fuoco sono rimasti leggermente intossicati, mentre un altro vigile ha riportato una contusione al ginocchio. Il container, di pochi metri quadrati, conteneva detersivi e altro materiale, tra cui alcune bombolette a gas (fornite ai detenuti per poter cucinare) che sono esplose senza provocare danni. 
"Una città proiettata al futuro, non una città pittoresca". È questo il concetto che Marco Delogu, direttore del Festival internazionale di fotografia e animatore dell'iniziativa "Fotografa la tua Roma", ha voluto affermare nella scelta fra le più di tremila foto arrivate in queste settimane a RepubblicaRoma. Perché è questo il pregio  -  dice Delogu  -  delle tre foto ai cui autori sarà attribuito  -  venerdì 8 giugno al Macro, alle 19  -  il riconoscimento per gli scatti migliori. Giochi di luci e ombre nei tre clic di Giusy Ricci, Lorenzo Moscia e Luca Bartolomei. Dal Pantheon al Giardino degli aranci passando per un vicolo della capitale, gli autori "hanno saputo descrivere una Roma contemporanea, non ripiegata sul suo passato". Le migliori cento fra le oltre tremila foto che hanno partecipato all'iniziativa organizzata da RepubblicaRoma e FotografiaFestival internazionale di Roma saranno dunque esposte venerdì al Macro di via Nizza. Durante la serata sarà svelato anche l'ordine di arrivo delle prime tre. Gli autori di queste ultime saranno premiati con libri fotografici editi negli ultimi anni. Alla premiazione parteciperanno il caporedattore di RepubblicaRoma, Giuseppe Cerasa, e lo stesso Delogu. "Le tre foto in finale  -  anticipa il direttore  -  rappresentano delle vedute romane contemporanee non banali, in cui la luce è fondamentale perché è quella della città stessa". Una Roma contemporanea, lontana dai classicismi più evidenti e prossima al vissuto dei tanti che ne percorrono le strade. "Una città molto attuale  -  spiega Delogu  -  Molto evidente è il rapporto di interazione tra il soggetto che fotografa e l'oggetto che viene fotografato, il che esprime una naturalezza e una vicinanza al luogo che non è solo quella di uno spettatore davanti ad un monumento." "Racconta la tua Roma" ha superato ogni aspettativa, non solo per la quantità di foto arrivate alla redazione ma anche e soprattutto per la qualità. "L'iniziativa è stata di un impatto pazzesco  -  conferma Delogu  -  si passa da foto più semplici e scontate a immagini pensate e tecnicamente avanzate; ma nel complesso possiamo parlare di una qualità medio alta, e in un luogo come Roma, dove si rischia di cadere facilmente nel banale". L'iniziativa è nata in concomitanza con la mostra "Fotografia in collezione": 35 opere di autori internazionali esposte alla sede di via Nizza del Macro di Roma. L'esposizione, a cura di Delogu, contiene un nucleo di opere di Olivo Barbieri, Gregory Crewdson, Tim Davis, Matthew Monteith, Tod Papageorge, Anders Petersen, David Spero, Alec Soth, Guy Tillim, Paolo Ventura, Jeff Wall. La cerimonia di venerdì coinciderà con il finissage dell'esposizione 
