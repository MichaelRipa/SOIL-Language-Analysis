MILANO - Ranieri non rischia il posto, ma tutti sono sotto esame. E' il messaggio chiaro di Massimo Moratti, rilasciato a margine di un'asta benefica di Inter e Pirelli per l'associazione di don Gino Rigoldi 'Bambini in Romania'. "Ranieri resta? Sì, ma si devono risvegliare tutti", ha detto il presidente nerazzurro. "'Il campionato ha ancora tante gare, non ci dobbiamo abbattere. Basta una vittoria e torna il sereno". LA SPIEGAZIONE DI FORLAN - Presente anche Diego Forlan, che ha commentato l'episodio avvenuto in panchina tra lui e Claudio Ranieri nella ripresa della partita tra Inter-Atalanta. "L'allenatore ha spiegato bene quello che è successo, non mi sono mai rifiutato di entrare in campo e mai lo farò. Sapete che ho sempre fatto l'attaccante, ma io sono sempre a disposizione, a me piace soprattutto giocare. C'è stata una cattiva comunicazione dei media su quello che è successo anche se Ranieri lo ha spiegato. Io ho un contratto con l'Inter, questa per me è stata una stagione difficile, con tanti infortuni, ora dobbiamo continuare a lavorare. E ribadisco non ho nulla contro Ranieri. Che cosa serve per far tornare il sorriso al presidente Moratti? Tornare a vincere". PAZZINI: "E' UNA ANNATA COSI'" - Laconico il commento di Giampaolo Pazzini:  "Stiamo facendo male, matematicamente c'è ancora la possibilità di raggiungere il terzo posto in classifica, però dobbiamo fare molto meglio. C'è poco da dire, è un'annata così". Leggi i commenti I commenti dei lettori 
Insieme hanno cominciato. E insieme hanno raggiunto, ciascuno seguendo la sua strada, una posizione di autorevolezza nel panorama musicale italiano. Enzo Avitabile e Pino Daniele sono nati a due set¬timane di distanza uno dall'altro (hanno entrambi appena compiuto 57 anni) e da oggi sono insieme nei negozi con i loro nuovi lavori discografici, "Black Tarantella" per Avitabile e "La grande madre" per Daniele. Due dischi di svolta, per più d'un motivo. In cui i due ex compagni di gioventù incrociano ancora una volta le loro strade. Daniele canta con Avitabile "È ancora tiempo", il brano d'apertura di "Black Tarantella". E un'email di Avitabile a Daniele viene riprodotta nel corposo booklet di "La grande madre". Scambio di segnali tra vecchi amici. Ma l'intero "Black Tarantella" è segnato dall'idea dell'incontro tra musicisti. Oltre a ospitare Daniele, Avitabile duetta anche con altri colleghi, alcuni dei quali vere e proprie star. Ma non si tratta di una mera parata di celebrità. È come se ogni volta Avitabile entrasse nel mondo del partner e intanto lo facesse entrare nel suo, condividendo stile e ispirazione. Con Francesco Guccini scrive e canta "Gerardo nuvola 'e povere": due dialetti, il napoletano e l'emiliano, per la storia di un emigrato morto sul lavoro. Stessa cosa con Franco Battiato: qui il secondo idioma è ovviamente il siciliano, per evocare i cieli e l'innocenza dell'adolescenza. Pur non essendo mai stato un musicista rock in senso stretto, è comunque a quel linguaggio che Avitabile un po' si avvicina duettando con le icone del rock David Crosby e Bob Geldof, mixando questa volta il napoletano con l'inglese. Altri partner sono i concittadini Raiz e Co' Sang. E, meno sorprendentemente, i musicisti "etnici" Idir, Daby Touré ed Enrique Morente, recentemente scomparso. Accompagnato da Mauro Pagani alla mandola e al bouzouki, Avitabile riprende anche il suo antico hit "Soul Express". Con "La grande madre", il suo primo album a essere prodotto e distribuito in maniera indipendente, Pino Daniele intende offrire al suo pubblico qualcosa in più di un semplice disco: al cd vero e proprio si accompagna un booklet di un'ottantina di pagine con testi e spartiti, un'introduzione dello stesso artista e una sua biografia: tutto in italiano e in inglese. Molto ricco il comparto fotografico: Pino dagli anni Settanta a oggi, più alcune suggestioni "americane" e "africane", tra metropoli e natura. Eppure niente potrebbe essere più "italiano" del brano d'apertura "Melodramma", in cui Daniele prova a concentrare nei pochi minuti di una canzone i temi e l'andamento per l'appunto di un melodramma. Ci prova e ci riesce, dando vita a uno dei suoi brani più originali. In scaletta anche una versione italiana di "Wonderful Tonight" di Eric Clapton e "Searching for the Water of Life", in inglese, a sostegno della Fondazione "Save the Children". Pino Daniele presenterà il nuovo cd il 30 marzo nel forum della Fnac e sarà in concerto al Palapartenope il 31 marzo e il primo aprile. 
ROMA - Pasquale Marino prende atto della sconfitta del Genoa con la Roma, non senza punte di rammarico. "Sono soddisfatto solo della prestazione. La squadra ha dato tutto, giocando e tenendo palla. Rispetto alla partita con la Juve abbiamo fatto molto più possesso palla, reagendo anche al gol immediato della Roma senza disunirsi come avvenuto in altre occasioni. E' un po' che non vinciamo, ma la squadra sta crescendo", spiega il tecnico rossoblù a Sky. Il Genoa è sembrato un po' morbido nell'approccio, Marino però non la pensa così: "In avvio di partita, al pronti via siamo arrivati al tiro con una certa facilità, purtroppo abbiamo preso subito il gol" Per il finale di stagione: "Dobbiamo dare continuità alla crescita fisica di alcuni giocatori come Gilardino che è stato fermo o Veloso che torneranno sicuramente utili per questo finale di campionato". Rammarico anche per il portiere Frey: "Non ho visto la solita Roma - spiega il francese  - Noi abbiamo giocato abbastanza bene, nel primo tempo con un buon possesso palla e poi con quell'occasione di Palacio che avrebbe potuto darci il pareggio. Anche se loro mi hanno dato tanto da fare". Leggi i commenti I commenti dei lettori 
La spaccatura all'interno di Confindustria non era mai stata così evidente. Lo dimostra la corsa tra i due candidati che non si sono risparmiati in campagna elettorale. E lo rivela anche il fronte dei due schieramenti. In favore di Giorgio Squinzi è fin dall'inizio della campagna mobilitata il presidente uscente Emma Marcegaglia, anche questo fatto inedito nelle battaglie confindustriali. Anche se il suo spin doctor all'interno dell'associazione è stato individuato in Aurelio Regina, presidente delle imprese del Lazio, che tra i primi ha dato via a una riorganizzazione della struttura con taglio dei costi, fusioni ed eliminazione dei doppioni. Secondo alcuni, sarebbe poi Regina - che sarà tra i prossimi vicepresidenti - a reggere "operativamente" le sorti di Confindustria, visto che Squinzi non ha intenzione di trascurare più di tanto gli affari del suo gruppo. Per il patron della Mapei, il fronte è quanto mai composito. Si va dal numero uno di Enel, Fulvio Conti a il leadere della Sicilia Ivan Lo Bello. Squinzi ha dalla sua anche il gruppo della famiglia Berlusconi. Per lui si è espresso fedele Confalonieri, di cui è amico e con cui condivide la passione per l'opera lirica. Sull'altro fronte, i supporter di Bombassei fanno notare che se è vero che Squinzi è in vantaggio sui membri di giunta e sulle associazioni territoriali, il numero uno di Brembo vince nelle regioni in cui è più alto il Pil italiano: la Lombardia (con l'eccezione della milanese Assolombarda), quasi tutto il Veneto, il Friuli, il Piemonte e l'Emilia Romagna. Paradossalmente, per Alberto Bombassei l'appoggio della prima industria d'Italia non sarà determinante. La Fiat, infatti, non vota perché ha deciso di uscire da Confindustria. Anche se Sergio Marchionne ha detto che in caso di vittoria del numero uno della Brembo tornerà sui suoi passi. Bombassei ha dalla sua un altro ex presidente: si tratta di Luca Montezemolo, mentre tra le ex aziende di stato spicca l'appoggio di Franco Bernabé. Anche Bombassei gode di appoggi trasversali, che vanno da Gianfelice Rocca, patron della Tenaris a Riccardo Illy. Della sua squadra fa parte anche l'ex ad di Fastweb. Stefano Parisi, che in Confindustria ha svolto il ruolo di direttore generale ai tempi della presidenza di Antonio D'Amato e fu lo stratega della battaglia contro l'abolizio dell'articolo 18. 

Chi elegge veramente il presidente di Confindustria? Con una procedura che, con tutta probabilità, verrà usata per l'ultima volta (se i due candidati confermeranno la volontà di rinnovamento delle regole) a scegliere il nuovo numero uno degli imprenditori è, di fatto, la giunta dell'associazione formata da 187 membri. Il voto è previsto per giovedì 22 marzo: formalmente non si tratta di una alezione, ma il voto esprimerà una "indicazione". Il 19 aprile ci sarà, poi, l'illustrazione del programma e la presentazione della squadra dei vice-presidenti e il 23 maggio l'elezione vera e propria da parte dell'assemblea "privata" la giunta allargata ai rappresentanti di tutte le associazioni e il giorno dopo la prima assemblea pubblica con il discorso di insediamento. Una procedura lunga due mesi che non è proprio consona ai tempi di crisi che il paese sta attraversando, un periodo storico che avrebbe bisogno di risposte più veloci e procedure più agili. 
PESCARA  - Il Pescara non va oltre l'1-1 nello scontro diretto promozione con il Brescia e sciupa una buona occasione per riprendersi quella vetta toltagli in settimana dal giudice sportivo. Un pareggio giusto quello dell'Adriatico tra due squadre che hanno tentato a lungo di superarsi finendo per accontentarsi del pari solo quando le gambe non le hanno più sorrette. Il punto fa comodo soprattutto al Brescia che, malgrado possa recriminare per un rigore fallito da El Kaddouri, da stasera può consolarsi pensando di non aver perso terreno dal 6° posto, distante sempre 3 punti. IMMOBILE REPLICA A PIOVACCARI - Pronti via e la difesa biancazzurra si fa subito sorprendere (3') da Piovaccari che va via in contropiede solitario su lancio di El Kaddouri, salta Romagnoli e batte Anania in uscita con un preciso sinistro rasoterra. La replica degli uomini di Zeman è rabbiosa. E, dopo un gol fallito da Cascione a tu per tu con Arcari e un salvataggio sulla linea di Salomon su un colpo di testa di Immobile, arriva (21'), inevitabile, l'1-1. Lo realizza Immobile, al 22° centro in campionato, che triangola in area sulla sinistra con Verratti e infila il palo più lontano con un gran destro a giro. EL KADDOURI, RIGORE SUL PALO... - Il Brescia non ci sta e, dopo appena 2', si procura (trattenuta di Nielsen ai danni di De Maio) il rigore per tornare avanti. Sul dischetto va El Kaddouri che, però, centra in pieno il palo alla destra di Anania. La gara resta ricca di capovolgimenti di fronte e di occasioni. Ma Piovaccari (2), Martina Rini ed El Kaddouri da un lato e Insigne (2) e Sansovini dall'altro peccano di precisione, non trovando lo specchio della porta da favorevoli posizioni. .... ED ERRORE NEL FINALE - Dopo l'ora di gioco i ritmi calano e le due squadre finiscono per controllarsi con più facilità. La palla-gol per portare a casa i 3 punti, comunque capita lo stesso e se la procurano gli ospiti con El Kaddouri che conclude nel peggiore dei modi la sua serata da dimenticare calciando addosso ad Anania un destro da pochi passi. Il Pescara ha chiuso la gara in 10 per l'espulsione al 92' di Verratti per somma di ammonizioni. PESCARA-BRESCIA 1-1 (1-1) Pescara (4-3-3): Anania, Zanon, Romagnoli, Capuano, Balzano; Nielsen (87' Kone), Verratti, Cascione; Sansovini (80' Soddimo), Immobile, Insigne. All. Zeman. Brescia (3-5-2): Arcari; Martinez, De Maio, Caldirola; Zambelli, Martina Rini, Salamon, Vass (78' Rossi), Daprelà; Piovaccari (71' Feczesin), El Kaddouri. All. Calori. Arbitro: Massa di Imperia. Reti : 3' Piovaccari, 21' Immobile. Note : al 23' El Kaddouri sbaglia un rigore. Espulso : Verratti al 92'. Ammoniti : Piovaccari, Martinez, Immobile, Vass, Zambelli, Nielsen. Recupero : 1' pt, 4' st. Leggi i commenti I commenti dei lettori 
ROMA - Luis Enrique prende atto della vittoria sul Genoa, non risparmia critiche ai suoi ma al tempo stesso inizia a credere nella possibilità di arrivare al terzo posto: "L'obiettivo era vincere le ultime dodici partite che mancavano, ne abbiamo vinte due importanti ed ora ne mancano altre dieci", spiega il tecnico asturiano a Sky.  Sulla prestazione della squadra: "La partita non mi è piaciuta, anche se il risultato è buono. Sin dall'inizio non siamo stati ai nostri livelli, dopo il bellissimo gol di Osvaldo abbiamo sofferto tanto, perdendo numerosi palloni. Se si è sentita l'assenza di Totti? Valuto solo chi c'era, dopo il vantaggio siamo stati un po' timorosi nel fare il solito pressing. Insomma, il risultato va benissimo ma dobbiamo migliorare il gioco". Un buon finale di partita ha evidenziato una buona condizione atletica: "Stiamo bene fisicamente, ci hanno sempre criticato sotto questo aspetto ma la squadra corre tantissimo. Abbiamo creato 4-5 palle gol ma anche il Genoa avrebbe potuto meritare il pareggio. L'atteggiamento però è quello giusto e sono soddisfatto". Il terzo posto della Lazio è ora a soli quattro punti: "Ora siamo sesti in classifica e meritiamo questa posizione. Mancano ancora dieci giornate e siamo fiduciosi, abbiamo voglia e qualità per crederci. Chi è la piu' forte tra quelle che ci stanno sopra? Spero la Roma". Osvaldo ha deciso l'incontro con una rete nella fase iniziale: "Al terzo posto ci crediamo. E sennò che facciamo, annamo tutti a casa?", spiega in perfetto accento romano a Sky. "Ci tenevo a segnare, perchè questo 2012 era cominciato male, ma soprattutto mi fa piacere che il mio gol ci abbia portato i tre punti. Al terzo posto crediamo, eccome". Analizza la classifica anche Daniele De Rossi: "Il presente non è ancora il massimo della vita. Speriamo che il futuro lo sarà. Non è un'annata facile, adesso ci stiamo rilassando la testa, è un'annata particolare, di costruzione, non si poteva pretendere nulla e nessuno lo ha preteso, la cosa più importante è stata questa. Oggi abbiamo anche ringraziato prima del riscaldamento i tifosi perché quest'anno non c'è stato un fischio, una polemica, una contestazione, nonostante ci siano stati moment non proprio felicissimi a livello di risultati". A chi gli domanda se il sesto posto corrisponda al valore della Roma: "No, il valore dell'organico, secondo me, è da posizioni più alte, ma credo molto nella classifica e ci sono squadre che fino a poche settimane fa erano 8, 9, 10 punti sopra di noi, ma la classifica parla chiaro, adesso ci stiamo riavvicinando e sarà un bel finale di campionato". Leggi i commenti I commenti dei lettori 
Era convinto che la moglie fosse posseduta dal diavolo, e per questo l'ha uccisa. Antonio Fina, un pensionato di 75 anni, ex dipendente dell'Asl, ha imbracciato il suo fucile da caccia ed ha sparato due colpi calibro 12 contro sua moglie, Concetta Milone, di 77 anni, colpendola in pieno petto e uccidendola. E' accaduto a Mesagne, in una villetta bianca di campagna, circondata dal verde. E’ successo in mattinata, ieri, in contrada Torretta, sulla provinciale che collega la città messapica a San Vito dei Normanni, nella villa dove la coppia viveva da anni. Solo in tarda serata è stato scoperto il delitto, da una parente della coppia, una cugina. La donna è entrata in casa e ha trovato l'uomo in camera da letto, ancora in evidente stato confusionale, che vegliava il corpo della moglie. Sul posto sono intervenuti i carabinieri insieme agli uomini della squadra mobile al comando del vice-questore Francesco Barnaba e il sostituto procuratore Antonio Costantini. Pare che il pensionato, arrestato dagli agenti della Mobile, soffrisse da tempo di problemi psichici. Nella villetta gli inquirenti hanno trovato anche un foglio su cui l'uomo, che ha poi ammesso le sue responsabilità, aveva scritto che la moglie era posseduta dal demonio e che spesso era anche violenta. Oltre all' arma usata per l'omicidio, l'uomo aveva in casa un altro fucile detenuto legalmente. La coppia ha anche due figli, che vivono a Firenze. 
