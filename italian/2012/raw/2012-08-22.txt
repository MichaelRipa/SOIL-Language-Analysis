BRAGA - Il bicchiere, tutto sommato, è mezzo pieno. L'Udinese torna dal Portogallo con in tasca un 1-1 che lascia aperti i discorsi qualificazione e regala a Guidolin la certezza di poter strappare il biglietto per la fase a gironi anche con lo 0-0, fra sei giorni, al Friuli. È un pareggio giusto, arrivato dopo una gara meno facile del previsto e contro una squadra, il Braga, che sembra più in palla dal punto di vista fisico. BASTA APRE LE DANZE  - Senza Muriel e con Badu a mezzo servizio, Guidolin preferisce Fabbrini a Maicosuel, puntando sulla maggiore disciplina tattica dell'ex empolese. I primissimi minuti sono di marca friulana, poi il possesso palla lusitano (60% a fine gara) prende il sopravvento. La retroguardia bianconera è sigillata ermeticamente, al Braga non rimane che tentare la sorte da fuori area: al 21' ci prova Paulo Vinicius, degna di nota la risposta di Brkic, autore di una prova pregevole. Due minuti e l'Udinese passa. Punizione da destra, il cross di capitan Di Natale è tagliato al punto giusto per la testa di Basta: il serbo schiaccia a terra e insacca il primo centro ufficiale della stagione. Hugo Viana cerca a più riprese la porta da lontano, al 32' i friulani potrebbero addirittura raddoppiare ma il destro di Di Natale è flebile. IL CAPOLAVORO DI ISMAILY  - Dagli spogliatoi esce un'Udinese più stanca e svagata, i padroni di casa guadagnano inesorabilmente metri: cross di Barbosa da sinistra al 6', Brkic sventa la minaccia in uscita. Nonostante la sofferenza, i bianconeri vanno vicinissimi al colpo grosso. Di Natale sventaglia da sinistra per Pinzi, il cross del mediano è pennellato per la testa di Pereyra. L'argentino indovina la girata, Beto non è da meno e con un colpo di reni toglie il cuoio dall'incrocio: sfera che resta lì, tap-in mancino di Di Natale, ancora l'estremo del Braga in risposta. Il 23', minuto che aveva regalato la rete del vantaggio nel primo tempo, fa altrettanto nella ripresa: Ismaily inventa il gol della vita, sparando col mancino da 35 metri un missile che tocca la traversa e trafigge l'incolpevole Brkic. UN PARI DIFESO CON I DENTI  - Guidolin percepisce la stanchezza dei suoi e con Maicosuel e Badu dà il cambio a Fabbrini e Pereyra. L'ingresso in casa portoghese di Ruben Micael ha però modificato l'inerzia della sfida: al 31', su cross di Ismaily, il centrocampista ha modo di colpire in completa solitudine dal centro dell'area. L'incornata, per fortuna friulana, è fiacca. Il riscatto rischia di essere immediato: destro a giro dai 20 metri, Brkic vola e salva la sua porta. L'Udinese annaspa, Lima al 40' le mette paura con una conclusione potente ma centrale. A un giro d'orologio dalla fine Badu va vicino al patatrac, perdendo palla in disimpegno: Viana gliela soffia e prova la botta da fuori, Danilo si immola a protezione del pari. La gara del Friuli sarà decisiva, i ragazzi di Guidolin dovranno dimenticare la maledizione biancorossa di 12 mesi fa. Sporting Braga-Udinese 1-1 (0-1) Braga (4-2-3-1): Beto; Salino, Vinicius, Douglao, Ismaily; Custodio, Viana; Alan (39' st Amorim), Mossorò (42' st Josè Luis), Barbosa (14' st Micael); Lima. (Quim, Coelho, Elderson, Djamal). All.: Peseiro Udinese (3-5-1-1): Brkic; Benatia, Danilo, Domizzi; Basta, Pinzi, Willians, Pereyra (28' st Badu), Armero (40' st Pasquale); Fabbrini (27' st Maicosuel); Di Natale. (Romo, Coda, Faraoni, Heurtaux). All.: Guidolin Arbitro: Stark (GER) Reti : 23' pt Basta, 23' st Ismaily Ammoniti : Lima, Benatia, Danilo, Pinzi e Domizzi per gioco falloso, Di Natale per proteste Recupero : 1' e 3' Leggi i commenti I commenti dei lettori 
PRETORIA - Niente più provenienza israeliana. Il Sudafrica da oggi ha bandito l'etichetta 'Made in Israel' dalle confezioni dei prodotti provenienti dagli insediamenti dei coloni ebrei nei Territori palestinesi occupati: insediamenti considerati illegali dalla comunità internazionale. Al suo posto, sui prodotti importati ci sarà la scritta 'fabbricato nei territori palestinesi occupati'. Il ministro del commercio ha dato il suo assenso alla misura per consentire ai consumatori di sapere che l'origine dei prodotto non è Israele, ha spiegato alla stampa il portavoce Jimmy Manyi: "Questo è in linea con la posizione del Sudafrica che riconosce i confini del 1948 definiti dalle Nazioni Unite e non riconosce i territori occupati oltre quei confini come parte dello stato di Israele".  Il governo sudafricano - che in passato ha tenuto una posizione di stretta neutralità nel conflitto israelo-palestinese - si è basato, sostiene ufficialmente, su una legge per la protezione dei consumatori del 2008. Il Sudafrica - dove i palestinesi hanno un'ambasciata - non ha mai sostenuto iniziative di boicottaggio dei prodotti di Israele, Paese con cui vanta tradizionalmente buoni rapporti diplomatici. Ma questa decisione rischia di causare una crisi diplomatica. La misura, adottata dal consiglio dei ministri e ritenuta più simbolica che commerciale, era già in programma dallo scorso maggio, e già allora era stata giudicata "razzista" dalla diplomazia israeliana, oltre ad aver scandalizzato una parte della comunità ebraica del Sudafrica e i conservatori evangelici. Tradizionalmente divisa sulla politica di Israele e in passato molto attiva nella lotta contro l'apartheid, la comunità ebraica del Sudafrica, si è infatti detta "indignata" da una misura ritenuta "discriminatoria e foriera di divisioni". La reazione del governo guidato da Benyamin Netanyahu non si è fatta attendere. In una nota ufficiale da Gerusalemme, il portavoce del ministero degli Esteri, Yigal  Palmor, annunciando la convocazione dell'ambasciatore sudafricano, ha definito la scelta di Pretoria "senza precedenti", "discriminatoria" e "totalmente inaccettabile": "Israele e il Sudafrica hanno divergenze politiche che sono legittime - si legge nella nota - . Quello che è totalmente inaccettabile è l'uso di misure che, in sostanza, discriminano e isolano, creando un boicottaggio generale". 
LONDRA - Il Chelsea si porta avanti il lavoro. Impegnati nella finale di Supercoppa Europea contro l'Atletico Madrid il prossimo 31 agosto, i campioni d'Europa hanno anticipato il terzo turno del campionato inglese affrontando il neopromosso Reading. La squadra di Di Matteo si è imposta 4-2, ma il risultato non deve ingannare. Basta pensare che i blues hanno chiuso il primo tempo sotto nel punteggio (1-2):  vantaggio con un rigore trasformato da Lampard al 18', poi micidiale uno-due del Reading con Pogrebnyak (25') e Guthrie (29'). Nella ripresa la musica cambia: pareggia Cahill (24'), anche se sulla conclusione dalla lunga distanza del difensore c'è la complicità del portiere Federici. Poi è Torres al 36' a siglare il sorpasso su invito dalla fascia di Ashley Cole. A giochi fatti arriva il gol del definitivo 4-2, realizzato da Ivanovic al 49'. Leggi i commenti I commenti dei lettori 
Sarde "allinguate", "schiticchi" e "cazzilli" sapori di Sicilia alla Focacceria San Francesco Dopo quella di Palermo, di Milano e delle due sedi romane all'aeroporto Leonardo da Vinci e al centro commerciale Euroma 2, anche in pieno centro a piazza della Torretta si possono mangiare panelle e arancine made in Trinacria. Tra piante di limoni, sedie stile Liberty, foto d'epoca del locale palermitano, la statua di Santa Rosalia al centro della sala, sgabelli e tavolini all'aperto, si può optare nel menu per "sardi allinguate", "schiticchi" e "cazzilli", come i palermitani chiamano gli spuntini e le crocchette, ma anche cannoli, focaccia maritata e panini con la milza. 20 euro. Piazza della Torretta 38. 06.68308297. Sempreaperto Pizza "La tana dei ricci" Un ristorante accogliente e alla mano, grande e con un’ampia sala all’aperto e una sala dedicata ai fumatori. C’è una grande varietà di scelta di pizze, classiche romane, cotte a legna, basse, croccanti e leggere. Ma offre anche carne e pesce. Per chi ha problemi con il glutine è possibile chiedere pizze, bruschette e pasta per celiaci. Prezzo medio 20 euro. Via Pontina 391, 06 50790005 "Gaiabio" Qualità, gusto e salute, sono le tre parole chiave che meglio rappresentano questo locale dove tutto è preparato all’insegna del bio. Le pizze, dalle più semplici alle più ricercate, sono adatte a chi soffre di intolleranze alimentari. L’impasto è realizzato con farina di grano e di kamut ed eè fatto lievitare a lungo per un’alta digeribilità. C’è la Verdura e semi (con verdura, pomodoro fresco, semi di zucca e germogli Gaia Bio) e l’Insalasgombro (con sgombro, pomodoro fresco, insalata e verdure marinate) solo per dirne due. 20 euro. Largo Cencetti, 1314. 06 35511307. Chiuso il lunedì Carne "Trattoria Angelo" Ad un passo dalla stazione Termini c'è una trattoria dove assaggiare i piatti della tradizione romana, ma anche ricette originali come le fettuccine alla "papalina" (sembra fossero le preferite da Papa Wojtyla) una sorta di carbonara con aggiunta di salsiccia, salame, prosciutto e funghi. Anche i secondi sono quelli tipici come abbacchio e saltimbocca alla romana. Artigianale il tiramisù. 25 euro. Via Gioberti, 35/A 06 4740244. Sempre aperto. "Cotto e magnato" Da Marco e Alba, sulla Cristoforo Colombo, si assaggiano tonnarelli cacio e pepe o fregnacce radicchio e guanciale, spaghetti alla carbonara o rigatoni all'amatriciana. Il giovedì non mancano mai gli gnocchi. Tra i secondi si può scegliere trippa e polpette al sugo, bistecche di chianina e saltimbocca alla romana. 15 euro via Cornelio Magni, 27. 06 64521295. Sempre aperto Pesce "Vintage Bistrot In zona San Giovanni ecco un angolo in vero stile parigino. Varietà di zuppe, paste, insalate, menù degustazione di mare, accanto ad un'ampia lista di distillati e dolci. Più di cento etichette di vini, whisky, grappe, birre artigianali. Aperto dalle 10 di mattina, offre colazione, pranzo e cena, o anche una semplice merenda o un aperitivo. Orario continuato fino alle 24. Prezzo medio 25 euro. Piazza Tarquinia 4, 06 64764104 "Il capitello" Lo chef Antonio manda in tavola tonnarelli con vongole e porcini, tonnarelli allo scoglio e pennette al salmone. Come secondo piatto, spigole, orate e pesce spada. Il locale è sempre aperto per pranzo e cena. Prezzo medio 25 euro. Via Marsala, 96. 06 490648 Etnica "Inca Chicken" È una new entry della cucina sudamericana questo ristorante in cui tutto ha il sapore antico del Perù. Dopo aver conquistato New York, il tradizionale pollo alla brace è approdato nella capitale a due passi dalla stazione Termini con gusti forti e decisi. Qualche esempio? L'anticucho, il tipico spiedino di carne mista, il pollo saltato con patate e peperoni, la torta di patate "causa rellena", i bocconcini fritti "chincharron" di maiale e i ventrigli di pollo con manioca fritta. E per finire, la mazmorra a base di mais viola peruviano con prugne e ananas. 25 euro. Via Palestro 32/A, 06 4460712. Sempre aperto Mare "La torre del moro" Accogliente ristorante a gestione familiare dove potrete assaporare le specialità di pesce. Lo start è coi gustosi antipasti caldi di mare. Poi lo chef Claudio Petrazzi vi delizierà con paccheri con cozze e pecorino. Tra i secondi, spiccando le mazzancolle al cognac. Per chiudere in bellezza, c'è il profiterole al cioccolato o la mousse ai frutti di bosco. Si può mangiare all'aperto. 20/30 euro. Viale Pesca 38, Fiumicino. 06 65048289. Lunedì chiuso Campagna "Osteria del vicolo fatato" Ci dev'essere qualcosa di fatato nei piatti di Pompeo De Bellis e sua moglie Nadia, se dopo averli provati la prima volta non si riesce più a farne a meno. Si inizia con otto antipasti, tra cui involtini di peperoni con pollo e fiori di zucca con mortadella, caprino e pistacchio. Poi, tagliolini con pomodori, friggitelli, speck d'anatra e ravioli ricotta, rucola e fagioli e agnello con salame piccante, menta, limone e pinoli. Per finire, tortino cocco e limone. 30 euro. Vicolo Forno Fatato 11, Piglio (FR).0775 503035. No a cena mercoledì e domenica. Gli altri ristoranti "aperti per ferie" - 2 - 3 - 4 - 5 

BRAGA - "Questo passaggio del turno è ancora aperto, contro una squadra che ha qualità: per avanzare e raggiungere i gironi servirà un'Udinese diversa da quella vista stasera". Francesco Guidolin si tiene l'1-1 con il Braga ma al ritorno si aspetta qualcosa di differente dai suoi ragazzi. "Se dicessimo di aver meritato di vincere diremmo una bugia. Siamo l'Udinese, non il Real Madrid o il Barcellona: siamo contenti del risultato, per noi è un 1-1 importante ma sappiamo di poter e dover fare meglio". LORO SONO PIU' AVANTI  - L'analisi del tecnico tiene conto di fattori fisici e tecnici. "La condizione fisica non è al top, loro hanno una gara ufficiale già nelle gambe ed è una cosa che dà un piccolo vantaggio: speriamo di essere più pronti fra sei giorni, senza dimenticare che torneremo in campo sabato. Abbiamo sbagliato molti passaggi, siamo una squadra che sa ripartire e che oggi non ha sfruttato questa sua capacità. Sul piano del dialogo e del palleggio abbiamo fatto male, non ci siamo quasi mai aperti in fase offensiva. Abbiamo avuto grandi palle gol, ma poche rispetto al solito. Se ti riescono le azioni d'attacco senti anche meno la fatica, faticando così tanto nei disimpegni abbiamo sofferto molto". La chiusura è sul mercato. "Sapete che non ne parlo in pubblico, spetta alla società". Di Dudan Basta il gol dell'Udinese: "Poteva finire meglio, ma anche peggio - spiega il serbo a Sky Sport -. Noi abbiamo fatto un gran primo tempo, ma poi nel secondo siamo calati e ci siamo fermati nella nostra metà campo. L'1-1 alla fine è un buon risultato. E' sempre dura la prima partita della stagione, adesso abbiamo la Fiorentina a Firenze e sappiamo che sarà difficile, poi ci giocheremo la qualificazione in casa e questo è sicuramente un vantaggio. Affronteremo una squadra molto forte, ma ce la metteremo tutta". Leggi i commenti I commenti dei lettori 
CAGLIARI  - Il messaggio è forte e chiaro: Quartu è e sarà la nuova casa del Cagliari Calcio. "Meglio giocare in uno stadio-cantiere ma che sia casalingo, siamo da troppo tempo lontani dalla nostra terra. A convincere i giocatori a restare a Cagliari è stata la promessa di non fare più le trasferte dell'anno scorso. Fare il nuovo stadio a Elmas era un sogno che è stato infranto, non è stato possibile costruirlo a Cagliari, quindi credo che lo stadio de "Is Arenas" debba essere considerato il nostro nuovo impianto. Se staremo bene, e se ci porterà fortuna, penso che Quartu possa essere a tutti gli effetti la nuova sede definitiva delle partite casalinghe". Massimo Cellino sceglie il web per dire la sua sulle vicende che hanno visto protagonista il Cagliari nelle ultime settimane. Attraverso un video pubblicato sul sito ufficiale della società rossoblù, il patron ha risposto a 20 domande formulate da altrettanti tifosi, riguardanti svariati temi: stadio nuovo, campagna abbonamenti, mercato. "GRAZIE QUARTU" - L'inquadratura della videocamera è fissa sul "Presidentissimo", seduto in maniche di camicia alla sua scrivania, particolarmente a suo agio: scherza con l'addetto stampa, fuma una sigaretta, si fa una risata a sentire qualche cognome curioso. Eppure, le stoccate riservate al Comune di Cagliari (mai nominato) e alla burocrazia in generale sono pesantissime: "Tutto ciò che ho fatto e avuto è stato come presidente del Cagliari Calcio e gli attacchi che ho subito da parte di certi personaggi mi hanno mortificato come persona. Abbiamo subito danni inimmaginabili  -  attacca Cellino  -  e speso tanti soldi tra Quartu, Elmas e Cagliari. Dobbiamo quindi ringraziare la città di Quartu e la disponibilità di tutti i quartesi se il Cagliari è ancora nella sua terra, senza la quale esso non avrebbe ragione di esistere". CON L'ATALANTA A IS ARENAS - In tutta questa bagarre una certezza esiste: l'esordio casalingo dei rossoblù, ovvero Cagliari-Atalanta in programma il 2 settembre, si giocherà a Is Arenas. Compatibilmente con lo stato dei lavori: capienza limitata a due settori, prelazione all'ingresso per i vecchi abbonati. "Stiamo realizzando uno stadio in tre mesi, un tempo nel quale di solito si riesce al massimo a stendere un progetto. Contro l'Atalanta potranno entrare un numero molto limitato di persone, privilegiando i "fedelissimi", ai quali chiedo pazienza per quanto riguarda possibili disagi". L'obiettivo è concludere i lavori entro metà ottobre: "La totalità della capienza non ci sarà neanche per la gara del 23 settembre contro la Roma, quando speriamo però di avere tre tribune e quindi un 70% dello stadio aperto". "DI NUOVO IN EUROPA? CHISSÀ..." - Uno stadio pieno significa calore ed entusiasmo da parte della tifoseria. Saranno sufficienti per il salto di qualità? Cellino smorza dolcemente gli entusiasmi: "Non so se torneremo in Europa grazie al calore del nuovo impianto, però con una carica nuova si potrebbero pianificare grandi obiettivi". Spazio poi all'amarcord: Coppa Uefa 1993-94, sconfitta in semifinale contro l'Inter di Bergkamp. "Ero giovane, mi sembrava tutto facile e dissi che la Uefa era solo un aperitivo. Spero di riportare il Cagliari ad alti livelli, ma sicuramente non farò come alcuni miei colleghi che arrivano in Champions League e poi smantellano la squadra. In quell'anno fummo derubati: sbagliai ad accettare il cambio dell'arbitro un giorno prima del match e l'assenza di controlli antidoping". "RINGRAZIO I BIG PER ESSERE RIMASTI" - Calciomercato: per Cellino i big non si toccano. "Abbiamo rinunciato a molti soldi per Astori e Nainggolan: ciò vale ben più degli acquisti che avremmo potuto fare per sostituirli  -  sostiene il patron rossoblù - e per questo li ringrazio per la loro disponibilità a restare. Abbiamo poi speso 18-19 milioni di euro tra acquisti, rinnovi e riscatti vari: un investimento non facile di questi tempi". Per quanto riguarda il versante arrivi, sono forti le voci che vorrebbero il Cagliari alla ricerca di un centrocampista. "Siamo contati a centrocampo: dovremo intervenire per evitare di trovarci a corto di uomini come l'anno scorso. Speravamo di trovare i soldi con la cessione di un attaccante ma per ora non ci siamo riusciti  -  prosegue Cellino  -  dunque metteremo mano al portafoglio: e vi garantisco che arriverà un grande giocatore". "FICCADENTI? ORA NON LO CAMBIEREI" - Chiusura sulla guida tecnica. Massimo Ficcadenti non è finora riuscito nell'intento di farsi amare dall'intera tifoseria rossoblù. Cellino ha però belle parole per il suo tecnico: "Ficcadenti ha il pregio di essere un allenatore nel vero senso del termine. Non è attaccato ai soldi, perché l'anno scorso quando è stato esonerato avrebbe voluto rescindere rinunciando allo stipendio. Inoltre ha il contratto in scadenza e non mi ha mai chiesto il rinnovo, dimostrando grande voglia di lavorare". Quindi resterà a lungo in rossoblù? "Ora come ora non lo cambierei con nessuno al mondo - chiude Cellino con un sorriso  -  domani non si sa. Non posso cacciare 25 giocatori, quindi il primo che paga è l'allenatore. Si può sbagliare nel licenziare un allenatore ma anche nel non mandarlo via: preferisco esonerarne uno in più che lasciare la squadra alla persona sbagliata". Leggi i commenti I commenti dei lettori 
Guardate Foiled!, è un Infiniti 36GT, è arrivato quarto alla Palermo-Montecarlo dopo Esimit, Lauria e Kuka Light. Cosa ha di particolare? Due foils come ali di aereo che si estraggono dalle fiancate e danno stabilità alla barca. Si chiama Dinamic Stability System, e fa il lavoro di ballast. Senza il peso dei ballast... Proseguono al ritmo scandito dal vento leggerissimo sull'alto Tirreno gli arrivi delle barche alla Palermo-Montecarlo 2012. Dopo la vittoria di Esimit Europa 2 che ha conquistato il Trofeo Tasca D'Almerita quale primo scafo in tempo reale, e il secondo posto di Team Lauria (che è il grande favorito per aggiudicarsi il Trofeo Angelo Randazzo quale vincitore in tempo compensato nella categoria IRC), oggi sono arrivate altre due imbarcazioni. Al terzo posto, poco dopo le ore 12 (96 ore di regata) è arrivata Kuka Light, l'innovativo Open di 42 piedi di Franco Niggeler, che aveva a bordo tre velisti olimpici come Mitch Booth, Angelo Glisoni e Edoardo Bianchi. Questa barca, una delle più interessanti novità della stagione per le sue caratteristiche progettuali e costruttive, ha dimostrato di avere grandi potenzialità, pur soffrendo come l'intera flotta il vento molto leggero lungo tutta la traversata. Soddisfazione ha espresso l'armatore di Kuka Light Franco Niggeler: "E' stata la prima regata per questa barca e siamo soddisfatti, penso che dobbiamo ancora conoscere a fondo e imparare molto per trarre il massimo delle prestazioni, ma per ora siamo molto contenti. Nelle prime ore con vento medio abbiamo tenuto il ritmo dei primi, e poi siamo arrivati terzi in tempo reale. Del resto questa barca è nata per stupire e dimostrare che "leggero è meglio", e che un 42 piedi facile da portare può avere prestazioni analoghe a un 60 piedi... Vuol dire che potremo fare molto meglio alla prossima Palermo-Montecarlo!" ECCO INFINITI 36GT, LA BARCA CON LE ALI Cinque ore più tardi, alle 18,30 circa, è arrivata sul traguardo Foiled!, l'Infiniti 36GT di Gordon Kay, altra barca innovativa con le sue alette nello scafo per dare stabilità senza aumentare il peso, che con il 4° posto davanti a molti scafi più grandi ha dimostrato di essere comunque a proprio agio con le arie leggere. Proprio l'Infiniti 36GT è una delle novità più interessanti, insieme alla rivoluzionaria Kuka Light della quale abbiamo già parlato. Infiniti ha sviluppato in 8 ani di ricerca il sistema chiamato Dinamic Stability System, che prevede due vere e proprie ali laterali che possono essere estratte dalle fiancate della barca. A cosa serve? L'obiettivo dichiarato insegue l'eldorado di ogni progetto di barca a vela: la stabilità, la risposta allo sbandamento. Ma l'ala, secondo i suoi inventori, raggiunge questo risultato con altri vantaggi non indifferenti: non ha la complicata gestione e l'ingombro interno delle kanting keel basculanti, e risparmia il peso dei ballast. Pur raggiungendo, di fatto, un obiettivo analogo. PALERMO-MONTECARLO: LA QUINTA NOTTE DI REGATA La Palermo-Montecarlo sta per entrare nella quinta notte di navigazione: numerosi arrivi sono previsti nelle prossime ore. Sul traguardo è atteso intorno mezzanotte (vento permettendo) WB Five, l'X41 di Piero Majolino, con Raimondo Cappa e Pietro D'Alì. La barca del Circolo della Vela Sicilia è a sole 8 miglia da Montecarlo, ma sempre con pochissimo vento. Non lontano da WB Five c'è Bet 1128, il Class 40 del navigatore Gaetano Mura, primo della sua classe, che precede di 3 miglia la rivale Rosa di Mare di Massimo Juris. Per questo gruppetto si profila un "atterraggio" complicato, alla ricerca dell'ultimo refolo per avanzare verso l'arrivo. In palio anche le posizioni di vertice nelle classifiche compensate ORC e IRC. Ritirati anche Challenger, Prospettica, LNI Fishbone, Atame e Bulbo Matto (tutti avevano la certezza di non arrivare entro il tempo massimo). LA CLASSIFICA CON LE DISTANZE ALL'ARRIVO ALLE 19:45 DEL 22 AGOSTO 1. Esimit Europa 2 (ARRIVATO) 2. Team Lauria (ARRIVATO) 3. Kuka Light (ARRIVATO) 4. Foiled! (ARRIVATO) 5. WB Five (8) 6. Bet 1128 (10) 7. Rosa di Mare (12) 8. Cattivik (23) 9. ITA15870 (25) 10. Cattiva Compagnia (27) 11. Pita Maha (28) 12. Williwaw (44) Atame (DNF) Bulbo Matto (DNF) Prospettica (DNF) Challenger (DNF) LNI Fishbone (DNF) Angelica II (DNF) Patricia II (DNF) Cochina (DNF) Coral (DNF) TEMPO MASSIMO E PREMIAZIONE Con 10 barche ancora in arrivo, si avvicina il tempo limite della regata, fissato per le 12:00 del 23 agosto. Sempre il 23 agosto nel tardo pomeriggio è in programma la cerimonia di premiazione. Leggi i commenti I commenti dei lettori 
ROMA  - La seconda serata del playoff di Champions League regala altre sfide interessanti oltre a quella tra Sporting Braga e Udinese. Proprio la gara fra portoghesi e friulani è l'unica finita con un pareggio, mentre le altre quattro si sono concluse con successi delle squadre di casa. Il 2-0 che Malaga e Bate Borisov rifilano a Panathinaikos e Hapoel Kiryat Shmona sa di qualificazione quasi in ghiaccio per andalusi e bielorussi; finiscono sul 2-1, invece, le sfide di Zagabria e Nicosia. Dinamo Zagabria e Ael Limassol dovranno faticare, in casa di Maribor e Anderlecht, per guadagnarsi un posto al sole. MALAGA  -  PANATHINAIKOS 2-0 Alla 'Rosaleda', tutto è pronto per l'appuntamento con la storia: gli andalusi non deludono i tifosi accorsi, dominando nel primo tempo e controllando la situazione nella seconda frazione. La pressione degli iberici sul Panathinaikos è asfissiante nei primi minuti e al 17' i padroni di casa passano: su un corner dalla sinistra, Wellington fa da sponda per Demichelis che insacca sotto misura con l'esterno destro. Passano altri 17 minuti e raddoppia il Malaga con Eliseu, bravo a sfruttare il gran lavoro di Joaquin, concluso con un cross che l'ex laziale spedisce in rete col sinistro. Maresca dà tutto, noncurante delle voci di mercato, e sfiora il 3-0 prima dell'intervallo con un destro a giro. Nella ripresa i padroni di casa controllano le operazioni, con il portiere Willy (che gioca al posto dell'infortunato Kameni) a tenere ben serrata la porta, chiudendola all'ex doriano Fornaroli e a Toché, che lo rileva nell'ultimo quarto di gara. Per il Malaga, la missione può dirsi quasi compiuta. DINAMO ZAGABRIA  -  MARIBOR 2-1 Sta un po' stretto il risultato alla Dinamo Zagabria, che dovrà sudare a Maribor tra sei giorni per guadagnarsi un posto tra le grandi d'Europa. Partono subito meglio i croati, che al 10' trovano il gol del vantaggio: affondo di Vida sulla destra, cross basso per Cop che, in scivolata, insacca. Un cross dello stesso Vida, deviato da un difensore sloveno, costringe Jasmin Handanovic alla deviazione, col pallone che rimbalza sulla traversa. Cop spreca palle-gol a grappoli e la dea bendata punisce i croati: Badelj è l'autore della fortunata deviazione nella propria porta, sulla velenosa punizione dalla fascia firmata da Cvijanovic. Il centrocampista, il migliore dei suoi, si rifarà nella ripresa: è proprio lui a siglare il gol del nuovo vantaggio della Dinamo, concludendo con un sinistro radente un bell'inserimento centrale. La squadra di casa avrebbe anche la possibilità di raggiungere il meritato terzo gol ma la punizione di Sammir all'85' si infrange sul palo, con Handanovic battuto. AEL LIMASSOL  -  ANDERLECHT 2-1 Discorso ancora aperto tra i ciprioti dell'Ael Limassol e l'Anderlecht, al termine di una partita non esaltante. Ci vuole un quarto d'ora perché si cominci a vedere qualche azione pericolosa, ma sono i gialloneri di casa a piacere di più. Il primo vantaggio cipriota arriva al 34', quando Dosa Junior trova la zuccata vincente su calcio d'angolo. Jovanovic e Vasilevski impegnano il portiere Degra prima dell'intervallo; l'estremo difensore dell'Ael non può nulla al quarto d'ora della ripresa, quando Mbokani riceve palla in area, fa fuori il proprio marcatore con un tocco a seguire e incrocia a rete col destro. Il pari dura solo 11 minuti, perché Proto si fa trovare impreparato sul destro dal limite di Rui Miguel: il pallone, smorzato dall'estremo difensore, rimbalza beffardo sull'interno del palo e si insacca. Poco efficace la reazione dei belgi, che non va oltre un diagonale largo di Gillet. BATE BORISOV  -  HAPOEL KIRYAT SHMONA 2-0 I bielorussi del Bate ipotecano la loro partecipazione alla fase a gironi della Champions League, al termine di una gara dominata: a Minsk, i padroni di casa fanno subito capire le proprie intenzioni, con una conclusione di Bressan dal limite si infrange sul palo, ma è solo la prova generale per il Bate: alla mezz'ora Rodionov arpiona un cross basso dalla sinistra e lo gira in rete in bello stile. Abihazira ha la palla buona per il pareggio sugli sviluppi di un calcio di punizione, prima dell'intervallo, ma Gorbunov dice di no. Nella ripresa l'Hapoel sale di tono ma al 70', si ritrova con un uomo in meno per l'espulsione di Malovic. I padroni di casa, a quel punto, affondano il colpo: ancora Rodionov si fa trovare pronto su un lancio in verticale, scatta sul filo del fuorigioco e batte Amos in uscita. Hleb potrebbe arrotondare il risultato ma l'ex Barça cincischia troppo all'altezza del dischetto e si fa togliere palla da Amos. Leggi i commenti I commenti dei lettori 
La scuola torinese riparte. Non per gli studenti, che possono godersi ancora qualche giorno di vacanza, ma per gli insegnanti. L'Ufficio scolastico provinciale ha infatti reso noti sul proprio sito i calendari delle operazioni necessarie per dare regolarmente avvio all'anno scolastico. Si tratta di una vera maratona, perché tutte le attività andrebbero chiuse entro il 31 agosto. Per questo l'Ufficio scolastico di Torino ha scelto di fare gli straordinari e di essere operativo anche di sabato. Si parte infatti alle 9 in via Coazze con le utilizzazioni dei cosiddetti "soprannumerari" (i docenti in esubero a causa della riduzione delle ore di lezione) e di tutti i docenti di ruolo nelle scuole medie che hanno situazioni simili. Il rebus su quali siano i criteri da seguire verrà sciolto in un modo o nell'altro nelle prossime ore (entro domani sera) dal ministero dell'Istruzione, quindi l'Usp ha deciso di portarsi avanti e partire con le convocazioni. La pubblicazione delle assegnazioni provvisorie è prevista per il 28 agosto. Dopodiché partiranno le immissioni in ruolo, cioè l'assunzione a tempo indeterminato degli insegnanti precari, che a Torino saranno più di 900: "Le chiuderemo - garantisce la dirigente provinciale Paola D'Alessandro - entro il 31 agosto, al massimo il 1° di settembre". 
