
ROMA - "Il governo Monti non teme il referendum elettorale e per quanto mi riguarda, come costituzionalista, mi unisco all'appello dei 111 colleghi che riconosce la piena ammissibilità dei due quesiti referendari". A dirlo è il il ministro della salute Renato Balduzzi parlando all' Infedele su la7. A poche ore dalla camera di consiglio della Consulta - che si riunirà mercoledì per prendere una decisione sui quesiti referendari - un ministro dell'esecutivo Monti spezza dunque una lancia a favore del referendum. Sulla carta, tutti i partiti sono d'accordo che la legge elettorale 'porcata' vada cambiata. E la Lega addirittura denuncia "intese sotterranee" di Pd, Pdl e Terzo polo che mirano ad escluderla. I referendari però temono che nel caso di una bocciatura - ipotesi circolata nelle prossime ore - il processo riformatore si fermi. Nei palazzi della politica, a poche ore dall'attesa sentenza, la convinzione più diffusa è che la Consulta bocci entrambi i quesiti, rivolgendo però allo stesso tempo ampie critiche al Porcellum. Una ipotesi che, cancellando lo spettro di una consultazione referendaria già a giugno, permetterebbe di tirare il fiato e prendere ancora del tempo. Ma allo stesso tempo terrebbe aperta una questione che viene dichiarata ormai ineludibile sia dal Pd che dal Pdl. Domani il Pdl si riunirà per affrontare, tra l'altro, proprio il tema della legge elettorale. Mentre dal Pd, che il suo sistema di riferimento l'ha già indicato, Pier Luigi Bersani si augura "che, referendum o non referendum, si arrivi a nuove norme. Ma i due principali partiti, in realtà, sono divisi al loro interno. E sull'indicazione del sistema elettorale pesa anche la scelta delle alleanze. Parole, quelle del segretario, che non sono piaciute ad Arturo Parisi, democrat e referendario. "Mi sarei atteso - dice - una maggior difesa del successo" della raccolta firme, di cui il Pd "si vantava". E invece, secondo Parisi, il partito non sta alzando la voce contro una possibile bocciatura dei quesiti, per "non disturbare il clima di convergenza" parlamentare. Intanto, alzeranno le loro fiaccole davanti alla sede della Consulta, le associazioni Articolo 21, Libertà e Giustizia, Move On Italia e Popolo Viola. Per ricordare, alla vigilia della riunione dei giudici costituzionali di mercoledì mattina, che 1,2 milioni di persone hanno firmato per chiedere l'abrogazione dell'attuale legge elettorale. Leggi i commenti I commenti dei lettori 
Smaltimento illegale: una volta tanto non c'entra niente la camorra con il cimitero abusivo di animali da compagnia trovato ai Regi Lagni tra Marigliano e Acerra. C'entra però la mancanza di etica, di rispetto e lo spirito truffaldino di una o più imprese di smaltimento che lavorano sul territorio campano: chi ha gettato come stracci 74 cani, 10 gatti e numerosi conigli che i proprietari probabilmente avevano tenuto in casa con amore prima che qualche malattia o incidente li portasse via, ha intascato i soldi dell'incenerimento e si è disfatto dei corpi che la legge prescrive di smaltire ben diversamente. L'inchiesta della Procura di Nola, affidata al pm Cristina Amoroso, sta risalendo ai responsabili attraverso alcuni microchip trovati negli animali abbandonati sulle sponde del Lagno Frezza, quello intermedio dei canali borbonici, che sono stati teatro negli anni passati di blitz delle forze dell'ordine contro le discariche abusive di sostanze tossiche. Il chip inserito sottopelle al cane per legge è infatti il suo certificato di nascita e di proprietà e permette di stabilire l'intestatario, privato cittadino o Comune che sia, e anche il veterinario che l'ha registrato trasmettendolo alla banca dati regionale presso l'Asl di appartenenza. Chi ha portato i corpi degli animali sulle sponde del Lagno potrebbe non essere del posto. Deve aver infatti creduto che la piena del bacino avrebbe risucchiato i corpi facendoli sparire, senza complicazioni per nessuno, compresi i cani microchippati. Proprio questi ultimi, invece, hanno fornito la traccia che gli investigatori cercavano. Il servizio di smaltimento è proprio di ditte specializzate del territorio che operano attraverso appalti triennali che ricevono dalle Asl con importi variabili da i 500 mila e i 2 milioni di euro, ma agiscono anche su chiamata dei rifugi e dei canili e anche degli ambulatori veterinari, dietro compensi che si aggirano intorno ai 200 euro ad animale. In Campania le imprese sono una decina. Le ipotesi: canili o rifugi che per risparmiare sullo smaltimento si sono disfatti delle carcasse, ma sembra più difficile, visto che la maggior parte degli animali era di razza e c'erano anche gatti e conigli che nei rifugi non esistono. Nella zona esistono due o tre canili, uno convenzionato con il Comune e i rimanenti privati. Non sono provate le appartenenze ad associazioni animaliste di questi titolari: alcuni si dichiarano appartenenti alla Lav o all'Enpa, ma la Lav smentisce con una nota ufficiale di aver rapporti con titolari di rifugi perché al momento non risultano protocolli o convenzioni sottoscritti con la associazione antivivisezione in Campania. Intanto, fra associazioni che si attribuiscono il merito del macabro scoop e disinformazione che circola selvaggiamente sull'argomento "animali e legalità", Oltre 200 persone, con i propri cani e gatti, hanno manifestato ad Agnano contro il giallo del cimitero abusivo di Marigliano. "Stop alle stragi di animali" dicevano i cartelli di protesta portati dai soci dell'associazione animalista "Amiche di Lu" e dai Verdi. "Marigliano - ha dichiarato la presidente delle Amiche di Lu, Aldoina Filangieri - è solo l'ultimo dei casi di mancato rispetto e violenza. Tra Capodanno e l'Epifania nella nostra regione sono stati uccisi oltre mille animali". "Noi crediamo che il cimitero di Marigliano - dice il commissario regionale dei Verdi Francesco Emilio Borrelli - nasconda una storia inquietante di business sulla pelle degli animali. Come la nuova ed agghiacciante vicenda di alcuni cani a Quarto che un privato teneva nella propria abitazione. Gli animali stavano morendo di fame e ad alcuni di loro, come la piccola Giulia, erano state spezzate le zampette forse per non farli fuggire o forse reduce da un incidente non era stata curata da alcun veterinario. Alcuni volontari si sono introdotti nel giardino e li hanno salvati. Adesso i consiglieri comunali dei Verdi di Quarto, Giovanni Amirante e Giuseppe Martusciello, hanno denunciato la vicenda alle autorità preposte". Tornando all'inchiesta su Marigliano, resta più plausibile l'idea che la ditta che passava a ritirare carcasse da veterinari che avevano in cura animali di proprietà, dopo aver incassato il prezzo per l'incenerimento, si sono disfatti in maniera più economica di cani, gatti e conigli morti. Invece di incenerirli, credevano di farli sparire in una zona dove il Comune di Marigliano ha chiesto alla Regione la revoca della qualificazione di sito di valore naturale paesaggistico. Un canale pulito dove scorre acqua sorgiva oggetto di un intervento di rinaturalizzazione e dove di recente è tornato a nidificare, dopo anni di assenza, il germano reale. Qui da qualche tempo finivano i resti di animali quasi certamente di proprietà, che i padroni potrebbero addirittura in qualche caso riconoscere. La revoca della qualifica comporterà l'annullamento della fascia di rispetto di 150 metri dalle sponde. Le costruzioni abusive a questo punto regolarmente autorizzate a sorgere in un'oasi verde, almeno impediranno a ladri senza scrupoli il macabro business dei "cani estinti". 
MANCHESTER (New Hampshire)  - Non è un segnale da poco, l'improvvisa partenza del capogabinetto della Casa Bianca, notizia che arriva a 24 ore dalla primaria repubblicana del New Hampshire. William Daley lascia l'Amministrazione Obama e se ne torna a Chicago, il presidente lo sostituisce con Jacob Lew che fin qui era il responsabile delle politiche di bilancio. Daley è un personaggio incolore ma emblematico. E' il rampollo di una delle dinastie politiche più "famigerate" nella storia del partito democratico. Sia suo padre che suo fratello furono sindaci di Chicago in epoche in cui la metropoli dell'Illinois era tra le città più corrotte d'America. Papà Daley molto probabilmente fece vincere le elezioni presidenziali a John Kennedy nel 1960 con un sistema ben collaudato, facendo votare i morti. Tutto questo non va imputato al povero William detto Bill. Il quale però era stato scelto da Barack Obama un anno fa, a un'epoca in cui ancora il presidente cercava il dialogo e il compromesso bipartisan coi repubblicani. Era l'Obama "centrista", che pensava di dovere affidare le proprie chance di rielezione a un paziente lavoro di negoziato con la destra. Daley aveva il profilo adatto, per le sue esperienze nel mondo del business e per la sua moderazione. Sono passati 12 mesi dalla sua nomina ma lo scenario politico è cambiato molto. Da un paio di mesi Obama ha cambiato atteggiamento, è tornato a usare un linguaggio più di sinistra, coi repubblicani pratica lo scontro e la denuncia. Daley era diventato sempre meno influente. In questa fase in cui volano coltelli in casa repubblicana, e Mitt Romney affronta la coalizione dei concorrenti nel delicato test del New Hampshire, Obama dà molto più ascolto ai suoi vecchi consiglieri del 2008, i due David Axelrod e Plouffe. Che hanno ricostituito il quartier generale della campagna elettorale, come ai bei tempi di quattro anni fa. Anche loro a Chicago, però. 
Un clamore del genere non se l'aspettava. Flash, telecamere e inviati dal Cile per la presentazione ufficiale con la maglia del Napoli. Sorriso timido e idee chiare. "Chiamatemi semplicemente Edu, lasciate stare Turboman". Da evitare pure i paragoni: "Mi lusinga essere accostato a Sanchez, ma siamo due giocatori diversi". Meglio essere precisi: "Sono un attaccante destro, le mie caratteristiche più importanti sono la velocità e il cambio di passo". Il San Paolo scalpita: "E' un grande stadio, l'ho visto dall'esterno poche ore fa, è impressionante. Spero di far bene". Ma senza fretta. "Mi piacerebbe giocare giovedì in Coppa Italia, la decisione  -  però  -  spetta a Mazzarri sono a disposizione". L'approccio è quello giusto: "Il nostro allenatore mi ha spiegato i movimenti offensivi, li ho ammirati ieri a Palermo, durante la partita. Arrivo in una squadra fortissima. Spero di ritagliarmi il mio spazio. La pressione non mi spaventa, ci sono tanti attaccanti di livello, devo pensare ad ambientarmi con tranquillità". I sudamericani lo aiuteranno: "Abbiamo parlato tanto, mi hanno detto che non devo strafare: penserò ad allenarmi nel migliore dei modi e poi verranno fuori le mie qualità". La gente se lo aspetta: "La passione dei tifosi è qualcosa d'incredibile, me ne sono accorto sin da quando sono arrivato. Amo questa situazione, ho scelto Napoli anche per questo. Mi cercavano anche altre squadre, ma il club di De Laurentiis ha utilizzato argomenti più convincenti. Mi piacerebbe vincere tutto, ci sono i presupposti per essere protagonisti". 
Primo segnale di dialogo della Ryanair nei confronti di  Torino. La compagnia irlandese low cost annuncera' fra poche ore un nuovo volo  da Torino a Malta a partire da maggio. E' quanto si apprende da fonti vicine  alla compagnia che ha aperto da poco una nuova base operativa a Malta. Il volo,  che avra' una frequenza bisettimanale, e' un segnale in controtendenza dopo le  preoccupazioni degli ultimi giorni dopo il blocco delle prenotazioni da Torino  da 24 marzo in poi. La trattativa sulla prosecuzione della collaborazione con  l'aeroporto di Torino non si e' ancora sbloccata. 
Il boss palermitano Salvo Madonia, condannato all'ergastolo per l'assassinio dell'imprenditore Libero Grassi, è indagato dalla Procura di Caltanissetta per la strage di Capaci, che costò la vita al giudice Giovanni Falcone, alla moglie e agli agenti di scorta. Secondo gli inquirenti avrebbe partecipato, insieme al capomafia Totò Riina, ad una delle riunioni in cui si pianificò l'eccidio. Madonia, figlio dello storico capomafia di San Lorenzo Francesco, è in carcere dal 14 dicembre del 1991. A coinvolgere il boss nella fase preparatoria della strage di Capaci sarebbe stato il collaboratore di giustizia Giovanni Brusca. L'indagine sull'eccidio del giudice Falcone è stata riaperta tre anni fa dalla Procura di Caltanissetta, che ha avviato nuovi accertamenti anche sull'assassinio di Paolo Borsellino, ucciso il 19 luglio del 1992 a Palermo. Fondamentali per riscrivere la verità sulla strage di via D'Amelio sono state le rivelazioni del pentito Gaspare Spatuzza che ha scagionato una serie di persone condannate all'ergastolo per l'eccidio e consentito l'individuazione di nuovi responsabili. La Procura, invece, sarebbe orientata a chiedere l'archiviazione per l'ex funzionario del Sisde Lorenzo Narracci coinvolto nell'inchiesta sul cosiddetto terzo livello. A carico del funzionario non sarebbero stati trovati elementi sufficienti per continuare ad indagare. 
