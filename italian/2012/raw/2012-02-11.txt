La "guerra delle pale da neve" la inaugura Renata Polverini, a Frosinone, durante un vertice in Prefettura sull'emergenza maltempo: "Ci sono state grandi catene di distribuzione che non ci hanno voluto consegnare le pale perché hanno detto "prima vogliamo il bonifico". E questo non è accettabile". La governatrice del Lazio è furibonda: "Ci sono state in questa emergenza troppe speculazioni, come abbiamo visto per i prodotti agroalimentari e le catene da neve". E ora, le porte sbattute in faccia alla richiesta di pale e vanghe, strumenti indispensabili per risolvere l'emergenza, soprattutto in quelle zone della Regione (e il Frusinate è una di quelle più colpite) che hanno subito maggiormente le forti nevicate degli ultimi giorni. La presidente non fa nomi. Parla genericamente di "grandi catene di distribuzione e non piccoli negozi". Tra i corridoi della Regione si sussurra si tratti della multinazionale francese Leroy Merlin che nel Lazio ha 6 grandi punti vendita, dislocati tutti attorno a Roma. Al negozio di Porta di Roma, le pale sono terminate, e così anche a quello della Romanina. Il responsabile di quest'ultimo, però, contattato telefonicamente, spiega che "il negozio di Fiumicino avrebbe ordinato 2.000 pale richieste dalla Protezione civile". A Fiumicino rivelano che "sì, la questione l'abbiamo gestita noi e nelle grandi catene funziona che il pagamento va fatto in anticipo". Non rivelano altro, nonostante le richieste di pagamento. A fine giornata, però, si viene a sapere che effettivamente le 2.000 pale ordinate in mattinata sono state messe a disposizione della Protezione civile regionale ma solo dopo un bonifico da parte della Regione di poco superiore a 30.000 euro (le pale costano circa 16 euro l'una). Un braccio di ferro durato mezza giornata che se da una parte, alla fine, ha consentito ai laziali di spalare un po' di neve, dall'altra ha indispettito non poco la governatrice del Lazio. 
MALABO (Guinea Equatoriale) - Primo verdetto importante della Coppa d'Africa: il Mali ha battuto il Ghana 2-0 nella finale per il terzo posto ottenendo così il miglior piazzamento nel torneo dal 1972, quando uscì sconfitto in finale. A decidere la sfida è una doppietta di Cheick Diabate (23' e 80'), che così ha permesso al Mali, allenato dalla ex stella dl calcio francese Alain Giresse, di vendicare la sconfitta subita nella fase a gironi. Il Ghana ha chiuso in inferiorità numerica per l'espulsione del difensore Isaac Vorsah al 64', reo di un brutto intervento su Bakaye Traore. Domani la finale per il titolo a Libreville, di fronte Costa d'Avorio e Zambia. MALI-GHANA 2-0 (1-0) Ghana: Kwarasey Larsen - Paintsil, Jon. Mensah, Vorsah, Addy, Inkoom (35' Tagoe), Abu (46' Muntari), Asamoah (68' Masawudu), Annan, A. Ayew, J. Ayew. Allenatore: Goran Stevanovic Mali: Sissoko, O. Coulibaly, A. Maïga, Kanté, Tamboura, Sa. Diakité, Bak. Traoré, Se. Keita, S. Sow (86' So. Keita), Diabaté, Dembélé (86' Yatabaré). Allenatore: Alain Giresse Arbitro: Grisha (Egitto) Reti: Diabaté 23' e 80' Ammoniti: Ghana: J. Ayew (26), Vorsah (47), Mali: S. Sow (42), Bak. Traoré (56) Espulso: 64' Vorsah Leggi i commenti I commenti dei lettori 
CAGLIARI - Sono parole al miele quelle di Davide Ballardini nei confronti di Mauricio Pinilla, protagonista assoluto della vittoria del Cagliari sul Palermo: "Pinilla è un grande giocatore - dichiara il tecnico a Sky - Fa molto per i compagni che lo cercano, è un punto di riferimento importante per noi, ha grandi qualità e le mette in mostra, lui fa molto per noi e noi per lui e vissero tutti felici e contenti", sorride Ballardini. Pinilla, come Ibarbo e Thiago Ribeiro, ha dato una mano anche in interdizione: "Nelle grandi squadre la difesa parte dagli attaccanti, che cercano di disturbare i difensori avversari, ed è quello che io chiedo ai miei giocatori, che sono stati bravissimi - continua - Semmai, in fase offensiva, in certe situazioni, quando siamo ripartiti ed eravamo in parità o in superiorità numerica, dovevamo essere meno frettolosi nel scegliere le soluzioni perchè si poteva essere più bravi in quei frangenti". Serata sfortunata per Pisano, ko nel riscaldamento, Cossu - out dopo pochi minuti - e Conti costretto a uscire in barella. Ma le condizioni di quest'ultimo non fanno preoccupare: "ha preso un colpo ricadendo, ma sta meglio, è in piedi. Ha preso un bella botta ma nulla di preoccupante", conferma Ballardini. Contento della vittoria, è intervenuto sull'annosa questione dello stadio il presidente Cellino: "Il problema persiste, dopo venti anni, ho sognato di fare uno stadio, di vedere una squadra circondata dal pubblico, di dare una casa ai nostri tifosi. Non ci sto riuscendo. Se entro giugno non ce la faccio, non mi posso più illudere. In questi casi bisogna fare un passo indietro. Il Cagliari è una società in attivo, non ha nessun debito, non è in fallimento, anzi è florida. A quel punto, si prenderà il problema il comune di dare una casa a questo Cagliari. Devo prendere atto che il Cagliari deve giocare da qualche parte e io lo regalerò alla città, se lo vuole. Non sto scherzando". Leggi i commenti I commenti dei lettori 
MILANO - Hamza Kashgari, 23enne poeta saudita, è stato colpito da una fatwa nel suo paese per aver diffuso attraverso Twitter una poesia dedicata al profeta Maometto e giudicata blasfema dalle autorità religiose del suo paese. Ecco la poesia. "Nel giorno del tuo compleanno, dico che ho amato il tuo essere ribelle, dico che mi hai ispirato e che non amo l'aura divina intorno a te. Non ti adorerò. Nel giorno del tuo compleanno, ti vedo in ogni posto e dico che amo una parte di te, ne odio un'altra  e ce n'è una che non capisco. Nel giorno del tuo compleanno, non mi prostro davanti a te, non bacio la tua mano, ma la stringo, come si fa fra pari e ti sorrido, se mi sorridi. Ti parlo come a un amico, null'altro. Lo vogliono decapitare. Quale "nemico di Dio" ora il giovane rischia ora la condanna a morte. La sentenza capitale, per decapitazione, è chiesta a gran voce da 30 mila tweet e dagli oltre 10 mila iscritti alla pagina Facebook. "Il popolo saudita chiede l'esecuzione di Hamza Kashgari". L'indirizzo del poeta è stato dato in pasto ai suoi persecutori, attraverso YouTube. Lui, intanto, ha lasciato il suo paese. Kashgari, temendo per la propria vita, ha lasciato il l'Arabia Saudita lunedì scorso, con il progetto di chiedere asilo in Nuova Zelanda. Le autorità malesi, tuttavia, l'hanno arrestato al suo arrivo allo scalo di Kuala Lumpur e adesso il poeta rischia di essere deportato in patria, dove lo attendono il carcere, un processo dall'esito scontato e - molto probabilmente - il patibolo. * Roberto Malini è co-presidente di EveryOne Group 
Avevano vent'anni i garibaldini, anche meno i soldati al massacro della Grande guerra, ventenni erano i partigiani sulle montagne e i rivoluzionari del Sessantotto. Insomma a ben guardare la storia d'Italia, quella grande e delle svolte straordianarie, è storia di ragazzi: di giovani nel Paese oggi diventato per vecchi. Lo sanno bene il Centro studi movimenti e la Fondazione onlus Matteo Bagnaresi, che come in passato anche quest'anno propongono agli insegnanti di storia un corso di aggiornamento: tema "La storia d’Italia, dal Risorgimento alla Repubblica, attraverso il protagonismo delle nuove generazioni". Il corso ha un duplice obiettivo: da un lato si propone di fornire agli insegnanti approfondimenti tematici rispetto a questioni di lungo periodo che ritornano nel corso del Novecento (il ruolo e le aspettative delle nuove generazioni, il rapporto di queste con le generazioni precedenti, la costruzione dell’identità nazionale); dall’altro, intende attrezzare i docenti nell’uso di un tema – quella dei giovani nella storia – particolarmente adatto ad avvicinare gli studenti alla conoscenza storica. "Dal Risorgimento al Sessantotto - illustrano dal Centro studi - molte delle più importanti vicende d’Italia sono state caratterizzate dal ruolo dei giovani. Si pensi ai tanti ventenni che presero parte al movimento patriottico garibaldino o che si mobilitarono nei mesi che precedettero l’ingresso del paese nella Grande guerra o, ancora, si pensi ai combattenti della lotta partigiana tra il 1943 e il 1945 e al grande movimento di protesta che, a partire dal 1968, attraversò la società civile e il sistema politico repubblicano. La vitalità, la tensione al cambiamento e la capacità di incarnare gli ideali più radicali e anticonformisti hanno reso la giovinezza uno dei motori più importanti nelle fasi di crisi e di trasformazione". Non è ozioso forse rammentarlo nell'Italia di oggi segnata invece daun certo immobilismo politico-sociale, dalla stessa età demografica in aumento. Ricordare che il volto più autentico della nostra nazione è imberbe, che le sue gambe sono quelle agili di un ventenne col fucile in spalla o con una maglietta a strisce sullo scorcio degli anni Cinquanta (del Novecento) forse può essere d'aiuto per ritrovare l'anima di una nazione. O, più semplicemente, per ridare slancio allo studio delle storia in primo luogo tra gli insegnanti. "Il tema dei giovani nel lungo percorso di una nazione - proseguono dal Centro studi movimenti - dalla seconda metà dell’Ottocento e per l’intero Novecento, è particolarmente stimolante per spostare la riflessione sugli aspetti sociali e culturali della costruzione dell’identità italiana e per incoraggiare gli studenti alla comprensione del passato". Il corso – che si terrà nella sala del Centro studi movimenti di via Testi 4 a Parma e che è riconosciuto dal Provveditorato agli studi di Parma – è strutturato in quattro incontri, ciascuno della durata di due ore (pari a 8 ore complessive).  Le relazioni introduttive – supportate dalla proiezione di immagini e filmati – si incentreranno su quattro cesure della storia del paese: 1. Marco Adorni, I garibaldini nel Risorgimento (Martedì 14 febbraio, ore 15-17) 2. Ilaria La Fata, I ragazzi della Grande guerra (Martedì 21 febbraio, ore 15-17) 3. Margherita Becchetti, I ribelli della montagna (Martedì 28 febbraio, ore 15-17) 4. William Gambetta, I giovani del Sessantotto (Martedì 6 marzo, ore 15-17) Per informazioni: csm.parma@libero.it; 328.9769438. 
PAMPLONA - Le possibilità del Barcellona di rivincere la Liga potrebbero essere definitivamente tramontate a Pamplona. I blaugrana vengono sconfitti per 3-2 dall'Osasuna: se domenica il Real Madrid si imporrà sul Levante al Santiago Bernabeu si pogterà infatti a +10 sulla squadra di Guardiola. La gara si è messa subito male per i blaugrana, storditi nel primo tempo da un micidiale uno-due di Lekic al 5' e al 22'. Nella ripresa, al 6', l'ex udinese Alexis Sanchez riaccende le speranze ma cinque minuti dopo Raul Garcia buca nuovamente la difesa catalana. Al 28' il giovane Tello accorcia nuovamente le distanze ma, ma nonostante un generoso finale (gol annullato per fuorigioco a Sanchez e occasionissima vanificata da Fabvregas) i tre punti vanno all'Osasuna. ALTRI ANTICIPI - Nella prima gara della giornata, pari senza reti tra Racing Santander e Atletico Madrid. Infine, vittoria in extremis del Betis Siviglia, 2-1 sull'Athletic Bilbao. Nell'ultima del sabato, invece, il Betis Siviglia ha battuto 2-1 l'Athletic Bilbao. Vantaggio della squadra di casa con Castro al 10', pareggio provvisorio di Javi Martinez al 22'. Nella ripresa è Nelson a siglare la rete della vittoria per il Betis al 46'. Il Bilbao ha chiuso l'incontro in dieci uomini a causa dell'espulsione di Martinez a metà ripresa. "Il vantaggio dal Real Madrid ormai è  importante", commenta il tecnico del Barcellona Pep Guaridola. "Vincere il campionato? Noi cercheremo di difendere il nostro titolo di campioni d'Europa e intanto di procedere nella Liga cercando di giocare al meglio ogni incontro, ma ora è impresa difficile. Abbiamo avuto un cattivo approccio alla partita. Loro hanno fatto un primo tempo molto migliore del nostro, adattandosi alle condizioni del terreno. Nella ripresa abbiamo fatto il nostro dovere, dimostrando che avremmo potuto dare di più nei primi 45'". Risultati 22a giornata SABATO Racing Santander - Atletico Madrid 0-0 Osasuna - Barcellona 3-2 Real Betis - Athletic Bilbao 2-1 DOMENICA Espanyol - Saragozza ore 12 Malaga - Maiorca ore 16 Rayo Vallecano - Getafe " Valencia - Sporting Gijon ore 18 Villarreal - Granada ore 19.45 Real Madrid - Levante ore 21.30 LUNEDI' Real Sociedad - Siviglia ore 21 Leggi i commenti I commenti dei lettori 
"Negli ultimi tempi ho vissuto la città da cittadinaturista, nei fine settimana: è arrivato il momento di tornare a guardare le cose da vicino, e metterci mano": Mariarosaria Barbera, classe 1955, è appena stata nominata alla guida della Soprintendenza più importante d'Italia, dopo aver diretto quella della Toscana: qui si troverà alle prese con monumenti a cinque stelle e un ufficio colossale, tra problematiche di altissima burocrazia e situazioni di complessa tutela. Domattina la firma e l'insediamento, il traguardo di una vita per un'archeologa che ha lungamente militato sul campo degli scavi e dei monumenti romani, in particolare negli anni in cui era soprintendente Adriano La Regina e che torna nella Capitale dopo la breve "reggenza" di Anna Maria Moretti. Guidare gli uffici che gestiscono i monumenti dell'area archeologica più grande del mondo: dottoressa Barbera, è pronta a questa missione impossibile"? "Certamente governare l'archeologia di Roma è un'idea che fa tremare le vene e i polsi. Ma il lavoro non mi spaventa, purché non ci si aspettino scelte miracolose: non esistono miracoli ma solo e soltanto il lavoro. Per riportare alla normalità una struttura. Che funzioni, faccia ricerca, tutela, informazione e valorizzazione". Tra tutela e amministrazione, c'è un mandato di politica culturale: come definirebbe il senso ultimo di questo lavoro, il suo valore profondo? "Far capire quanto sia bello e unico il patrimonio che abbiamo, non dimenticare mai il suo immenso valore. E non penso soltanto al valore turistico ma a quello che implica nella crescita civile della società. Non a caso la nostra costituzione lo menziona nell'articolo 9. E non c'è cosa più perfetta della nostra costituzione". Colosseo, Domus Aurea, amministrazione, uffici affaticati, un'emorragia di personale anziano che non viene rimpiazzato. Su cosa interverrà e con che ordine di priorità? "Premetto che, se considerassi questa montagna di problemi come irrisolvibile, sarebbe inutile cominciare a lavorare...". Vediamoli uno ad uno. Gli uffici, il personale. "È vero che l'organigramma è in via di ridimensionamento e che i custodi sono sempre di meno. Bisognerà vedere come possiamo investire sul personale e affrontare il problema in stretta collaborazione con il ministero". I primi interventi, in quest'ambito? "Sul mio ufficio: voglio verificare subito le condizioni che riguardano i 600 dipendenti della Soprintendenza. Credo nel concetto di squadra: nessuno deve essere solo, ciascuno deve essere messo nelle condizioni di fare il proprio lavoro". Come giudica l'atteso e discusso restauro del Colosseo? "Ho fiducia che tutto si svolga nel migliore dei modi, perché non c'è stata alcuna deroga alle leggi ordinarie. Mi risulta che l'ex commissario Roberto Cecchi abbia seguito una procedura rigorosa". È favorevole alla partecipazione dei privati a restauri di questa importanza? "Credo che il patrimonio debba essere prima di tutto soccorso con risorse pubbliche. Quando non è possibile, bisogna programmare con cura i possibili sostegni di sponsor privati, ma nell'ambito di una valutazione seria e scientificamente valida". Un altro caso critico è quello della Domus Aurea: il restauro diviso tra due progetti, divisi tra Commissario e Soprintendenza. Che ne pensa? "La prima cosa che farò è convocare l'ufficio di direzione per valutare lo stato dei lavori. I due progetti implicano due punti di vista. Mi riservo di verificarli". Un commento sul caso della metro C, segnato dalle polemiche e dalla lievitazione dei costi? "La Soprintendenza ha previsto e documentato una situazione di rischio archeologico: non c'è stata sorpresa nello scoprire durante i lavori contesti miracolosamente conservati. Gli uffici hanno fatto il lavoro che andava fatto". Nella gestione e nella tutela dei monumenti romani insiste storicamente una separazione, tutta burocratica, tra Campidoglio e Soprintendenza. Cosa ne dice? "Penso che le strutture debbano dialogare sempre. Nel rispetto dei ruoli". 
