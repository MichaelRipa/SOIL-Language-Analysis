Via libera a Novartis per le forniture dei vaccini. E' quanto ha deciso l'Aifa, l'Agenzia italiana del farmaco, annunciando lo sblocco. La Toscana potrà così ricevere in tempi brevi le dosi Novartis e completare il fabbisogno per l'avvio della campagna di vaccinazione antinfluenzale previsto per la prossima settimana. La Toscana, come spiega l'assessore al diritto alla salute Luigi Marroni, "inizierà la campagna dalla prossima settimana grazie alle circa 450 mila dosi del vaccino già acquistate dalla Sanofi e che sono già in distribuzione a medici di famiglia, pediatri e ambulatori distrettuali. Visto che la vaccinazione dei bambini richiede più tempo i primi ad iniziare saranno i pediatri. Le dosi ordinate alla Novartis, e bloccate a causa del ritiro cautelativo imposto da Ministero e Aifa, si spera possano arrivare il prima possibile per completare il fabbisogno, dato che ogni anno in Toscana, si stima che le persone che ricorrono al vaccino sono circa 900 mila". Dall'archivio: lo stop era nato così Marroni conclude consigliando la vaccinazione "soprattutto a quelle categorie della popolazione, come gli over 65, che dalle complicanze dell'influenza possono avere le conseguenze più gravi. Inoltre - rassicura l'assessore - anche se la vaccinazione parte con un piccolo ritardo rispetto agli anni passati siamo nel periodo giusto perchè il picco influenzale normalmente si verifica a partire da gennaio". 


Il sindaco di Piazza al Serchio Paolo Fantoni ha firmato oggi una ordinanza di non potabilità dell'acqua erogata dall'acquedotto che serve Piazza al Serchio capoluogo e la frazione di Gragnana. La decisione è stata presa perchè le analisi della Asl hanno rilavato livelli batteriologici superiori ai limiti. Il primo cittadino del comune Garfagnino ha già annunciato che l'ordinanza rimarrà in vigore fino alla specifica revoca e che per estrema urgenza l'acqua può essere usata solo dopo averla fatta bollire per almeno 10 minuti. 
Il tribunale di Livorno, sezione distaccata di Cecina, ha dichiarato il "non doversi procedere" nei confronti di Altero Matteoli al termine del processo che vedeva l'ex ministro imputato per favoreggiamento nella vicenda su illeciti edilizi all'isola d'Elba. Secondo l'accusa, nell'agosto 2003, quando era deputato e ministro dell'Ambiente, Matteoli avrebbe rivelato al prefetto Vincenzo Gallitto (poi condannato in appello a 4 anni e 4 mesi per concorso in corruzione in atti giudiziari) che era sottoposto a intercettazioni. La vicenda giudiziaria era molto complessa e si è articolata fra decisioni sulla competenza fra tribunale ordinario e tribunale dei ministri, conflitti di attribuzione, autorizzazioni a procedere e delibere del Parlamento."Con la decisione di oggi - ha spiegato uno dei difensori di Matteoli, l'avvocato Francesco Compagna - il tribunale ordinario prende atto che la contestazione si riferisce ad un comportamento che rientrava fra le funzionai del ministro, e che dunque non può essere giudicato in sede processuale, visto che il Parlamento a larghissima maggioranza aveva già negato l'autorizzazione a procedere. Si chiude definitivamente una vicenda che si trascinava da nove anni". 
Ancora proteste ad Affile, la cittadina nel Frusinate dove con 127mila euro di fondi pubblici l'11 agosto scorso è stato inaugurato un monumento intitolato a Rodolfo Graziani , fascista e ministro della Repubblica di Salò. Domani (alle 17), l'Associazione nazionale partigiani di Roma, insieme al comitato antifascista di Affile, la comunità Etiope e l'associazione martiri delle Pratarelle sfileranno per le vie del paese con le fiaccole in mano, per ricordare le vittime del gerarca. Il mausoleo, voluto dal sindaco di Affile Ercole Viri, ha scatenato forti polemiche politiche, tra denunce e interrogazioni parlamentari. L'opera è stata stigmatizzata anche dai media internazionali . E proprio a seguito delle forti proteste, il 22 settembre scorso il sindaco ha disposto la chiusura del mausoleo che sorge nel cimitero cittadino. A Bologna il mese scorso, anonimi avevano intitolato i bagni pubblici cittadini , proprio a Graziani. LA GIORNATA. ''Non in mio nome, no al sacrario in onore a Graziani: demoliamolo!" è il titolo della manifestazione in programma in  piazza San Sebastiano.  In  mattinata sarà allestita una mostra storica sui criminali di guerra italiani, poi nel pomeriggio la fiaccolata pubblica per le vie del centro storico che precederà una conferenza. Al dibattito è annunciata la partecipazione, tra gli altri, della scrittrice Igiaba Scego, del deputato pd, Jean Leonard Touadi, che ha presentato un'interrogazione parlamentare in merito, e Alessandro Volterra, ricercatore storico della Sapienza. Ci sarà anche Vito Francesco Polcaro, presidente Anpi Roma. 
GROSSETO - Assapora l'en plein nel doppio turno casalingo consecutivo il Grosseto, riagguantato però dallo Spezia a cinque minuti dal termine. Finisce dunque senza vinti né vincitori l'anticipo della 14esima giornata del campionato di serie B (1-1) allo stadio 'Zecchini'. Con questo risultato i liguri salgono a 19 punti in classifica, insieme al Padova, mentre i toscani con il pesante fardello dei -6 restano mestamente a 7 punti, fanalino di coda. SPEZIA GIOCA, GROSSETO COLPISCE CON SFORZINI - Dopo l'affermazione ai danni dell'Ascoli, i maremmani puntavano al bis per cercare di risalire in classifica, pesantemente condizionata dai 6 punti di penalizzazione inflitti al club del presidente Camilli, mentre gli uomini di Michele Serena andavano a caccia di un risultato utile per continuare ad alimentare il sogno playoff. Sono proprio i liguri ad avere una certa supremazia territoriale nella prima frazione (a metà tempo conclusione di poco a lato di Okaka), ma a colpire è la formazione di Mario Somma quasi allo scoccare della mezz'ora. Sforzini si conferma efficace uomo d'area sbloccando il match con uno splendido colpo di testa, ottavo centro personale per il centravanti. E prima dell'intervallo, con gli avversari sbilanciati in avanti, va vicino al raddoppio, in questo caso alzando di poco la mira. LANNI PARATUTTO, MA NON IL TACCO DI OKAKA - Nella ripresa lo Spezia si getta in avanti e sfiora più volte il pareggio. Già dopo appena 2' con Sansovini, poi al 21' il portiere di casa Lanni è decisivo deviando di piede una botta a colpo sicuro di Antenucci. Gli sforzi della squadra di Serena vengono premiati nel finale, sugli sviluppi di un corner: su colpo di testa di Schiavi, Okaka colpisce di tacco e infila la porta grossetana siglando il primo gol con la maglia degli aquilotti. GROSSETO-SPEZIA 1-1 (1-0) GROSSETO (5-3-2): Lanni; Celjak (34' st Antonazzo), Padella (13' st Rigione), Iorio, Barba, Som; Bonanni, Obodo, Foglio; Lupoli (29' st Lanzafame), Sforzini. A disp. Franza, Esposito, Ronaldo, Calderoni. All. Somma. SPEZIA (4-3-3) : Iacobucci; Piccini, Goian, Schiavi, Garofalo; Porcari, Crisetig (16' st Madonna), Sammarco; Sansovini (31' st Pichlmann), Okaka, Antenucci. A disp. Russo, Mario Rui, Mandorlini, Bovo, Benedetti. All. Serena. ARBITRO: Candussio di Cervignano del Friuli. RETI: 29' pt Sforzini (G); 40' st Okaka (S). AMMONITI: Sforzini (G), Obodo (G), Lupoli (G), Garofalo (S), Okaka (S), Schiavi (S) Leggi i commenti I commenti dei lettori 
L'ultima avventura del maestro Renzo Calegari, tra i fondatori della "Scuola chiavarese" del fumetto è nell'appello che artisti, imprenditori, gente di spettacolo e istitituzioni stanno firmando perché il Governo attivi la "Legge Bacchelli". Renzo Calegari, 79 anni, genovese, ideatore tra le numerose opere di una celebre "Storia del West" a fumetti, si trova in gravi difficoltà  - economiche ma anche umane, dopo la morte della moglie - e recentemente aveva annunciato a repubblica l'intenzione di tornare a lavorare, dopo anni, e riportare a Chiavari la Scuola (oggi a Sestri Levante). "Il vitalizio della Legge Bacchelli gli consentirebbe di affrontare l'anzianità con minori difficoltà" afferma l'assessore alla Cultura della Regione Angelo Berlangieri. Fra i firmatari dell'appello per Calegari: Vincenzo Mollica, Maurizio Crozza, Manuela Arata, don Andrea Gallo, Sergio Cofferati, Carla Signoris, Guido Alpa. 
