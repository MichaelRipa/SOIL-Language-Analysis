MARTE è in Siberia. Nei ghiacci eterni della zona esistono condizioni ambientali riconducibili a quelle del pianeta rosso. Ed è là che sono stati individuati microrganismi capaci di resistere anche ai climi estremi come quelli di Marte. Un gruppo di ricercatori internazionale, coordinato dall'Università della Florida, ha identificato e descritto su Pnas , la rivista dell'Accademia delle Scienze degli Stati Uniti, alcune specie di batteri in grado di vivere in condizioni estreme di temperatura, pressione e assenza di ossigeno. Proprio come quelle esistenti su Marte. Prelevando quattro campioni di terreno provenienti dal permafrost siberiano, i ricercatori sono riusciti a isolare alcuni dei microrganismi presenti e li hanno sottoposti poi a una grande varietà di 'prove di resistenza'. Sei di queste specie sono sopravvissute anche alla 'simulazione' di ambiente marziano. Si tratta di microrganismi appartenenti al genere dei Carnobatteri, capaci di vivere a temperature vicine a 0 gradi e resistere a pressioni atmosferiche bassissime (meno di un centesimo di quella terrestre) e in un ambiente ricco di anidride carbonica e senza ossigeno. La capacità di questi microrganismi terrestri che potrebbero essere in grado di vivere sulla superficie marziana è di grande importanza per la ricerca di vita extraterrestre e anche per capire come evitare di contaminare il pianeta rosso con sonde terrestri non perfettamente sterilizzate. 
CAMPOBASSO - Tragedia stradale alla vigilia di Natale alle porte di Campobasso: una famiglia composta da padre, madre e figlia di sei anni è rimasta uccisa in uno scontro frontale tra due auto, due Bmw. Il conducente dell'altra macchina, un giovane di Termoli, è ferito ma non in gravi condizioni. Stefano Carrino, 40 anni, e sua moglie Anna Maria Prioletta, 33 anni, sono morti sul colpo, mentre la piccola è stata portata in ospedale dove è morta poco dopo. Lo scontro è avvenuto a pochi chilometri dall'entrata di Campobasso sulla strada che collega la città alla Bifernina. La coppia, entrambi medici, viveva a Roma ed entrambi erano originari di Frosolone (Isernia). La strada è stata chiusa al traffico e sono in corso indagini sulla dinamica dell'incidente. 
CITTÀ DEL VATICANO - Un parallelo tra la sacra famiglia che non trova spazio nella notte della natività e "i profughi, i rifugiati e i migranti" dei tempi nostri: è stato questo il passaggio centrale e più contemporaneo dell'omelia di Benedetto XVI durante la messa di Natale a San Pietro, in Vaticano. Un messaggio contro l'egoismo, che "non ci permette di entrare in contatto con Dio", in una vita dove non c'è posto per gli altri "i bambini, i poveri, gli stranieri". "Quando si respingono profughi e immigrati - ha continuato il pontefice - non è forse proprio Dio stesso ad essere respinto da noi?" Una condanna del "poco tempo" che abbiamo nella vita, "poco tempo che abbiamo per Dio", che parte dalla lettura del vangelo in cui Maria e Giuseppe sono costretti a rifugiarsi nella grotta perché non c'era posto per loro da nessuna parte. Poi la difesa della religione, che secondo qualcuno è un ostacolo alla pace nel mondo: "È vero che nella storia - ha ammesso Benedetto XVI - il monoteismo è servito di pretesto per l'intolleranza e la violenza" ma "contro questi travisamenti del sacro dobbiamo essere vigilanti" perché "non è vero che il 'no' a Dio ristabilirebbe la pace". E ancora: "Fai che al posto degli armamenti della guerra ci siano aiuti per i sofferenti". "Preghiamo - ha detto ancora papa Ratzinger - perché israeliani e palestinesi possano vivere insieme nella fede dell'unico Dio. Preghiamo per i paesi circostanti, Libano, Siria, Iraq; preghiamo perché cristiani e musulmani possano costruire la loro pace". Benedetto XVI ha presieduto la messa, concelebrandola con 31 cardinali diaconi. Sorridendo e salutando la folla, ha fatto l'ingresso in processione nella Basilica di San Pietro, trasportato come di consueto sulla 'pedana mobile'. La basilica di San Pietro era stracolma di turisti, italiani e altri fedeli. 
