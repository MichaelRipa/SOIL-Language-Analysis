Alla fine si è dimesso. Massimo Feira, presidente di Finpiemonte, che nelle scorse settimane era stato raggiunto da un avviso di garanzia in cui si ipotizzavano le accuse di false fatture e appropriazione indebita, dopo aver resistito per tre giorni ieri sera ha preso carta e penna e ha annunciato la sua decisione di lasciare l'incarico. A provocare la decisione è stata la decisione della Procura di chiedere la sospensione di Feira dalla sua carica e a questo fine i giudici avevano convocato l'ormai ex presidente di Finpiemonte in Procura domani per un interrogatorio. Dopo questa richiesta, Feira si è consultato con il suo legale, l'avvocato Andrea Galasso, e ha preso la decisione. "Il solo fatto che i magistrati che conducono l'indagine ritengano opportuno chiedere al giudice la sospensione dalla mia carica - ha scritto Feira nella lettera inviata alle agenzie - mi induce per senso di responsabilità civile e politica a rassegnare io stesso le dimissioni ribadendo con fermezza la mia estraneità agli addebiti, per altro legati strettamente alla mia sfera personale e professionale, e risalenti ad epoca in cui non coprivo tale carica". I fatti che vengono contestati a Feira non sono ancora del tutto chiari. Si sa che risalgono ad almeno due anni fa, quando lui non era ancora alla guida di Finpiemonte e lavorava come commercialista nello studio dell'ex parlamentare democristiano Riccardo Sartoris che, peraltro, nei giorni scorsi, ha preso le distanze dal suo ex socio. Feira era diventato presidente di Finpiemonte due anni fa sostituendo il docente del Politecnico Mario Calderini. A quella scelta il governatore Roberto Cota era arrivato su consiglio del leader Pdl Enzo Ghigo, di cui Feira era considerato un delfino. Quando, nel weekend scorso, per la prima volta sono filtrate le notizie sull'indagine che interessava il leader della finanziaria regionale, in piazza Castello la preoccupazione è stata subito forte. Lunedì mattina Roberto Cota ha chiamato Feira chiedendogli di spiegargli la situazione. La risposta è stata: "Non c'è problema, nel pomeriggio chiarirò i fatti". Purtroppo così non è stato. Il comunicato uscito nella serata di lunedì già faceva presagire che la posizione di Feira si stava complicando. E in effetti, 24 ore dopo, dopo una giornata di lavoro quasi normale, la notizia arrivata dalla Procura è stata il colpo di grazia. E Feira ha deciso di abbandonare. Adesso per Cota e per la giunta regionale si apre un interrogativo di difficile soluzione. Sostituirlo in un momento in cui anche l'assessore di riferimento Massimo Giordano potrebbe essere costretto a lasciare la Giunta. Oppure accelerare una decisione che il presidente Cota ha già preso: ovvero anticipare la fusione tra la finanziaria e Finpiemonte Partecipazioni, in un'unica società e sotto un unico presidente. 

SAN FRANCISCO - "Vogliamo ispirare la gente a provare nuove esperienze, a conoscere meglio il mondo che li circonda". Così Stephen Elop, amministratore delegato di Nokia, introduce il nuovo servizio di mappe del colosso finlandese della telefonia. Si chiama Here, è gratuito, è già attivo all'indirizzo here.com e presto arriverà non solo sugli smartphone Nokia, ma anche su iOS e Android. La sfida a Google e Apple, insomma, è aperta. "La missione di Nokia è sempre stata quella di connettere le persone: per questo ci è sembrato naturale rendere disponibile il servizio su ogni sistema operativo possibile", continua Elop. L'uscita sui dispositivi Apple è prevista per le prossime settimane, mentre gli utenti Android dovranno attendere i primi mesi del 2013. Here può contare sulle mappe di oltre 200 paesi, con informazioni dettagliate per strade, punti d'interesse, attività commerciali, traffico, mezzi pubblici e con la possibilità di attivare la navigazione vocale in oltre cento nazioni, Italia compresa. Inoltre, permetterà di scaricare le mappe sul vostro dispositivo, così potrete consultarle anche quando siete senza connessione a internet. Ma il futuro della cartografia digitale, secondo Nokia, è nell'integrazione col web e con la geolocalizzazione, nella capacità insomma di fornire informazioni utili in base alla posizione. "Dobbiamo adattare i servizi alle abitudini degli utenti: siamo noi a doverli cercare", prosegue Elop. Here ad esempio può accorgersi quanto traffico c'è nel tragitto casa-ufficio, e avvertirci con un certo anticipo prima ancora di metterci al volante. Oppure permette di creare degli itinerari, salvarli e condividerli su altri dispositivi. Oltre alla visuale dall'alto ora è attiva anche una visualizzazione in 3D e una fotografica stile Street View di Google. Aggiornamento che arriva grazie all'acquisto di Earthmine, società di San Francisco specializzata nell'acquisizione di immagini in tre dimensioni. Insieme ai modelli 3D degli edifici più importanti, potremo anche avere informazioni sull'interno delle strutture. Siete dentro a un centro commerciale e cercate un negozio in particolare? Here vi dirà esattamente dove si trova. Nokia ha annunciato anche l'arrivo di LiveSight, tecnologia di realtà aumentata che sfrutta il database di Here per guidarci attraverso la fotocamera del nostro smartphone. Basterà inquadrare una strada per vedere comparire direttamente su schermo icone con i punti d'interesse più importanti. Potremo girarci intorno a 360 gradi per controllare quali ristoranti o negozi ci sono nelle vicinanze, e con un dito attivare la guida vocale per raggiungerli, a piedi o in auto. LiveSight per ora è utilizzata solo da CityLens, applicazione già disponibile in esclusiva su Lumia 920, lo smartphone di punta della Nokia, ma il suo impiego sarà aperto anche ad altri sviluppatori, per la creazione di app di realtà aumentata anche per iOS e Android. Argomenti Smartphone e Tablet 
ROMA - "La ferocia e la crudeltà travolgono ogni dimensione umana quando si scontrano con la voglia di libertà e la bellezza". Dario Fo e Franca Rame hanno sottoscritto la petizione su Change.org per chiedere che Malala Yousufzai venga candidata al Premio Nobel per la Pace. Malala è la ragazza pakistana di 15 anni che lo scorso 9 ottobre, è stata ferita gravemente alla testa da un colpo di pistola sparato da un commando di talebani che volevano "mettere fine alle sue oscenità". Le "oscenita" di Malala consistono nell'aver difeso con i suoi scritti il diritto delle ragazzine di andare a scuola. Nella sua zona, la valle di Swat, una femmina istruita può diventare oggetto della stupida ferocia dell'integralismo religioso . Malala, ricoverata in Inghilterra e sottoposta a un delicato intervento chirurgico, adesso sta meglio e, probabilmente, non porterà conseguenze della sua terribile avventura. IL VIDEO: L'AGGUATO A MALALA IL VIDEO: MALALA STA MEGLIO "Guardate il volto di Malala - dice il premio Nobel per la Letteratura 1997 : - è una ragazzina di quindici anni, si batte per la dignità delle donne del Pakistan, mette per iscritto pensieri colmi di sogni aperti e irrinunciabili. La osservo e nel suo sorriso vedo una dolcezza inarrestabile, leggo la voglia di vivere di un'adolescente che sa intonare canti e muoversi nella danza. Chiedeva per sé e per le sue amiche che le si concedesse la dignità di essere libera e festosa. Hanno cercato di eliminare il suo cervello. E' un miracolo che non ci siano riusciti. Io non sono un credente ma ogni tanto penso che l'impossibile, il magico esista e si faccia vivo quando serve". La campagna italiana per la candidatura al Premio Nobel per la Pace di Malala Yousufzai è stata lanciata su Change. org da Giovanna Fiume, Professoressa di Storia moderna all'Università di Palermo. La petizione richiede ai leader dei maggiori partiti presenti nel Parlamento Italiano di sostenere tutti insieme questa candidatura. I parlamentari, infatti, sono tra coloro che possono presentare le candidature per il Premio Nobel per la Pace. Destinatari della petizione sono quindi Pier Luigi Bersani, Angelino Alfano, Roberto Maroni, Antonio Di Pietro, Pier Ferdinando Casini, Mario Staderini, Gianfranco Fini, i leader, cioé della forze politiche rappresentate in Parlamento. L'iniziativa fa parte di una campagna internazionale iniziata dallo scrittore canadese Terek Fatah su Change. org. In totale, ad oggi, quasi 130.000 persone hanno firmato in  Canada, Inghilterra, Francia e Germania per chiedere ai propri rappresentanti politici di fare lo stesso. "Ho sempre considerato l'istruzione e, per suo tramite, la cultura tra le più potenti armi di avanzamento della società in generale e della condizione delle donne in particolare.", ha commentato Giovanna Fiume,  "Per questo non posso restare indifferente di fronte al coraggio di Malala in Pakistan, e ho iniziato questa petizione perché credo che la politica italiana debba dimostrare il proprio deciso sostegno verso questa causa." Che cos'è Change. org? Change. org è una piattaforma aperta che permette a chiunque di lanciare, promuovere e vincere una campagna per realizzare il cambiamento che vuole vedere. Con oltre 20 milioni di membri in tutto il mondo, di cui circa 200.000 nel nostro paese, Change. org è la piattaforma online per l'attivismo che cresce più velocemente al mondo. Dallo scorso luglio Change. org è anche in Italia con un sito tutto in italiano e un team di esperti in attivismo online. 
Sequestrata, picchiata e rapinata da tre banditi per mettere a segno un furto da tremila euro in un "Compro oro". E' successo all'impiegata di "Golden room" di piazza San Francesco di Paola, che ha vissuto ieri venti minuti di terrore. La giovane è stata raggiunta da due scooter con a bordo i tre malviventi in via Quarto dei Mille, vicino a corso dei Mille, dopo a ver chiuso il negozio. La donna, che si trovava a bordo della sua auto, è stata costretta ad accostare. E' stata picchiata e portata in giro per la città dai suoi sequestratori. In via Pietro D'Asaro, poi, la macchina si è fermata. In auto sono rimasti due dei tre malviventi insieme con l'impiegata. Il terzo ha estratto le chiavi del negozio dalla borsa della donna e si è diretto verso il punto vendita. Solo dopo un quarto d'ora, al cellulare di uno dei due banditi che sono rimasti con la donna è arrivata la chiamata del complice. La vittima è stata lasciata per strada. La sua auto è stata ritrovata poi dalla polizia poco distante dal luogo del sequestro. Sotto choc l'impiegata è stata soccorsa dalla polizia e da un'ambulanza del 118. La vittima ha riportato alcuni ematomi per i ceffoni ricevuti dai tre malviventi. Da Trapani sono arrivati i proprietari del negozio che con la polizia hanno accertato il furto degli oggetti preziosi. 
NUORO - Vestito in mimetica, pensava fosse un gioco. Ma la battuta di caccia con il padre e il fratello è finita in tragedia. I medici dell'ospedale San Francesco di Nuoro hanno dichiarato la morte cerebrale del dodicenne colpito alla testa da una fucilata durante una battuta di caccia al cinghiale, domenica scorsa nelle campagne di Irgoli. Sono state avviate le procedure di legge, necessarie per una eventuale donazione degli organi. Rischia ora di aggravarsi la posizione del cacciatore che ha esploso inavvertitamente il colpo, Franco Paletta, 64 anni ex carabiniere ora in pensione. L'uomo è indagato per lesioni gravissime ma l'accusa diventerà quella di omicidio colposo. Domenica per il ragazzino, grande appassionato, aveva accompagnato i familiari in una battuta al cinghiale. Un solo colpo, micidiale, lo ha raggiunto alla testa. Trasportato d'urgenza in elicottero all'ospedale di Nuoro, era stato subito portato in sala operatoria per l'asportazione della pallottola. Ma l'intervento è stato vano. 
