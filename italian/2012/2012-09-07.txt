SOFIA - Cesare Prandelli prende atto della prestazione opaca della Nazionale e si tiene stretto il punto guadagnato contro la Bulgaria: "Il punto va bene perchè ad inizio stagione abbiamo sempre qualche problema - spiega il ct -. Peccato per il 3-1 fallito per due volte che forse ci avrebbe fatto trovare una squadra un po' meno arrembante, invece, loro sono stati bravi, hanno alzato il ritmo, mettendoci in difficoltà. Per andare al Mondiale, si deve passare per questi campi e farsi trovare preparati. Troveremo sempre squadre che ci affrontano così, dobbiamo giocare con una determinazione diversa e altri ritmi. All'Europeo rubavamo palla e ripartivamo. Questa volta ci è mancato questo". "Non abbiamo avuto ritmo e precisione. Non ho pensato che fosse fatta dopo la fine del primo tempo. Anche sul  2-1, ero convinto che si dovesse fare il terzo gol, poi sul loro pari, abbiamo giocato su un fuorigioco loro che  c'era e non c'era, e alla fine mi dicono che c'era, ma non conta questo -  aggiunge - Dovevamo difendere diversamente", sottolinea il ct azzurro, che spiega la sostituzione di Giaccherini con Diamanti: "Ci siamo messi a quattro perchè loro giocavano a quattro mettendoci in difficoltà". Sulla prestazione dei due attaccanti, Osvaldo e Giovinco, quindi, aggiunge: "Ho visto delle buone cose davanti, mi sono piaciuti". Sul prossimo impegno di martedì prossimo contro Malta, magari con l'ingresso di qualche giovane: "Cerchiamo di recuperare perchè hanno speso molto, poi vediamo chi giocherà". Una parola per De Rossi, la cui uscita ha lasciato l'Italia in 10. "Se ha giocato è perchè era disponibile. Pentito di aver fatto la terza sostituzione presto? No, perchè l'infortunio non si può prevedere - si difende Prandelli - De Rossi ha sentito un muscolo contratto, voleva rientrare ma siamo stati noi a dirgli che non era il caso di rischiare. E quanto ai cambi, io non ho paura di farli". OSVALDO: "DEDICATO A MIA FIGLIA" - "Sono contento per i due gol, peccato per il risultato finale, diciamo che sono contento a metà" dice l'attaccante ai microfoni Rai. "Sapevamo che era una partita difficile. Abbiamo fatto bene nel primo tempo, mentre siamo stati un po' in difficoltà nel secondo, anche perchè loro hanno fatto una buona partita ed il risultato è giusto" dice il romanista che sul "dialogo" in campo con il compagno di reparto, Giovinco, aggiunge: "Abbiamo fatto dei buoni scambi, ma a volte non abbiamo trovato gli spazi. Io con Lui mi trovo bene, così come quando giocavamo nell'Under, ma un pò tutti abbiamo fatto una buona partita". Infine la dedica più bella: "A mia figlia Vittoria, perchè ogni volta che va a chiesa dice una preghiera per me ed accende una candelina". BUFFON: "IN SOFFERENZA DALL'INIZIO" - "Abbiamo sofferto dal primo minuto, in queste condizioni è facile innervosirsi. I bulgari hanno fatto un'ottima gara, hanno dimostrato di essere una squadra di tutto rispetto. Ma molta forza gliel'abbiamo data noi facendoli ripartire ogni volta. La Bulgaria non l'abbiamo sottovalutata, l'esperienza ci insegna queste gare qua sono da prendere con le pinze. Ma se cominci a non essere attento e preciso come sei solitamente diventa tutto più complicato". Leggi i commenti I commenti dei lettori 
ROMA - Nessuna sorpresa nella prima giornata dei gruppi "europei" di qualificazione per Brasile 2014: vincono le big (Francia, Germania, Olanda, Portogallo e Inghilterra), in attesa della Spagna  -  che oggi riposava  -  e dei due match in programma domani, vale a dire Scozia-Serbia e Danimarca-Repubblica Ceca. Nell'altra sfida del girone dell'Italia, il B, l'Armenia vince a Malta grazie alla rete di Sarkisov. TRAP E CAPELLO OK - Vittoria senza troppi sussulti nella prima uscita ufficiale di Fabio Capello da ct della Russia: secco 2-0 all'Irlanda del Nord, firmato da Fayzulin e Shirokov (su un rigore alquanto contestato). Totalmente diverso l'andamento del match dell'Irlanda di Giovanni Trapattoni, che vince in extremis in casa del Kazakistan: sotto di un gol fino all'89', i verdi trovano il pari dal dischetto con Robbie Keane per poi centrare il colpo grosso all'ultimo minuto, grazie alla rete di Kevin Doyle. GRUPPO A  - Serve il timbro di Nikica Jelavic alla Croazia per sbarazzarsi di una tenace Macedonia: il centravanti dell'Everton regala a Igor Stimac la prima gioia da ct biancorosso. Bel colpo del Belgio in casa del Galles: i "Diavoli Rossi" sfruttano l'espulsione di Collins al 26' e con i gol dei difensori "inglesi" Kompany (in forza al Manchester City) e Vertonghen (nuovo acquisto del Tottenham) si impongono per 2-0. GRUPPO C  - Detto del successo in extremis dell'Irlanda di Giovanni Trapattoni, resta la gara della Germania, che ospitava le Far Oer: Joachim Löw si affida a un assetto abbastanza spregiudicato, con il solo Khedira a protezione della difesa, Klose unica punta, Müller e Reus sulle corsie e la coppia Özil-Götze libera di svariare sulla trequarti. Da qui arrivano le reti: doppietta del madridista e centro del fantasista del Dortmund per il 3-0 finale. GRUPPO D  - Il risultato più rilevante di giornata arriva dalla nuova Olanda di Louis van Gaal: Robin van Persie conferma il suo momento magico e sblocca il risultato in casa contro la Turchia, il 2-0 arriva in pieno recupero con Narsingh. Successo agile per l'Ungheria (0-5) in Andorra, vince anche la Romania, corsara in Estonia grazie alle reti di Torje (attaccante di proprietà dell'Udinese, ora in prestito al Granada) e Marica. GRUPPO E  - Arnason e Finnbogason infliggono un dispiacere alla Norvegia, ko per 2-0 in Islanda. L'espulsione a un quarto d'ora dalla fine di Tranquillo Barnetta non rovina la festa svizzera: elvetici che sbancano la Slovenia con i gol di Xhaka e del "napoletano" Gokhan Inler. C'è un po' di Italia anche nel 3-1 con cui l'Albania ha superato Cipro: la terza rete porta la firma di Erjon Bogdani. GRUPPO F  - Nel girone in cui è inclusa la Russia di Fabio Capello vanno registrate le sofferenze del Portogallo, che va sotto nel primo tempo contro il Lussemburgo per poi ribaltare il risultato: di Cristiano Ronaldo e Postiga i centri dell'1-2 conclusivo. Non va oltre l'1-1 l'Israele, fermato dall'Azerbaigian. GRUPPO G  - Valanga bosniaca sul Liechtenstein: le triplette di Dzeko e Ibisevic, abbinate alla doppietta in apertura di Misimovic, fissano l'1-8 finale. Chiudono in perfetta parità Lituania e Slovacchia: 1-1 sia nelle reti (Zaliukas e Sapara) che negli espulsi (Labukas e Pecovsky). Successo importante per la Grecia, passata in svantaggio in Lettonia e abile nell'imporsi grazie a Spyropoulos e Gekas. GRUPPO H  - Nessun problema per l'Inghilterra, impegnata in casa della Moldavia. Lampard va a segno due volte nel primo tempo, poi Defoe, Milner e Baines mettono in ghiaccio il match, finito 0-5. Mirko Vucinic cerca di guidare il suo Montenegro contro la Polonia: lo juventino sigla la rete del momentaneo 2-1, poi Merzejewski impatta per il definitivo 2-2. GRUPPO I  - Il raggruppamento più interessante, quello che ha come favorita la Spagna bicampione d'Europa e campione del Mondo, vede il buon inizio  -  almeno dal punto di vista del risultato  -  della Francia di Didier Deschamps: di Diaby il gol vittoria in Finlandia. Completa il quadro il colpo della Georgia, vincente per 1-0 contro la Bielorussia. Leggi i commenti I commenti dei lettori 
NEW YORK - Il magnifico viaggio di Sara Erranni si é fermato. Per un giorno, s'intende. Purtroppo Serena Williams era ingiocabile, come si dice in gergo. Troppa differenza di potenza, muscoli e centimetri. Un'ora e qualche spicciolo di gioco, 6-1, 6-2 l'esito della semifinale di tennis a New York a favore dell'americana. Nel leggere il risultato qualcuno resterá deluso, forse. Un punteggio severo che testimonia il dominio della Williams. Certo, ma non cancella assolutamente le meravigliose due settimane di questa emiliana che, domani, finalmente si riposerá per chiudere alla grande domenica con la finale del doppio, con l'inseparabile Roberta Vinci, contro le due temibili ceche, Hlavackova/Hradecka. Ritornando alla semifinale bisogna constatare che il risveglio é stato duro, doloroso. Ma questa Serena Williams ha lasciato briciole ad ogni avversaria. E, va aggiunto, é dalle Olimpiadi che ha cambiato marcia. Dopo aver mancato Wimbledon 'Serenona' non ha piú sbagliato nulla. Ha conquistato due ori olimpici (anche in doppio con la sorella Venus), ed ha praticamente deciso di lanciare un messaggio al mondo, del tipo "la vera numero uno sono io", altro che Azarenka, Sharapova, Kvitova e chi piú ne ha ne metta. Tutte queste giocatrici della nouvelle vague sono potenti, esattamente come Serena. Ma non possiedono alcune altre qualitá che solo la Williams ha la fortuna di detenere, tipo il gioco al volo, la capacitá di adattarsi, il servizio quasi maschile. Le ragazzine sono solo bum bum, Serena sa anche pensare. Lo ha dimostrato contro la stessa Sara Errani. Non l'ha mai sottovalutata, non ha mai abbassato la concentrazione, il suo vero e unico problema. Perché quando Serena vuole, si prende tutto il piatto. Victoria Azarenka, la finalista che domani l'affronterá, é ampiamente avvertita. Più complicata l'impresa per Victoria Azarenka, finalista dopo una maratona. La bielorussa ha sconfitto la russa Maria Sharapova in tre set, con il punteggio di 3-6, 6-2, 6-4. Ora la Azarenka, numero 1 del ranking Wta, affronterà la vincente dell'altra semifinale tra l'americana Serena Williams e l'azzurra Sara Errani. Leggi i commenti I commenti dei lettori 
CATANIA - Gomez-Catania, un matrimonio che si consolida. Il talento argentino mette a tacere le voci di mercato nel modo più semplice: "Con reciproca soddisfazione della parti - dice l'a. d. Sergio Gasparin - abbiamo provveduto ad allungare il contratto del Papu Gomez di un anno, portandolo a scadenza 2016. In linea con i contratti rinnovati finora (da ultimo Barrientos, nda), non è stato incrementato l'ingaggio ma previsto l'inserimento di bonus, a seconda del rendimento". A questo punto sul tavolo della dirigenza rossazzurra c'è all'ordine del giorno il rinnovo del contratto di Marchese, al quale verrà proposta la stessa formula a bonus. Gasparin intravede ampi margini di crescita nel progetto Catania: "A Catania tutto ha un sapore particolare - aggiunge l'artefice del miracolo Vicenza - c'è un programma importante condotto da un imprenditore illuminato come Pulvirenti, in un contesto all'avanguardia come Torre del Grifo". Eppure ai botteghini finora non c'è stata l'affluenza che il club di Via Magenta si attendeva: "Le cifre degli abbonamenti sono insufficienti - dice Gasparin - abbiamo abbassato i prezzi, facilitato l'ingresso a famiglie e ragazzi confermando il gruppo dell'anno scorso ed integrandolo con giovani di qualità. Mi aspettavo una risposta adeguata, purtroppo non è avvenuto, ci rifletteremo. Questo territorio ha una potenzialità enorme ma esprime un dato insufficiente rispetto alle nostre attese ed alle nostre azioni". Troppo ghiotta l'occasione per inviare un messaggio all'ex Montella, in vista della sfida del Franchi, alla ripresa del campionato: "Montella ? Aveva lavorato bene ma ha espresso il suo desiderio di esser lasciato libero per approdare ad altra destinazione. Noi abbiamo trovato un accordo che consentisse ciò senza lasciar acredini. Mi auguro sia felice all'inizio della partita, e triste alla fine". Leggi i commenti I commenti dei lettori 
SOFIA - La Bulgaria resta tabù per l'Italia. Neppure il 5° tentativo, infatti, è favorevole agli azzurri che si devono accontentare di un punto nella gara d' esordio delle qualificazioni ai Mondiali. Ma è un pari che, a ben vedere, non lascia recriminazioni. Troppo brutta la squadra di Prandelli per meritare di più. Incapace di imbastire una manovra degna di questo nome nel primo tempo, si è salvata solo grazie a un pizzico d' orgoglio e ad una doppietta da vero predatore d' area di Osvaldo. Poi, pero, una volta chiamata a gestire con esperienza il vantaggio, si è di nuovo smarrita, attuando uno sterile possesso palla che ha finito solo per favorire il contropiede degli avversari. UNA SQUADRA GIU' DI TONO - Prandelli torna, dunque, a casa con poche certezze. La difesa a tre ha ballato troppo, e questo malgrado anche le buone diagonali soprattutto di Giaccherini. A centrocampo, poi, gli stessi esterni hanno spinto col contagocce e da De Rossi e Marchisio non è mai giunto a Pirlo, anch' esso, per la verità, poco ispirato, il necessario apporto. Infine, davanti, a buon Osvaldo non ha fatto da contraltare Giovinco, che ha faticato a trovare la giusta posizione. PRANDELLI, CAMBI TROPPO AFFRETTATI - Nella confusa serata azzurra è rimasto coinvolto lo stesso Ct che, forse tradito dalla voglia di dare un cambio di ritmo agli azzurri, ha effettuato troppo i presto i tre cambi finendo per lasciare la squadra in 10. De Rossi, già non al meglio alla vigilia, ha avvertito un nuovo problema ai flessori che lo ha costretto a lasciare il campo con un quarto d' ora d' anticipo. Bene è andata che in inferiorità numerica la squadra abbia retto meglio l'urto anche grazie all'intelligente abbassamento di Diamanti che ha provato a sostenere in mediana Pirlo. OSVALDO, PREGEVOLE DOPPIETTA - La gara è stata un susseguirsi di emozioni e capovolgimenti di fronte. La Bulgaria è partita forte e dopo una prodezza di Buffon su Ivanov è passata con una gran bordata da oltre 30 mt di Manolev. Gli azzurri hanno reagito con carattere e, nel giro di 4', hanno ribaltato la situazione con una doppietta di Osvaldo. Il romanista ha prima battuto Mihaylov con un preciso sinistro in diagonale su sponda aerea di Marchisio e poi con un colpo di testa in tuffo che ha spiazzato il portiere bulgaro grazie alla complice e decisiva deviazione di Ivanov. DESTRO MANCA IL GOL VITTORIA - Nella ripresa il tentativo degli azzurri di tenere bassi i ritmi è stato mandato in fumo dalle veloci ripartenze sugli esterni dei bulgari che, al 67', hanno pareggiato con un gran sinistro sotto la traversa di Milanov su assist dalla destra di Gadzhev. Nel finale, malgrado l'inferiorità, l'Italia ha, se non altro, tenuto con esperienza il campo, fallendo anche il gol vittoria col subentrato Destro che, in un paio di occasioni, non è stato freddo sottoporta. Ora martedì contro Malta a Modena è d' obbligo attendersi un riscatto. BULGARIA - ITALIA 2-2 (1-2) Bulgaria (4-4-2): Mihailov 6.5, V. Minev 6, Bodurov 5.5, Ivanov 6.5, Y. Minev 6.5, Manolev 7, Gadjev 6.5 (34' st Sarmov sv), Dyakov 6.5, Milanov 6.5, Gargorov 6.5 (17' st Mitsanski 6.5), Popov 6 (36' st Tonev sv) (12 Kolev, 1 V. Stoyanov, 16 Milanov, 3 Aleksandrov, 4 Zanev, 22 Galcev, 7 I. Stoianov, 20 Genkov, 11 Rangelov). All. Penev. ITALIA (3-5-2): Buffon 6.5, Maggio 5, Barzagli 5.5, Bonucci 6.5, Ogbonna 5.5 (24' st Peluso 6), Giaccherini 6 (20' st Diamanti 6), De Rossi 5, Pirlo 5.5, Marchisio 5.5, Giovinco 5.5 (28' st Destro 5.5), Osvaldo 7 (14 Sirigu, 5 Cassani,13 Acerbi, 23 Nocerino, 4 Verratti, 18 Poli, 7 Borini, 17 Insigne, 12 De Sanctis). All. Prandelli. Arbitro : Atkinson (Ing) 6.5. Reti : nel pt 23' Manolev, 36' e 40' Osvaldo; nel st 22' Milanov. Angoli : 10 a 3 per la Bulgaria. Recupero : 2' e 3'. Note : ammoniti Gadjev, Djakov, Ogbonna, Diamanti e De Rossi per gioco falloso. Spettatori 8.000. Leggi i commenti I commenti dei lettori 

NUERBURGRING  - Si apre nel segno delle Ducati il round di Germania, 12° appuntamento del Mondiale Superbike e terzultimo in calendario. I piloti del team Althea Racing hanno infatti messo tutti in fila nelle prime qualifiche sul tracciato del Nuerburgring: Carlos Checa con 1'55"307 ha migliorato il primato in gara realizzato nel 2010 da Jonathan Rea (Honda World Superbike Team), precedendo di quattro decimi il compagno di squadra Davide Giugliano, 22enne romano che era stato fra l'altro il più veloce nelle libere del mattino. BIAGGI CHIUDE 6° PRIMA GIORNATA, 12° MELANDRI - Il fine settimana tedesco dovrebbe proporre un nuovo duello tra Marco Melandri (Bmw Motorrad Motorsport) e Max Biaggi (Aprilia Racing Team), che si giocano il titolo iridato divisi da appena 18,5 punti sui 150 ancora in palio. Il terzo incomodo è Tom Sykes, 26enne britannico del Team Kawasaki Racing, in ritardo di appena 41 lunghezze dal capofila. Tra i due italiani, dunque, la prima giornata è stata favorevole al romano, sesto nella prima qualifica con un crono di 1'55"838, mentre il ravennate è dodicesimo, staccato di oltre mezzo secondo. MAX: "DOBBIAMO AZZARDARE QUALCOSA E MIGLIORARE" - "E' andata abbastanza bene  -  commenta Biaggi, seguito ai box anche dalla compagna Eleonora Pedron, ex Miss Italia, presente l'ultima volta a Misano dove il Corsaro fece doppietta -. Abbiamo lavorato essenzialmente per la gara, ci sono dei punti dove potrei guadagnare di più, tra le libere e la qualifica non abbiamo fatto modifiche sensibili e il progresso è stato lieve. Sabato proveremo ad azzardare qualcosa per constatare se il cronometro ci dà ragione: dobbiamo assolutamente fare passi avanti, limando qualcosa in più punti, perché sappiamo che gli altri li faranno. Le gomme? Siamo indirizzati verso due soluzioni, una l'abbiamo usata per parecchi giri, l'altra appena assaggiata, in appena tre tornate". MARCO: "GIORNATA FATICOSA MA SONO FIDUCIOSO" - Una scivolata alla curva uno, all'inizio del secondo giro di qualifica, nel turno pomeridiano, ha invece complicato il pomeriggio di Marco Melandri. Nessuna conseguenza fisica per il romagnolo, la sua Bmw S 1000 RR ha subìto danni limitati per cui il leader del Mondiale ha potuto riprendere le prove dopo pochi minuti necessari per la riparazione. "E' stata una scivolata stupida, ero largo, fuori traiettoria, stavo rodando i freni. E' stata una caduta da niente, la moto per fortuna non si è rovinata  -  commenta il ravennate, balzato al comando della classica dopo il round a Mosca - Non abbiamo fatto modifiche rispetto al mattino ma ho tanto chattering e non riesco a guidare. In alcuni settori il problema è così grave che più che guidare devo sforzarmi per non cadere. Però è solo venerdi, è stata una giornata complicata e faticosa ma vado a letto con una certa fiducia". PER SYKES 3° TEMPO, 10° IL DEBUTTANTE ZANETTI - Meglio che ai due litiganti è andata allora al terzo incomodo, ovvero Sykes, autore del terzo tempo, con 1'55"802, seguito da Eugene Laverty (Aprilia Racing Team), uscito senza danni da una caduta al mattino, e da Leon Haslam con l'altra Bmw Motorrad Motorsport. Settimo tempo per Jonathan Rea, 25enne nordirlandese pupillo Honda che, oltre a giocarsi le residue speranze iridate in Superbike, è stato scelto per sostituire l'infortunato Casey Stoner in MotoGp: dividendosi tra i due campionati, sarà impegnato per cinque domeniche consecutive. Rea precede Leon Camier con la Fixi Crescent Suzuki e Chaz Davies (ParkinGO MtcRacing), reduce dal podio conquistato a Mosca. Di rilievo la decima posizione del debuttante Lorenzo Zanetti (Pata Racing Team Ducati), mentre l'esperto cesenate Lorenzo Lanzi, ex ufficiale Ducati con tre successi all'attivo, ha sostituito Jakub Smrz al Team Effenbert Liberty Racing. Leggi i commenti I commenti dei lettori 
