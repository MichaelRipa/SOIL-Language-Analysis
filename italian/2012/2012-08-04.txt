BORGO DELIZIOSO Delizie per il palato e per le orecchie nel giardino del Borgo medievale del Valentino, che ospita il primo appuntamento della rassegna artistica, musicale ed enogastronomica “Teatroaperitivo”. Da oggi e ogni domenica mattina di agosto, alle 10.30, 11.15, 12 e 12.45, sarà proposta una visita guidata alla Rocca al termine della quale il pubblico avrà l’opportunità di ascoltare in giardino l’Ensemble Armea. Il trio musicale, composto da violino, viola e chitarra, eseguirà brani di repertorio classico con l’accompagnamento dell’attore Stefano Sartore, che reciterà liriche da Machiavelli a Giusti, Trilussa e Torquato Tasso. Lo spettacolo, da seguire passeggiando per le vie del giardino e degustando l’aperitivo offerto dalla ditta Toso, una tra le più moderne realtà del settore enologico italiano della regione, ha un costo di 6 euro. Info e prenotazioni 011/4431701-04. EVENTI & INCONTRI MERCATINO APPASSIONATO Dalle 9 alle 20 allo shopping center Area12, adiacente lo Juventus Stadium in strada Altessano 141 si terrà l'appuntamento mensile con il “Mercatino delle passioni”; mostra-mercato di prodotti artigianali per amatori e collezionisti. Info www.area12.to.it AQUILONI OLIMPICI Ancora oggi all’eli-superficie e il campo da calcio di Sauze d’Oulx si terrà il festival “Olympikite”: una manifestazione spettacolare con esperti in tutte le specialità, dal volo statico a quello acrobatico, alla trazione e voli in team con balletti scenografici a suon di musica con treni multicolori. E poi ancora tantissimi aquiloni statici di grandi dimensioni; dalle 10 alle 12 è previsto un laboratorio di costruzione aquiloni per bambini. TUTTO A PRALIBRO A “Pralibro 2012” doppia presentazione editoriale: alle 18 Piera Egidi Bouchard autrice di “Alessio Alvazzi Del Frate” dialoga con Cesare Alvazzi e Camillo Losana; alle 21 Margherita Oggero autrice di “L'ora di pietra” a colloquio con Ester Armanino, autrice di “Storia naturale di una famiglia”. Info www.gruppoabele.org FESTA DI JOUVENCEAUX Tutto il giorno in Frazione Jouvenceaux a Ulzio, appuntamento con il mercatino di oggettistica, enogastronomia e usato “Forme e Sapori”. Alle 17 concerto di musica occitana Vagus Animis. LE GOCCE DEL PARCO Al Castello di Miradolo dalle 15.30 alle 17.30 si organizza l'appuntamento “Gocce di parco”: una visita didattico-interattiva per famiglie nel parco del castello alla scoperta dei piccoli corsi d'acqua che lo attraversano e che lo hanno reso adatto ad accogliere e mantenere magnifiche piante secolari. Info e costi con prenotazione obbligatoria allo 0121/376545 e www.fondazionecosso.it MUSICA ARCHI, ANCE & OTTONI Alle 11 nel Parco della Tesoriera in corso Francia 186/192, l’ensemble il Fabbro armonioso propone il concerto “Giochi barocchi tra colpi d'arco, frulli d'ancia e squilli di ottoni” per oboe barocco, corno, clavicembalo. In programma, musiche di Gottfried Finger, Christoph Schaafrath, Girolamo Fantini, Karl Heinrich Graun, Georg Philipp Telemann. Info 011/4435451. SUONI DAL MONVISO Per la stagione musicale promossa dal Gruppo Corale I Polifonici del Marchesato “Suoni dal Monviso”, alle sorgenti del Po, a Pian del Re (Crissolo), alle 11.30 l’orchestra Bruni di Cuneo e i padroni di casa dei Polifonici del Marchesato bisseranno lo spettacolo di ferragosto 2011 (trasmesso in diretta Rai dalla spianata di Superga), con il suggestivo concerto “Parlami d’amore… le canzoni per dirlo: parole e musica, cinquant’anni di Italia. Al termine del concerto ci sarà la possibilità di pranzare, al prezzo convenzionato di 15 euro, al rifugio Pian del Re. Info www.suonidalmonviso.it UN CONCERTO AL RIFUGIO La Camerata Corale della Grangia in collaborazione con il Comune di Exilles e il Rifugio Levi-Molinari organizza alle 15 il concerto “Canté per conté. Stòrie dla nòsta Gent” in ricordo di Gianfranco Joannas al Rifugio Levi-Molinari. Info 0122/58241. TEATRO VIAGGIA CON CHISCIOTTE Alle 21 a Grognardo, un nuovo appuntamento con la terza edizione dei percorsi d’arte e teatro fra borghi e castelli, a cura di Agriteatro “L’Altro Monferrato”: in scena “In viaggio con Don Chisciotte” con Enrico Campanati, studio spettacolo esito del laboratorio di recitazione che Enrico Campanati sta tenendo in questi giorni (da lunedì 30 luglio al prossimo fine settimana, appunto) nella Cascina San Biagio di Cremolino, sede di Agriteatro e anche di tutti i laboratori che compongono il programma, assieme agli spettacoli. Prenotazione consigliata scrivendo a info@agriteatro.it o telefonando a o 346/8724732. CINEMA AIACE SUMMER EDITION Doppia proiezione al cinema Due Giardini di via Monfalcone 62 per “Aiace Summer Edition”: alle 16.30 e 20.30 “Il pescatore di sogni” di Lasse Hallström con Emily Blunt, Ewan McGregor, Kristin Scott Thomas, Tom Mison; alle 18.30 e 22.30 “La guerra è dichiarata” di Valérie Donzelli con Valérie Donzelli, Jérémie Elkaïm, César Desseix, Gabriel Elkaïm, Brigitte Sy. Info www.aiacetorino.it 
LONDRA  - Aspettando Bolt, le Olimpiadi laureano Shelly-Ann Fraser-Pryce regina dei Giochi. La campionessa di Pechino si ripete, 4 anni dopo, anche a Londra beffando in 10.75 l'americana Carmelita Jeter (10.78) e l'altra giamaicana Veronica Campbell Brown (10.81) grazie a una super-partenza. Un oro che ha anche un pizzico di riflesso d' azzurro visto che la giamaicana vive e si allena a Lignano Sabbiadoro. FARAH-ENNIS-RUTHERFORD, FESTA BRITANNICA - Gara-clou a parte, la serata ha regalato gioie ed emozioni soprattutto al pubblico britannico che si è goduto ben 3 ori in mezz'ora: ha iniziato la festa Jessica Ennis, che ha concluso le fatiche dell'eptathlon trionfando nella propria batteria degli 800, ha proseguito Greg Rutherford che ha vinto a sorpresa una modesta finale del salto con la misura di 8.31, ha completato Mohamed Farah che col tempo di  27'30"42 ha messo in fila l'americano Rupp Galen, ed il campione olimpico uscente, l'etiope Kenenisa Bekele nei 10000. GRENOT, CHE PECCATO - La seconda giornata delle gare di atletica si chiude con un pizzico d' amarezza per l'Italia. Giorgio Rubino ha deluso nella finale della 20 km di marcia giungendo 42°, a  6'42" dal vincitore, il cinese Chen Ding, senza mai dare l'impressione di poter essere competitivo. Non è andata meglio a Meucci che ha chiuso la finale dei 10000 al 24° posto, doppiato dai migliori. Libania Grenot è risultata la prima delle escluse dalla finale dei 400. All'italo-cubana non è bastato giungere 3/a nella seconda batteria con il crono di 51"18. E un pizzico di rimpianto resta anche al giovane Josè Reynaldo Bencosme, 20enne cuneese di origini dominicane, al quale è costata cara un'incertezza Al 6° ostacolo nella semifinale dei 400 ostacoli. Ha finito per chiudere 6° in 50"07, a un secondo e mezzo dall'ultimo posto disponibile per la finale. CINA, NELLA MARCIA UN ORO TARGATO DAMILANO - C'è un pezzo d'Italia, ad ogni buon conto, nella medaglia d'oro e in quella di bronzo conquistate dalla Cina nella marcia: è quello rappresentato da Sandro Damilano che negli ultimi anni ha allenato contemporaneamente marciatori italiani e quelli cinesi. E oggi pomeriggio, lungo il percorso che porta a Buckingham Palace, il tecnico di Scarnafigi ha visto premiato il lavoro della sua scuola con il successo di Chen Ding e il terzo posto di Zhen Wang. IL DRAMMA DI BORCHIN - La gara ha avuto un drammatico epilogo per l'olimpionico russo Valeriy Borchin, che ha collassato nel chilometro finale della gara stremato dalla fatica, mentre era ancora in corsa per la medaglia di bronzo. Borchin ha cominciato a sbandare vistosamente, perdendo il controllo e finendo addosso alle transenne che delimitavano il tracciato. Si è accasciato al suolo, con gli occhi sbarrati, facendo accorrere subito il servizio di gara. Subito soccorso, fortunatamente le sue condizioni non desterebbero preoccupazione. IL RISCATTO DELLA PERKOVIC - La croata Sandra Perkovic ha vinto l'oro nel disco stabilendo, con la misura di 69.11, il nuovo primato nazionale. Al secondo posto, e argento, la russa Darya Pishchalnikova (67.56), terza e bronzo la cinese Li Yanfeng (67.22 m), campionessa del mondo l'anno scorso a Daegu. Due volte campionessa d'Europa, la discobola di Zagabria era risultata positiva ad un controllo antidoping per uno stimolante ma era stata squalificata solo per 6 mesi, perché era riuscita a dimostrare la propria innocenza. MERRITT, CLAMOROSA ELIMINAZIONE NEI 400 - Tra le tante batterie, la sorpresa della giornata è arrivata dai 400 dove il campione olimpico in carica LaShawn Merritt, che a Pechino vinse 2 ori con quello della staffetta, non ha portato al termine la sua prova ed è stato eliminato. L'anno scorso Merritt era tornato in pista ai Mondiali di Daegu dopo una squalifica di 21 mesi per essere risultato positivo al testosterone in tre differenti occasioni. Si era giustificato spiegando di aver preso del Viagra, ma si era dovuto comunque fermare. A Daegu aveva poi vinto l'argento nella prova individuale e l'oro in staffetta. 
Polpette "formaggiose" e tagliate da "Bif" la protagonista è la carne L'insegna sottende alla pronuncia di beef in inglese, ovvero carne, visto che questo è il nuovo indirizzo per i carnivori a pochi passi da via dei Colli Portuensi adatto per un pranzo o una cena dopo una giornata di mare. In un grande locale circolare con tavoli all'aperto, gli appassionati della carne hanno di che scegliere tra polpette "formaggiose" per antipasto oppure il panino "cheese steak" un mini sfilatino di pane con carne macinata e formaggio. Posto ideale per trascorrere una serata con gli amici come in una steak house moderna americana mangiando una tagliata rucola grana e pomodorini. Aperto tutto il mese di agosto. 30 euro. Viale Isacco Newton 68. 06.6530724. Sempre aperto. Pizza "Capperi!" Nel cuore della Balduina, una pizzeria moderna ma accogliente e rifinita con cura. La pizza è la tradizionale romana, fragrante e cotta nel forno a legna. Oltre alle pizze classiche ci sono quelle dagli accostamenti più stravaganti e insoliti, come radicchio e gorgonzola o carciofi e parmigiano. Da provare i "pagnuttelli" piccoli panini fritti con mortadella, salame e ciasculo. Servizio veloce e cortese. Prezzo medio 16 euro. Via Damiano Chiesa 10. 06 35340085. Sempre aperto a cena. "Re Grano" La pizza è a lievitazione naturale, altamente digeribile e condita con ingredienti pregiati; la qualità è testimoniata dall'Associazione Pizzerie Italiane. Buoni i panzerotti fritti da accompagnare con gli affettati oppure per dolce insieme alla nutella. La particolarità del locale sono i cestini di pizza con gli straccetti di carne all'interno, conditi in vari modi. Aperti sempre, escluso il 15 agosto. Prezzo medio 25 euro. Via lago santo 23, Vitinia, 06 52372983 Carne "Trattoria delle corse" La trattoria della famiglia Salvi ha una lunga tradizione alle spalle. Nata come fraschetta alla fine dell'Ottocento oggi è una locanda in perfetto stile romanesco dove assaggiare bombolotti all'amatriciana e fettuccine ai funghi porcini. Mantecati in tavola i tagliolini cacio e pepe. A seguire coda alla vaccinara, trippa e salsicce d'Amatrice. 25 euro. Via Appia Nuova, 1256. 06 7183224. Chiuso dal 13 al 22 agosto. "Hosteria costanza" Tra i resti archeologici del teatro di Pompeo, dove Cesare perse la vita per mano del figlio, si potranno assaggiare creme di formaggio fritto e fiori di zucca, zuppa di ceci con mazzancolle e risotto alle erbe, filetto al Barolo e tagliata di manzo con salsa calda di funghi. Mousse artigianali al cioccolato o allo zabbaione per chiudere in dolcezza. 35 euro. Piazza del Paradiso, 63. 06 68801002 Chiuso dal 10 agosto al 3 settembre Pesce "Cuoco e camicia" Tra i primi piatti ideati dallo chef Riccardo Loreni tagliolini all'uovo con gamberi rossi, porcini e pomodori al timo, gnocchetti di patate con spigola, cozze, capperi e olive Tra i secondi, cannolo di spigola ripieno di melanzane e insalata, tonno rosso scottato, caponata di verdura e salsa alla senape. Chiuso sabato a pranzo e tutta domenica. Ferie dall'11 al 20. 25 euro. Via di monte Polacco, 2, 06 88922987 "Trattoria da Teo" Piccola trattoria trasteverina. Fa degustazioni di caviale e crudi di pesce. A conduzione familiare, Teo e Tiziana selezionano con attenzione i prodotti gastronomici e curano anche una piccola cantina. Chiuso dall'11 al 3. 30 euro. Piazza Ponziani 7, 06 5818355 Etnica "Hamasei" Il primo ristorante giapponese a Roma non ha bisogno di presentazioni. In un ambiente elegante si possono assaggiare prelibatezze come la fonduta shabu shabu con manzo, verdure e spaghetti di riso, la tempura morikomi con mazzancolle, funghi e alghe e gli scampi grigliati alla giapponese. Sono assolutamente da provare i ravioli alla griglia ripieni di carne di maiale e verdure, il delicato sashimi di dentice e gli uramaki con sgombro e zenzero. 45 euro. Via della Mercede 35. 06 6792413. No lunedì. Sempre aperto Mare "Be Beach" Locale curato e accogliente dove assaporare prelibatezze di pesce. Si parte con un antipasto a base di moscardini fritti, souté di cozze e polpo con patate per proseguire con deliziosi spaghetti con scampi e mazzancolle. Tra i secondi, c'è l'ottima frittura di gamberi e calamari o il pesce al forno con patate. Tra i dolci, tutti fatti in casa, da provare è la torta caprese o la mousse al cioccolato. Per i tradizionalisti c'è la torta della nonna. 35 euro. Via Silvi Marina 21, Fregene. 06.61968469. Chiuso il lunedì sera Campagna "Osteria di San Cesario" Raperonzoli, ramoracce e animelle. Sono alcuni degli ingredienti che si leggono scorrendo il menu della trattoria di Anna Dente, la cui parola d'ordine è ritorno al passato con i piatti contadini di una volta. Sapori antichi come le "svojature" e gli antipasti "stuzzicarelli". Non mancano i primi: pasta e broccoli o pasta e ceci, gnocchetti all'amatriciana e polenta con le spuntature. 48 euro. Via F. Corridoni 60, San Cesareo, 06.9587950. No lunedì, domenica sera. Sempre aperto Gli altri ristoranti "aperti per ferie" - 2 - 3 
ROMA - Una punizione a tempo scaduto di Miccoli ha consentito al Palermo di piegare il Verona in un'interessante amichevole disputata a Trento. Il capitano rosanero ha beffato gli scaligeri, a lungo sciuponi, al 91': Rafael inizialmente ha ntercettato ma la sfera ha colpito il palo ed è finita in fondo al sacco. L'ATALANTA PIEGA LA TERNANA - Sempre di misura si è imposta l'Atalanta a Bergamo con la Ternana. Dopo nemmeno quattro minuti di gioco è stato Tiribocchi a decidere le sorti della partita grazie ad un gol di rapina su una corta respinta di Ambrosi. L'amichevole tra le due squadre è stata piacevole, con i bergamaschi che sono partiti subito in attacco. Il gol ha tagliato le gambe alla squadra di mister Toscano che è riuscita comunque a fronteggiare gli avversari senza però riuscire a pareggiare. IL PARMA PASSA IN REP. CECA - Identico risultato per il Parma in Repubblica Ceca con Viktoria Zizkov per 1-0. Per gli emiliani ha deciso al 7' della ripresa, con una conclusione in diagonale il francese Belfodil. "E' stata una partita tosta, fisica - ha detto mister Donadoni -. Ho fatto giocare tutti ed ho cercato anche di far girare i nostri giocatori. Mi interessa che tutti acquisiscano il ritmo partita. C'è ancora da lavorare - ha spiegato l'allenatore crociato - bisogna crescere, ma abbiamo tempo. La condizione fisica sta migliorando, anche sul piano della brillantezza va meglio, ed è una buona cosa. Questa tournèe è servita per far maturare esperienza ai ragazzi, per fargli capire cosa vuol dire stare  all'estero", ha concluso il tecnico. IN CORSICA CHIEVO OK, CAGLIARI KO - Infine la trasferta in Corsica di Cagliari e Chievo ha prodotto un successo e una sconfitta. Bene i clivensi, capaci di battere 2-1 il Bastia (reti di Pellissier al 27', Di Michele al 67' e di Rothen per i francesi all'80ì), male i sardi, sconfitti con identico risultato ad Ajaccio (gol al 31' di Mostefa, illusorio pari di Conti al 58' e rete decisiva di Cavalli all'85'). Leggi i commenti I commenti dei lettori 
Gabrio Zandonà e Pietro Zucchetti quinti a soli 4 punti dal bronzo (4 prove prima della Medal). Giulia Conti e Giovanna Micol ottave a 23 punti dalla vetta (e 6 prove da giocare). I due 470 azzurri ci regalano emozioni olimpiche da brividi. E tengono a galla tutta la vela italiana... (Alberto Mariotti) Una giornata speciale qui oggi a Weymouth, dove sono successe tante cose. Intanto c'era sole e meno vento degli altri giorni. Un miracolo. E poi è stata una giornata di vigilia di Medal Race per finnisti e staristi. Comunque vada, domani qualcuno entrerà nella storia. Ma se Ben Ainslie dovesse battere il danese Christensen e vincere il suo quarto oro, beh nella storia ci entrerebbe dalla porta principale: sarebbe il velista più medagliato di sempre. Ma torniamo ai fatti di oggi, giornata speciale perché dai 470 arrivano buone notizie da entrambi i fronti, maschile e femminile. Gabrio Zandonà e Pietro Zucchetti hanno fatto sesti e quattordicesimi, sono quinti in classifica overall e se l'oro sarà una questione privata tra gli australiani Belcher/Page e gli inglesi Patience/Bithell, per il bronzo sono almeno cinque i team in lizza, e tra questi, a pieno titolo, ci sono i nostri azzurri. Veloci, costanti e affamati. Gabrio e Pietro possono davvero farcela. Nelle ragazze Giulia Conti e Giovanna Micol hanno dimostrato la giusta determinazione, nella prima prova erano partite davanti a tutti poi alcuni scelte tattiche le hanno penalizzate e hanno chiuso al 18imo. Ma il riscatto arriva nella seconda prova con un bellissimo secondo posto. Ora sono ottave in classifica overall, il programma di regate è appena a metà e le possibilità di risalire e fare bene ci sono. Leader di classe sono le kiwi Aleh/Powrie davanti alle inglesi Mills/Clark; terze le olandesi Westerhof/Berhout. SENSINI, LA MEDAGLIA SI ALLONTANA (MA NON E' ANCORA MATEMATICAMENTE IMPOSSIBILE) Salvo miracoli, sfumano invece le possibilità di arrivare a medaglia per Alessandra Sensini. Oggi sarebbe dovuta essere la giornata della svolta, e in effetti i due sesti poti hanno mostrato un netto miglioramento rispetto alle precedenti prove ma non è abbastanza. La zampata che tutti aspettavano non c'è stata. Peccato. Ale deve restare concentrata e puntare a quel 4°/5° posto che ora sembra l'obiettivo più concreto per Ale. Per l'oro se la vedranno la spagnola Marina Alabau e l'israeliana Korsiz. Domani avremo indicazioni più precise. Tra i ragazzi, in questa Olimpiade nessuno ha fatto meglio dell'olandese Van Rijsselberg con cinque primi, due secondi e un terzo. Incredibile. Secondo è l'inglese Dempsey a pari punti  con il terzo, il tedesco Wilhelm. Altra giornata buia per il nostro Federico Esposito, che finisce le due regate al 33° e 35° posto. Nelle ultime due regate è chiamato a una reazione d'orgoglio. COME FINISCE LONDRA 2012 PER REGOLO E CLAPCICH Infine i Laser, che hanno chiuso oggi il programma di regate. Tra i ragazzi oggi bellissima doppietta per l'australiano Tom Slingsby che mantiene 14 punti di vantaggio sul secondo, per perdere l'oro dovrebbe arrivare sette barche dietro al secondo, Pavlos Kontides. Male che vada il cipriota è matematicamente secondo, prima medaglia per Cipro, un risultato quindi storico. Al nostro Michele Regolo non riesce invece la reazione e chiude la sua Olimpiade al 35° posto. Non riesce neanche a Francesca Clapcich, che torna a casa 19ima e con due piazzamenti nei primi dieci. Nella zona alta della classifica prima è la cinese Xu a pari punti con la seconda, l'olandese Bouwmester, terza Annalise Murphy che sembra aver perso lo smalto dei primi giorni. LA GIORNATA SECONDO IL COMUNICATO DELLA FEDERAZIONE RS:X Femminile (26 nazioni) Grande giornata per Alessandra Sensini, sesta in entrambe le prove. Partenza di Race 7 alle 12 ore locali con 19 nodi da sud ovest sul campo Nothe. Buona partenza per l'azzurra Alessandra Sensini (CC Aniene) che si porta nel gruppo di testa fin dalla prima bolina, transitando in boa al 5° posto. In testa al primo lato la tedesca Delle che perde il comando al termine della poppa a favore dell'ucraina Olga Maslivets, che allunga sulle avversarie. Alessandra Sensini è quinta anche al termine del quarto lato. Nell'ultima bolina Maslivets naviga sulla destra mentre Alabau (ESP), Lee El-Korzits (ISR), Moana Delle (GER) e Sensini optano per la sinistra del campo. Una scelta che paga e Maslivets perde parte del vantaggio. Al termine del terzo lato di poppa, sempre in testa l'atleta ucraina che sceglie la sinistra seguita da Israele, Spagna e Germania. Alessandra Sensini opta invece per la sinistra dopo essere transitata al cancello di poppa in 6° posizione. In bolina l'atleta azzurra recupera una posizione superando Shaw (GBR) ed è di nuovo quinta. Olga Maslivets (UCR) vince la prova seguita da El-Korzits (ISR) e da Marina Alabau (ESP) al terzo posto. Battaglia sulla linea d'arrivo tra Jessica Crisp (AUS) e Sensini che taglia il traguardo al 6° posto a 3 secondi dall'australiana. Per Sensini si tratta del miglior risultato ad oggi nelle Olimpiadi Londra 2012. Seconda partenza alle 14 ore italiane con gran parte della flotta che naviga sulla sinistra del campo di regata. La belga Rondelez, OCS, è costretta a ripetere la partenza. Prende il comando l'israeliana El-Korzits che al termine del primo lato di poppa è seguita dalla canadese Girke e da Shaw (GBR). Alessandra Sensini al termine dello stesso lato è all'11° posto avendo recuperato una posizione rispetto alla prima bolina. Sensini continua ad attaccare e alla terza boa è al 9° posto. Ottima bolina dell'atleta italiana che in boa è settima, posizione confermata al termine della terza poppa. Intanto la finlandese Petaja si è portata al secondo posto seguita dall'ucraina Maslivets, mentre El-Korzits (ISR) continua ad allungare sulla flotta aggiudicandosi la vittoria. Seconda sul traguardo Petaja (FIN) e terza Maslivets (UCR). Molto bene Alessandra Sensini che in un finale al fotofinish taglia la linea d'arrivo al 6° posto, battendo in volata la spagnola Alabau, settima in questa prova. Entrambe registrano un tempo di 27 minuti e 50 secondi. Dopo otto prove e uno scarto Alessandra Sensini (CC Aniene) è al 10° posto in classifica provvisoria con i parziali (12)-9-11-8-11-9-6-6 e 60 punti. Sempre prima la spagnola Marina Alabau a 15 punti, seconda Lee El-Korzits (ISR) a 18 punti e terza l'ucraina Olga Maslivets a 27 punti. Domani in programma due prove. Medal Race in calendario per martedì 7 agosto. 470 Maschile (27 nazioni) Richiamo generale per la prima partenza di Race 5 oggi a Weymouth con 18 nodi da sud ovest. Alla prima boa in testa Kliger-Sela (ISR), seguiti da Harada-Yoshida (JPN) e da Belcher-Page (AUS). Gabrio Zandonà (CV Marina Militare)-Pietro Zucchetti (SV Fiamme Gialle) girano mark 1 al 5° posto, alle spalle dell'equipaggio croato. L'equipaggio azzurro alla boa successiva ha guadagnato una posizione ed è 4°. Cambio in testa alla flotta con Belcher-Page che prendono il comando e i francesi Leboucher-Garos che superano gli azzurri, ora sesti. Zandonà-Zucchetti attaccano, mettendosi alle spalle l'equipaggio croato e quello francese alla quarta boa dove transitano al 4° posto. Gabrio Zandonà-Pietro Zucchetti tagliano il traguardo al 6° posto. Primi Belcher-Page (AUS), secondi Kliger-Sela (ISR) e terzi i britannici Patiece-Bithell. Seconda prova con 16 nodi da 205. In testa alla prima boa i francesi Leboucher-Garos mentre Zandonà-Zucchetti transitano al 13° posto. Gli azzurri recuperano posizioni e sono 11° ai passaggi successivi e sul traguardo 14°. Seconda vittoria di giornata per gli australiani Belcher-Page, seguiti dai francesi e i neozelandesi Snow Hansen - Suanders, Dopo sei prove e uno scarto Gabrio Zandonà (CV Marina Militare)-Pietro Zucchetti (SV Fiamme Gialle) sono al 5° posto in classifica provvisoria con 35 punti e i parziali 6-(26)-1-8-6-14. Primi gli australiani Belcher-Page a 8 punti, secondi i britannici Patience-Bithell (12 pt) e terzi i neozelandesi Snow Hansen-Saunders. Domani giorno di riposo per i 470M. 470 Femminile (20 nazioni) Tornano in acqua per il loro secondo giorno di regata le azzurre Giulia Conti - Giovanna Micol (CC Aniene). Alle 15.30, ora italiana, ha preso il via Race 3 con 18 nodi di vento da sud-ovest. Inizio di giornata difficile per Conti-Micol che girano la prima boa al 14° posto. In testa le francesi Lecointre-Geron che però al termine della prima poppa sono seconde, precedute dalle statunitensi Clark-Lihan. Le azzurre guadagnano due posizioni e sono 12esime. Al termine della seconda bolina le francesi conquistano nuovamente il comando della flotta, seguite dalle australiane Rechichi-Stowell e dalle kiwi Aleh-Powrie. Conti-Micol scivolano al 19° posto per tagliare il traguardo al 18°. Vittoria per le francesi seguite dalle neozelandesi e al terzo posto dalle australiane. Pronto riscatto delle atlete azzurre che nella seconda prova sono in testa alla flotta fin dall'inizio della regata. Conti-Micol sono prime al termine della bolina, tallonate dalle britanniche Mills-Clark e al terzo posto da Aleh-Powrie (NZL). Battaglia a colpi di strambate tra le azzurre e le britanniche mentre si avvicinano al cancello di poppa, ma Conti-Micol difendono la loro leadership. Seconde ora le brasiliane Oliveira-Barbachan mentre Mills-Clark perdono terreno. Giulia Conti e Giovanna Micol allungano sulle avversarie nella seconda bolina e in boa hanno un vantaggio di 10 secondi sulle brasiliane Fernanda Oliveira-Ana Barbachan. A metà dell'ultimo lato di poppa l'equipaggio brasiliano chiude le distanze e si porta al comando. Conti-Micol devono difendersi anche dagli attacchi delle argentine. Finale adrenalinico con le brasiliane che si aggiudicano la vittoria e Conti-Micol che difendono il 2° posto sul traguardo dagli attacchi delle argentine fino all'ultima strambata. Dopo quattro prove Giulia Conti-Giovanna Micol guadagnano una posizione e sono all'8° posto in classifica provvisoria (parziali 8-10-18-2) con 38 punti. Prime le kiwi Jo Aleh-Olivia Powrie (15pt), seconde Hannah Mills-Saskia Clark (GBR) a 17 punti seguite al terzo posto dalle olandesi Westerhof-Berkhout a 22. Laser Radial (41 nazioni) In programma oggi Race 9&10 per i Laser Radial, prove che determinano l'accesso in Medal Race, riservata ai dieci equipaggi migliori, in programma lunedì 6 agosto. La prima prova inizia alle 12.10 locali con 18 nodi da sudovest. La cinese Xu si porta al comando della flotta. Francesca Clapcich (Cv Aeronautica Militare) gira mark 1 al 15° posto per poi perdere posizioni nel lati successivi e tagliare il traguardo al 21° posto. Prima sulla linea d'arrivo Xu (CHN), seconda Cebrian (ESP) e terza Murphy (IRL). La cinese Xu si porta al comando della flotta anche nella decima prova, ma viene presto superata da Bouwmeester (NED) che si aggiudica la vittoria. Buona partenza per Francesca Clapcich che gira la prima boa al 7° posto. Purtroppo poi Clapcich perde posizioni andando a tagliare il traguardo al 19° posto. Dopo dieci prove e uno scarto l'azzurra Francesca Clapcich (Cv Aeronautica Militare) conclude la sua esperienza olimpica al 19° posto con i parziali 20-16-24-7-9-(27)-18-25-21-19 e 159 punti. MEDAL RACE LASER RADIAL: IL 6 AGOSTO Tutta da vedere la finale del Laser Radial, dove le prime quattro atlete sono raccolte in un solo punto. Le prime dieci veliste che correranno la Medal Race di lunedì 6 agosto alle 13.00, ora locale, sono: Lijia Xu (CHN) 33 punti, Marit Bouwmeester (NED) 33, Annalise Murphy (IRL) 34, Evi Van Acker (BEL) 34, Alison Young (GBR) 52, Gintare Volungeviciute Scheidt (LTU) 68, Sari Multala (FIN) 74, Veronika Fenclova (CZE) 87, Paige Railey (USA) 92, Tania Elias Calles (MEX) 100. Laser Standard (49 nazioni) Anche nello Standard le due prove di oggi determinano l'accesso alla Medal Race. Prima prova del giorno con 13-18 nodi da 195 gradi. Lo spagnolo Hernandez si porta al comando per i primi due lati, ma poi deve cedere il passo all'australiano Slingsby che vince la prova. Terzo il kiwi Murdoch. Michele Regolo (SV Fiamme Gialle) è 43° sulla linea d'arrivo. La decima prova vede una rotazione del vento di 20 gradi a destra. Ancora una volta è Tom Slingsby (AUS) a portarsi al comando della flotta, seguito dallo svedese Myrgren e al terzo posto dal kiwi Murdoch. Michele Regolo gira la prima boa in 14ma posizione ma a Mark 3 è 22° e sul traguardo è 30°. Dopo dieci prove con uno scarto Michele Regolo (SV Fiamme Gialle) conclude l'Olimpiade al 35° posto con i parziali 31-35-(46)-10-21-32-45-35-43-30 e 280 punti. Primo Tom Slingsby (AUS) a 25 punti, secondo Pavlos Kontides (CYP) a 39 punti e terzo lo svedese Myrgren. PRIMA MEDAGLIA PER CIPRO NELLA STORIA DELLA VELA OLIMPICA Grande soddisfazione per l'atleta cipriota Pavlos Kontides che realizzando di aver vinto matematicamente la prima medaglia olimpica legata alla vela per il suo paese, ha dichiarato: "Questo è il giorno più bello della mia vita e non ci credo ancora! Quando ho visto tutti media che mi aspettavano e i miei connazionali che festeggiavano ho realizzato l'impresa portata a termine. Certo, c'è la Medal Race da disputare e matematicamente l'oro è ancora raggiungibile. Devo solo svuotare la mente e regatare al meglio." LA MEDAL RACE LASER STANDARD: IL 6 AGOSTO Questi i primi dieci atleti che si sono qualificati per la Medal Race di lunedì 6 agosto alle 14.00, ora locale: Tom Slingsby (AUS)  25 punti, Pavlos Kontides (CYP) 39, Rasmus Myrgren (SWE) 60, Tonci Stipanovic (CRO) 61, Andrew Murdoch (NZL) 79, Paul Goodison (GBR) 87, Simon Grotelueschen (GER) 90, Juan Ignacio Maegli Aguero (GUA) 94, Alejandro Foglia (URU) 102, Jean Baptiste Bernaz (FRA) 109. RS:X Maschile (38 nazioni) Ultima a scendere in acqua oggi la classe RS:X maschile. Dominio incontrastato nella prima prova dell'olandese Dorian Van Rijsselberge che vince seguito dal britannico Dempsey e al terzo posto dal greco Kokalanis. Federico Esposito (Fiamme Oro) gira la prima boa in 24esima posizione andando poi a tagliare il traguardo al 33° posto. L'ottava prova viene vinta dal tedesco Wilhelm, secondo l'olandese e terzo il britannico. Esposito è 35° sul traguardo. Dopo otto prove con uno scarto, Federico Esposito è al 34° posto con i parziali 31-30-33-31-32-(36)-33-35 e 225 punti. Sempre primo l'olandese Dorian Van Rijsselberge a soli 9 punti. Secondo Nick Dempsey (GBR) a 24 e terzo il tedesco Wilhelm a pari punti. Leggi i commenti I commenti dei lettori 
PARIGI - L'attesa sfida tra Messi e Ibrahimovic si risolve sostanzialmente in parità, con i due assi a segno dal dischetto nei tempi regolamentari, chiusi sul 2-2 da Barcellona e Psg nel torneo di pariti. Poi il trofeo è andato ai catalani, migliori nella serie finale dei rigori. Subito a segno sono andati al 7' gli spagnoli con Rafinha, quindi il raddoppio con Messi su rigore al 9' della ripresa. L'attesissimo neo-acquisto del Psg Ibrahomovic apre le marcature per i francesi, che accorciano le distanze, sempre su rigore, al 15' del secondo tempo. Poi quasi in chiusura di partita, al 37', Camara trova il pareggio per i francesi del Psg. Ai rigori segnano Messi, Xavi, Fabregas e Pique. Hoarau e Gameiro vengono fermati da Pinto. Armand mette a segno la rete per il Psg, ma non è utile ai fini del risultato finale. Il Barcellona si aggiudica il trofeo di Parigi. Leggi i commenti I commenti dei lettori 
NAPOLI - Ancora un Napoli convincente nell'ultimo test prima della partenza per Pechino, sede della prima gara ufficiale della stagione, la Supercoppa con la Juventus. Al San Paolo cade anche lo Sporting Braga, battuto per 3-1, ed il protagonista è di nuovo Goran Pandev, autore di una doppietta nel corso del primo tempo. Sugli scudi, oltre al macedone, un Hamsik ispirato. Ottima la prova di Inler in cabina di regia, da rivedere Vargas, min ritardo di condizione Britos. Più in generale per Mazzarri ancora qualche problemino in difesa, ma Napoli comunque padrone della scena già nel corso della prima frazione grazie a una grande concentrazione e ai colpi dei suoi fuoriclasse. La rete che sblocca il risultato al primo affondo. Lancio di Hamsik per Vargas (4') che scatta sul filo del fuorigioco ed offre a Pandev la palla del vantaggio. I 15mila del San Paolo gradiscono, incitano, ed allora ecco il bis: grande percussione centrale di un Pandev scatenato, dribbling sul portiere in uscita e 2-0. Per il macedone si tratta del settimo sigillo in sei gare di precampionato. Il Napoli non si ferma, colpisce anche un palo (al 20', cross di Maggio deviato da Elderson e palla che si stampa sull'esterno del montante di sinistra), mentre i portoghesi fanno fatica ad infilarsi nell'area avversaria e si affidano solo a tiri dalla lunghissima distanza. Il più pericoloso al 26' è Mossoro, che calcia su De Sanctis da posizione favorevolissima. E' un campanello d'allarme per gli azzurri, che al minuto 36 vengono trafitti: destro violentissimo di Lima da dentro l'area, ma da posizione defilata e De Sanctis beffato complice una deviazione di Campagnaro. Nella ripresa lo Sporting parte baldanzoso: al 2' Mossoro dribbla mezzo Napoli ma poi piazza a lato di destro; al 6' Alan tira da fuori e manca di un nulla il bersaglio; al 12' De Sanctis deve distendersi per disinnescare un missile di Hugo Viana. Il Napoli tiene botta, e chiude il match al 17', quando Zuniga entra in area da sinistra, converge e di destro batte Beto: 3-1. Ancora il colombiano (23') colpisce anche un palo clamoroso con un'azione fotocopia, legittimando il risultato. Lunedì la partenza della comitiva azzurra per la Cina, sabato prossimo Napoli-Juventus. Napoli-Sporting Braga 3-1 NAPOLI: (3-5-1-1) De Sanctis, Campagnaro (28' st. Gamberini), Cannavaro(28' st. Fernandez), Britos, Maggio, Behrami (25'st. Dossena), Inler (26'st Donadel), Hamsik (32' st.Novothny), Zuniga (39' st. Bariti), Pandev (16' st. Dzemaili), Vargas (39' st Fornito). All.: Mazzarri. SPORTING BRAGA (4-3-3-): Beto, (1'st Quim) Vinicius, Custodio (26'Baiano), Douglao, Alain (26'st. Amorim), Mossorò (36' Eder),Salino, H. Barbosa,(20' st. R.Micael) Hugo Viana, Elderson (26'st Ismaili), Lima. All. Josè Peseiro. Reti: nel pt. 4' e 15', Pandev, 37' Lima. Nel st. 16' Zuniga Leggi i commenti I commenti dei lettori 

SMIRNE  - Chi si aspettava di vedere un'amichevole tra Galatasaray e Lazio si sbagliava di grosso. Il clima è incandescente, i 50.000 tifosi turchi hanno reso lo stadio una vera e propria bolgia e i giocatori giallorossi non hanno alcuna intenzione di deluderli. La squadra di Petkovic però non vuole recitare il ruolo di starring partner e si presenta con la formazione praticamente al completo. Il modulo è il 4-2-3-1: Marchetti in porta, difesa a quattro formata da Konko, Biava, Dias e Lulic, diga davanti alla difesa composta da Ledesma e Cana, con Candreva, Hernanes e Mauri dietro all'unica punta Floccari. IL PRIMO TEMPO  - Il Galatasaray di Burak Yilmaz cerca sin da subito di far valere il fattore campo, chiudendosi bene in difesa e facendosi vedere davanti trascinato dal proprio pubblico. Dopo neanche un quarto d'ora colpiscono un palo con Emre Colak, ma pochi minuti dopo i giallorossi si fanno trovare scoperti concedendo un contropiede 4 contro 2 alla Lazio che però, con Candreva prima ed Hernanes poi, non riesce a sfruttare. Gol sbagliato, gol subito: sul capovolgimento di fronte Elmander non perdona e dopo aver sfruttato un buco difensivo ed essersi scrollato di dosso senza troppi patemi d'animo Biava, trafigge Marchetti in uscita portando la sua squadra sull'1 a 0. La Lazio non demorde, pressa alto e costruisce i presupposti per il pareggio: al minuto 38 colpisce una traversa con Floccari dopo una grande progressione palla al piede di Hernanes e sulla ribattuta Candreva colpisce male il pallone non riuscendo a centrare la porta. IL SECONDO TEMPO  - Al nono minuto della ripresa è il momento di Mauro Zarate. L'argentino entra al posto di Hernanes trasformando il modulo in un 4-4-2: già con questa prima correzione la Lazio diventa padrona del campo mettendo molte volte in difficoltà il Galatasaray. Con gli ingressi di Gonzalez e Cavanda in luogo di Cana e Mauri, poi, i biancocelesti accelerano ancora di più, cercando in più occasioni la rete del pareggio e mantenendo costantemente il possesso del pallone. Il centrocampista uruguayano, posizionato a fianco di Ledesma, interpreta alla grande le richieste di aggressività a tutto campo di Petkovic e la sua azione di rottura sul portatore di palla è supportata dal sacrificio in fase di ripiegamento degli attaccanti e dei centrocampisti esterni. Anche Zarate è molto ispirato: tanti ottimi spunti per lui che ha provato anche a beffare l'amico Muslera con un cucchiaio da fuori area. Nei venti minuti finali c'è spazio anche per Miroslav Klose che ha così l'opportunità di riprendere confidenza con il pallone e cinque minuti più tardi, Petkovic manda un chiaro segnale alla squadra inserendo anche Rocchi. Il croato non vuole perdere e schiera una Lazio a trazione anteriore: sono 3 gli attaccanti di ruolo contemporaneamente in campo. Si passa al 4-3-3, con l'inserimento di Onazi in luogo di Candreva e i capitolini continuano a spingere sull'acceleratore pur non riuscendo a creare delle vere e proprie occasioni da gol. Il Galatasaray soffre, ma riesce comunque a riaffacciarsi saltuariamente davanti mettendo in difficoltà Marchetti. La partita si conclude con la vittoria dei turchi, ma la Lazio di Petkovic non ha assolutamente sfigurato. Leggi i commenti I commenti dei lettori 
