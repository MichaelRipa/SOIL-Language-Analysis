Pizzarotti fermi i lavori per l'alta velocità israeliana. L'appello questa volta arriva dal Gruppo d'Azione per la Palestina di Parma, che oggi ha lanciato la campagna "Stop that train - Fermiamo Pizzarotti" ( stopthattrain.org ). "Il progetto della linea A1 israeliana - spiega l'associazione - consiste nel collegamento tramite alta velocità delle città di Gerusalemme e Tel Aviv: la durata del percorso sarà di 28 minuti. La linea ferroviaria tuttavia attraverserà per 6,5 km i confini della Linea Verde, penetrando così nei territori palestinesi occupati della Cisgiordania. Per i lavori del Tav, infatti, sono stati espropriati i terreni vicini ai villaggi di Beit Surik e Beit Iksa, privando la popolazione (che al 30% vive di agricoltura) del proprio sostentamento. L'uso dell'alta velocità sarà poi riservato ai soli cittadini israeliani. Questa operazione è in palese violazione del diritto internazionale, che prevede il divieto dell'uso delle risorse dei territori occupati e che stabilisce che la popolazione locale non possa essere esclusa dall'utilizzo dell'infrastruttura". Tra le aziende coinvolte nella costruzione della linea vi è proprio la parmigiana Pizzarotti, "subentrata nell'appalto alla tedesca Deutsche Bahn, che si è ritirata dal progetto nel marzo scorso, su pressione del governo Merkel, proprio perché l'alta velocità israeliana è in violazione della legalità internazionale". In continuità con la campagna internazionale "Stop That Train" il Gap di Parma ( gruppoazionepalestina.noblogs.org ) auspica "l'immediato ritiro della Pizzarotti & co. S.p.a. dal progetto", ma si rivolge anche "al consiglio comunale, alla giunta comunale ed al sindaco che si costituiranno a maggio" a cui chiede "di prendere posizione in merito alla questione e di promuovere una diffida politica e morale nei confronti della Pizzarotti, non concedendogli alcun appalto pubblico fino a che l'azienda non si sia ritirata". "L'obiettivo che ci fissiamo - scrive il Gruppo nel suo comunicato - è raggiungibile: il Comune di Rho e il Comune di Napoli hanno già aderito alla campagna e diffidato la Pizzarotti dall'intraprendere opere pubbliche nei suddetti Comuni. L'azienda tedesca Deutsche Bahn si è inoltre ritirata autonomamente dal progetto a causa della violazione internazionale e del suo statuto interno". A sostegno della campagna è stata promossa una raccolta di firme in difesa dei diritti umani rivolta ai cittadini e a tutte le associazioni politiche e sindacali. Sono già in programma una serie di iniziative tra le quali un'assemblea pubblica per sabato 31 marzo. 
Questa è una vittoria che vale doppio, perché il Toro l’ha conquistata contro un avversario forte e di blasone, perché l’ha voluta con cuore e coraggio, perché l’ha meritata dopo essersela maldestramente fatta sfuggire, perché è stata una dimostrazione di forza che al resto della serie B andrà di traverso, e  metterà paura. Con la Samp è finita 2-1, il punteggio è stretto ma l’emozione è stata grande, visto che i granata hanno dovuto aspettare la zampata in extremis di Meggiorini: era già sdraiato a terra ma ha trovato lo stesso il modo di segnare. Una metafora della squadra intera. Contro le grandi, ammesso che i blucerchiati lo siano ancora, il Toro rasenta spesso la perfezione, ed è un segno di maturità oltre che di forza. Ieri sera, per esempio, ha reagito con furia al pareggio blucerchiato ma già aveva gestito con intelligenza un avvio di partita complicato, perché la Samp ha cominciato con spregiudicata baldanza, mettendo pressione al centrocampo e cercando subito di imporre sia il suo notevole tasso tecnico sia la muscolarità superiore. I granata non si sono però spaventati, hanno capito in fretta che il contropiede poteva essere la soluzione giusta e ogni ripartenza (di Stevanovic, in particolare) ha creato dei guai, sia grazie al grande movimento delle punte sia per l’incontenibile estro di Stevanovic, già pericoloso all’11’ prima d’inventarsi l’azione del vantaggio: la sua fuga è cominciata a metà campo, ha ubriacato tre doriani e si è conclusa con l’assist ad Antenucci, la cui prima conclusione ha colpito Bianchi e la seconda è stata gol. A quel punto il Toro ha preso in mano la situazione, giocando anche sui nervi scoperti della Samp (alla mezzora della ripresa verrà espulso l’esagitato Iachini) ma sciorinando soprattutto un’organizzazione di gioco di altra (e alta) caratura. Sarebbe stato tutto perfetto se la traversa (33’) non avesse negato a Bianchi un gol che sarebbe stato bellissimo, oltre che benedetto, visto la prepotenza del suo colpo di testa sul cross di D’Ambrosio. I liguri hanno impiegato invece 43’ per coinvolgere Benussi, attento sulla conclusione di Renan. Il Toro ha giocato molto spesso bene e sempre meglio della Sampdoria, anche perché molti granata si sono esibiti a livelli notevoli: Stevanovic (uscito zoppicante, e lo spettacolo ne ha risentito), D’Ambrosio, Di Cesare, Basha e soprattutto Bianchi, raramente visto così nel cuore del gioco, così lucido nelle assistenze, così generoso nel pressing e nei ripiegamenti, così intelligente nei movimenti con e senza palla. Non è fortunato, perché al 6’ st gli è stato annullato un gol per fuorigioco millimetrico, mentre al 7’ un suo geniale velo ha liberato al tiro Antenucci, che ha scelto, e sbagliato, un presuntuoso cucchiaio. In definitiva, il Torino è rimasto prigioniero dell’unico difetto che proprio non riesce a risolvere, ovvero l’incapacità di concretizzare l’enorme volume di gioco che produce. Le leggi del calcio sono implacabile, e implacabile è stata la Samp nel punire tanto spreco: al 22’ st, D’Ambrosio ha tergiversato in un rinvio, dalla mischia è uscito Juan Antonio che ha castigato Benassi con un destro dal limite forte e angolato. È cominciato lì il momento più complicato del Toro, perché per la prima volta i doriani sono riusciti a mettergli paura, o almeno a tenerlo in allarme. Con coraggio, i granata hanno cercato di riprendere il filo del discorso interrotto, ma più che la forza sono mancate le energie, anche se Ventura ne ha aggiunte di fresche in attacco. E quando sembrava che oramai la lucidità fosse andata a farsi benedire, il Toro ha trovato il colpo d’ala decisivo: Antenucci, appena spostato sull’esterno, è fuggito sulla sinistra e ha scatenato una mischia risolta da un tocco d’opportunismo di Meggiorini, che opportunista non è: mancavano quattro minuti alla fine, e i granata hanno finalmente avuto ciò che meritavano di avere. 
TORINO  -  Non è stata una disfatta, ma una sconfitta rocambolesca (proprio come all'andata), con la Sampdoria che si è battuta. Se il sogno playoff rischia di diventare un'utopia, non è per questa battuta d'arresto. I rimpianti sono per non aver mai visto una squadra così prima della rivoluzione di gennaio. La Sampdoria parte con il piglio giusto, ma si capisce subito che nella bolgia dell'Olimpico, pubblico invasato con proteste vibranti ad ogni fischio contrario dell'arbitro, non sarà facile.  I blucerchiati nei primi minuti comandano il gioco, ma pagano lo scarso cinismo sottoporta: Pozzi, per esempio, al 4' avrebbe la palla buona per portare i blucerchiati in vantaggio, ma dopo essersi liberato bene tira addosso al portiere Benussi. Tutt'altra determinazione in fase offensiva sembrano avere i padroni di casa e lo si capisce già al 10', quando Stevanovic, imprendibile per il balbettante Costa (preferito da Iachini a Laczko proprio perché più difensore dell'ungherese), fila via in contropiede e mette i brividi a Romero con un potente tiro a lato. Sono le prove del vantaggio che arriva al 20', di nuovo, se vogliamo con un'azione di rimessa, perché è la Sampdoria a facilitare il ribaltamento di fronte, con Renan che non cattura una palla a sinistra, Obiang che perde il contrasto e Stevanovic che prende d'infilata Costa e va al cross per lo smarcato Antenucci; la sfortuna della Sampdoria è che la rete non arriva in maniera lineare, ma attraverso un rimpallo: forse la palla finirebbe lo stesso in rete, ma picchia sulla schiena di Bianchi e si trasforma in un assist involontario che rende il compito dello stesso Antenucci ancora più facile. LA FOTOCRONACA Il colpo per un po' tramortisce la squadra di Iachini e nel frangente non è spietato il Torino nel chiudere la partita, con Rossini che in disperato recupero rischia l'autogol al 27' e con Bianchi che al 33' colpisce di testa la traversa. Sono fiammate importanti a cui la Sampdoria inizia a rispondere solo nel finale di tempo e sempre con Bertani, impreciso sia nella deviazione di testa su cross di Pozzi che nell'intervento in spaccata che potrebbe ribadire in rete la respinta del portiere Benussi sul forte diagonale di Renan. Si va al riposo con le proteste blucerchiate per un intervento in area granata di Di Cesare, regolare secondo l'arbitro Massa, e con la sensazione che la squadra di Iachini sia in partita, ma debba necessariamente essere più pungente in attacco, se vuole riequilibrare l'incontro e non lasciare all'Olimpico le ultime speranze di aggancio alla zona playoff. Quella rabbia che al 22' della ripresa c'è nel destro di Juan Antonio, subentrato da otto minuti a Foggia, che riporta in parità la Sampdoria, con il primo gol straniero del campionato blucerchiato. E' una rete bella e voluta, frutto di un pallone recuperato sulla trequarti difensiva granata, messo splendidamente a frutto dal centrocampista argentino. Ed è una marcatura che rende spettacolare la gara, perché da quel momento entrambe le formazioni provano a vincerla. Non è un sussulto che può far storia il palo di Bianchi al 28', perché l'attaccante era in fuorigioco, mentre è sicuramente di sostanza la girata a lato di Sgrigna, che fa il paio con il salvataggio rocambolesco della retroguardia granata sul cross di Laczko, entrato per dare più spinta a sinistra al posto di Costa. Fa rumore, in un incontro sempre più teso, anche l'espulsione di Iachini, che protesta per un fallo di Renan che non c'era e fa effetto constatare che con un numero più o meno simile di falli alla fine si contano cinque ammoniti doriani e uno solo granata. Non c'entra Massa però nella rete che al 42' condanna la formazione di Iachini, bensì Romero che sbaglia, in evidente ritardo, ad abbandonare la sua porta. C'è il cross, la mischia e la rovesciata di Meggiorini che manda in orbita il Toro e la Sampdoria all'inferno. 

MADRID  - Alla guerra a distanza tra Real Madrid e Barcellona si aggiunge una nuova puntata: il club merengue ha detto di no alla Federcalcio Spagnola (RFEF) che chiedeva l'utilizzo del Santiago Bernabeu, tana delle 'Camisetas Blancas', per la finale di Coppa del Re tra Barcellona e Athletic Bilbao, in programma il 20 o il 25 maggio. OPZIONI MESTALLA E VICENTE CALDERON - Secondo la stampa iberica, in casa madridista hanno voluto evitare che l'odiato Barça potesse festeggiare un nuovo successo proprio nella tana del nemico, soprattutto alla luce dell'eliminazione del Real per mano dei catalani proprio grazie al successo ottenuto in trasferta. Il portavoce della Rfef, Jorge Carretero, ha confermato oggi che il Bernabeu ha dovuto essere scartato e che la finale si terrà al Mestalla di Valencia o al Vicente Calderon di Madrid, lo stadio dell'Atlético. GUARDIOLA: "ANDREMO DOVE CI VOGLIONO" - Lo strappo del Real è ancor più pesante perché, dal punto di vista formale, costituisce uno 'sgarbò nei confronti del Re di Spagna, cui è intitolato il trofeo e che consegnerà in persona la Copa alla squadra vincitrice della finale. Non si scompone, invece, il tecnico del Barcellona, Pep Guardiola: "Se non ci vogliono, non andiamo: giocheremo la finale dove vogliono riceverci" è il laconico commento del trainer blaugrana. Leggi i commenti I commenti dei lettori 
CESENA - Arrigoni non è più l'allenatore del Cesena. Dopo un colloquio con il presidente Campedelli ha formalmente deciso di rescindere consensualmente il contratto che lo legava al club bianconero fino a giugno. Sulla decisione ha inciso in maniera decisiva il pesante ko con il Milan che riduce ulteriormente le già flebili speranze di salvezza dei romagnoli. Arrigoni si era già dimesso dopo la rocambolesca sconfitta con la Lazio di 10 giorni fa, ma lo stesso presidente Campedelli lo aveva convinto a restare. DIMISSIONI INATTESE - Nulla faceva presagire alle dimissioni. Anche ieri pomeriggio, dopo la sconfitta, Arrigoni parlava da allenatore assolutamente in sella. In serata, invece, c'è stato un vertice in società. Il Cesena ha chiesto al tecnico di dimettersi e l'incontro si è concluso con un freddissimo comunicato per annunciare una "rescissione consensuale". Arrigoni, così, diventa il 13° tecnico mandato via in A in questa stagione dopo appena 24 giornate. BERETTA O GIAMPAOLO PER LA SOSTITUZIONE - Per la sua sostituzione la società sta sondando due piste: o l'ingaggio di Mario Beretta, o il ritorno di Marco Giampaolo, che aveva guidato la squadra nelle prime dieci disastrose giornate. Meno probabile, ma non da escludere, appare la pista che porterebbe a Cesena Giuseppe Papadopulo. La società cercherà di capire, nelle prossime ore, chi avrà voglia di raccogliere una sfida che - classifica alla mano, con la zona salvezza lontana ormai 7 punti - è tutt'altro che semplice. Leggi i commenti I commenti dei lettori 
Leggi i commenti I commenti dei lettori 
