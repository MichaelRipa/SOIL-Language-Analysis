ROMA - Arriva dagli Usa una nuova speranza nella ricerca di una cura per l'Alzheimer. I neuroscienziati della Case Western Reserve University School of Medicine di Cleveland hanno scoperto che un medicinale usato da anni contro i tumori è in grado di annullare rapidamente i sintomi dell'Alzheimer, almeno nei topi. Si tratta di un farmaco in grado di invertire i deficit cognitivi, comportamentali e di memoria causati dalla comparsa di questa forma di demenza. I risultati dello studio, pubblicato su Science , sono giudicati "più che promettenti" dagli stessi ricercatori pur con la prudenza che si deve a un trial condotto, per ora, solo su animali. Al centro dello studio c'è il bexarotene, da oltre 10 anni approvato dalla Food and drug administration (Fda) per il trattamento del cancro. Il team di Gary Landreth, che da anni studia la formazione dell'Alzheimer, aveva già scoperto che il vettore principale del colesterolo nel cervello, l'apolipoproteina E (ApoE), funziona come uno 'spazzino' facilitando la pulizia delle proteine beta amiloidi. Nel nuovo studio, Landreth e i suoi colleghi hanno voluto testare l'efficacia del bexarotene per aumentare l'espressione di ApoE e, dunque, ripulire il cervello dalle placche tipiche della malattia neurologica, ed hanno accertato che il farmaco stimola i recettori dei retinoidi X (RXR), che controllano la quantità di ApoE prodotta. Il risultato ha sorpreso gli stessi scienziati, soprattutto per la velocità con cui bexarotene migliora i deficit di memoria e gli altri problemi legati al morbo di Alzheimer. Entro sei ore dalla somministrazione del medicinale, infatti, i livelli di beta amiloide solubili sono scesi del 25% e l'effetto è durato fino a tre giorni. Un cambiamento correlato con un rapido miglioramento in tre diversi modelli murini del morbo di Alzheimer. Non solo: il farmaco 'spazzino' ha cancellato più della metà delle placche amiloidi nel cervello dei topolini entro 72 ore dal trattamento. La ricerca suggerisce dunque che l'aumento dei livelli di ApoE nel cervello può rappresentare una strategia terapeutica efficace per eliminare le sostanze associate ai disturbi di memoria e cognitivi legati all'Alzheimer. "E' una scoperta senza precedenti - ha detto Paige Cramer, uno dei ricercatori della Case Western Reserve School of Medicine - ; in passato il miglior trattamento per la malattia di Alzheimer nei topi aveva richiesto diversi mesi per ridurre le placche nel cervello". "Dobbiamo essere chiari - aggiunge Landreth - questo farmaco funziona abbastanza bene nei modelli murini della malattia. Il nostro prossimo obiettivo è ora quello di verificare se agisce in modo simile negli esseri umani. Siamo proprio all'inizio del lavoro per tradurre questa scoperta di base in un un trattamento". I ricercatori sperano che il buon profilo di sicurezza del bexarotene consenta di accelerare la marcia verso i trial clinici. 
INIZIATIVE Mafia Alle 10.30 nell'Aula Arsenale - Facoltà di Economia e Commercio, via Vivaldi 5, incontro "L'impegno contro le mafie, per la legalità, il lavoro, lo sviluppo e la giustizia sociale" con Anna Canepa (magistrato della Direzione nazionale Antimafia), don Luigi Ciotti (presidente di Libera) e Pierluigi Stefanini (presidente del Gruppo Unipol). Ingresso libero. La memoria Cerimonia ufficiale del "Giorno del ricordo" con gli interventi del presidente del Consiglio regionale, Rosario Monteleone, e del presidente della Regione, Claudio Burlando, alle 15.30 presso il Teatro della Gioventù di via Cesarea 16. Ingresso libero. Letteratura Alle 16.30 a Palazzo Ducale, Archivio Storico, incontro sul tema "Pia De'Tolomei: il sangue e la pietà" con Milva Maria Cappellini, docente del Liceo Forteguerri di Pistoia. Ingresso libero. Italiani e la crisi Alle 17.45 a Palazzo Ducale, Sala Camino, "Gli italiani di fronte alla crisi. Che cosa cambia?": presentazione del 45° rapporto Censis sulla situazione sociale del paese. Presentano Luca Borzani, presidente Fondazione per la Cultura Palazzo Ducale, Roberto Speciale, presidente Centro In Europa. Ingresso libero. Helzapoppin Alle 17  letture da "Caro Michele", di Natalia Ginzburg, al Teatro della Corte, in Corte dei Lambruschini. Ingresso libero. Paolini Alle 16 Marco Paolini incontra il pubblico dopo la proiezione del film "Io sono Li", di Andrea Segre, al cinema Nickelodeon di via della Consolazione. Ingresso libero. Libro/1 Alle ore 17, presso "Fontana del Barchile" in Campetto, presentazione del libro "Siamo andati in Antola" di Alessio Schiavi. Ingresso libero. Libro/2 Alle 18, alla Feltrinelli Libri e Musica di via Ceccardi 16 r, presentazione del libro "L'eredità di zia Evelina" di Maria Teresa Valle (Frilli Editore), con l'autore e Patrizia Ferrando. Ingresso libero. NOTE E SAPORI Port Royal Alle 22.30 a La Claque di vico San Donato, Port Royal in concerto. Ingresso 7 euro. Just five Alle 21.30 al Count Basie Jazz Club, serata Just Five con Matteo Prefumo Special Quartet. Ingresso 5 euro. Café del Mar Alle 18 il Cafè del Mar di Corso Italia  -  San Giuliano, dj set del locale e apericena a 12 euro. Caribe Dalle 22 nel locale di Corso Italia 3 dj savonese Ricks con dj Roby El Gordo e dj El Papi. Ingresso con consumazione. Groove Bobby Soul & les Gastones presentano il nuovo album "Conseguenze del groove" al Senhor do Bonfim di Nervi, in passeggiata Anita Garibaldi, alle 23. Ingresso con consumazione. De André Alle 21.30 I marinai di foresta in concerto, con tributo a Fabrizio De André, da Erasmo, in via don Giovanni Verità 2 G r. Ingresso con consumazione. Borgoclub Alle 21.30 nel locale di via Vernazza 7/9, a San Martino, concerto del Quartetto Caxangà, formato da Barbara Casini alla voce, Alessandro Galati al pianoforte, Edu Hebling al contrabbasso e Enzo Zirilli alla batteria. Ingresso con consumazione. Stoccafisso Al Bar Trattoria El Merendero di via Santa Zita 20 r "Stock Day" con serata dedicata allo stoccafisso. Dalle ore 19. Ingresso con consumazione. 
TEL AVIV - Cantù dura 20 minuti, poi il Maccabi dilaga. La squadra israeliana vendica la sconfitta dell'andata (82-74) con gli interessi e davanti al proprio pubblico supera la Bennet per 75-60 nella quarta giornata della Top 16 di Eurolega. La squadra di Trinchieri resta in partita per tutto il primo tempo, andando all'intervallo lungo avanti 41-39, ma nel terzo quarto crolla (23-5 il parziale a favore degli israeliani) e non riesce più a rientrare. Ottima la prova di Shermadini, in doppia doppia con 15 punti e 10 rimbalzi, strepitoso Basile con 20 punti (4/8 da tre). Nelle fila del Maccabi 14 punti per Blu, 12 a testa per Langford ed Eliyahu. Nella classifica del girone H gli israeliani agganciano proprio Cantù al secondo posto a quota 4, a quattro lunghezze dal Barcellona che resta a punteggio pieno. E proprio i catalani saranno ospiti tra due settimane della Bennet. Leggi i commenti I commenti dei lettori 
Ottantamila metri quadrati di esposizione. Oltre 130 veicoli, 60 ricostruzioni, percorsi interattivi, postazioni multimediali e maxischermi per immergersi nella storia degli Stati Uniti. Al volante. E' la mostra in corso all'Henry Ford Museum che con il titolo "Driving America" ripercorre l'evoluzione degli usi e dei costumi americani attraverso l'invenzione del secolo: l'automobile. Per capire davvero fino in fondo come il mezzo di trasporto, una volta diventato alla portata di tutti, abbia influito sulla vita quotidiana delle persone è stata messa insieme una collezione di veicoli storici e non senza precedenti, accompagnata da modellini e materiali multimediali che mostrano in modo semplice e divertente come un intero Paese sia stato rivoluzionato dalle auto. La grande esposizione è suddivisa in cinque sezioni principali: Timeline che ripercorre la storia cronologica; Family Car che esamina l'importanza delle auto più grandi negli spostamenti delle famiglie; Power Options per capire le alternative ai carburanti tradizionali; Alternative to Cars che mostra gli altri veicoli disponibili sul mercato e Racing per conoscere l'evoluzione delle vetture da corsa dalle prime competizioni a oggi. Tra i reperti storici nella sezione Timeline ci sono degli esemplari veramente di riguardo come la rarissima Roper del 1865, una specie di carro con le ruote, la più antica vettura americana sopravvissuta ad oggi; una Duryea del 1896, ultimo esempio ancora "vivo"; la Ford T del 1909 perfettamente conservata; una Bugatti Royale del 1931, la terza delle sei mai costruite al mondo. E poi tante "muscle car" e modelli più o meno attuali fino alle moderne elettriche e ibride. Ciò che rende questa mostra diversa dalle altre finora allestite sul tema è che prende in considerazione le automobili non dal punto di vista dell'industria o della tecnologia, bensì attraverso gli occhi delle persone le hanno usate e le usano, ha dichiarato Bob Casey, curatore senior per il museo Henry Ford, che prosegue: "I visitatori sono invitati a pensare a cosa li attira nelle automobili. Come sono cambiate le loro definizioni di stile o di lusso nel tempo? Come sono mutati i loro atteggiamenti nei confronti della sicurezza, dell'infotainment e dell'impatto ambientale? Driving America chiede ai visitatori di riflettere sul loro rapporto con le vetture" e su cosa si aspettano dal futuro. Ma l'esposizione non finisce con la visita. Gli ospiti possono infatti creare una collezione multimediale personalizzata ccessibile in qualunque momento da un dispositivo mobile o dal computer di casa, per rivedere e rivivere l'esperienza. "Abbiamo voluto sviluppare ulteriori contenuti attorno a ciò che il visitatore ha visto", ha spiegato Patricia Mooradian, presidente della Henry Ford. Molto carina anche l'iniziativa "social sharing" del museo chiamata "My First Car": tutti possono inviare una foto della prima auto posseduta raccontandone la storia. Primi amori, primi viaggi, indipendenza, chi non ha una storia legata alla sua prima macchina? Henry Ford Museum, Dearborn, Michigan. Fino al 26 gennaio 2013, tutti i giorni dalle 9.30 alle 17 (ora locale). Info: www.thehenryford.org. 
Non aveva lo stesso appeal di Milan-Juventus di ieri, ma Siena-Napoli di oggi ha regalato spettacolo e sorrisi, soprattutto ai tifosi toscani che hanno potuto festeggiare il 2-1. Complice il freddo e la diretta tv, però, non c'è stata la risposta che la società toscana si aspettava dalla propria tifoseria: l'accesso dei bianconeri alla prima semifinale di Coppa Italia della propria storia non ha registrato un grande seguito, a conferma che la coppa nazionale è spesso considerata più un fastidio che un onore. Il campionato ha priorità, una salvezza e un'altra stagione in A evidentemente danno più lustro, ma non deve averla pensata così Sannino perchè nonostante l'ex tecnico del Varese abbia scelto di applicare il turn-over, pensando già a domenica prossima, ha comunque mandato in campo una formazione molto competitiva e determinata. Pure Mazzarri ha voluto onorare al meglio la coppa e ha puntato sulla formazione migliore, scegliendo di lasciar fuori solo i "titolari" Inler e Lavezzi, non al 100%, per Dzemaili e Pandev. Fin dalle prime battute la sfida sembrava doversi accendere, soprattutto grazie agli affondi del tridente partenopeo, e invece dopo la conclusione al 9' di Cavani, deviato in corner da Farelli, sono state poche le mozioni: al 19' Dzemaili ci ha provato dalla distanza, con palla di poco a lato, mentre al 23' è stato il Siena ad affacciarsi dalle parti di De Sanctis con una conclusione dalla sinistra di D'Agostino che è stata deviata in corner da un difensore. Il capolavoro l'ha però fatto Reginaldo che al 42' ha preso d'infilata tutta la retroguardia del Napoli con una volata al termine della quale ha scavalcato De Sanctis con un pallonetto per poi mettere a terra la sfera e depositare in rete con un tocco a porta vuota. Nella ripresa il Napoli è riuscito a guadagnare subito qualche metro di campo e al 7' ci ha provato con Cavani, ma il colpo di testa troppo debole dell'uruguayano è stato preda di Farelli. Poco dopo è stato Campagnaro a immolarsi e a deviare in corner una conclusione di Mannini che poteva costare cara al Napoli. Mazzarri ha provato il tutto per tutto e prima del quarto d'ora ha alzato il ritmo buttando dentro Lavezzi al posto di Aronica e modificando così l'assetto in un 4-3-3 cui ha immediatamente risposto Sannino posizionando il Siena con il 4-4-2. Qualche istante dopo il suo ingresso il "Pocho" Lavezzi ci ha provato con un sinistro di prima che è finito di poco sul fondo. Ma nel momento forse migliore del Napoli è stato ancora il Siena ad affondare la lama: al 21' un assist dalla sinistra di capitan Rossi ha trovato D'Agostino che dal centro dell'area non ha sbagliato e con il mancino ha battuto De Sanctis. Non ha segnato, ma provvidenziale è stato anche Belmonte che a poco più di 10 minuti dalla fine ha salvato sulla linea un colpo di testa di Cavani che avrebbe potuto riaprire il discorso. E lo stesso Cavani al 40' si è visto negare il gol dal palo, ma neanche il destino ha potuto dire di no un minuto più tardi all'autorete di Pesoli che, nel tentativo di anticipare proprio il Matador, ha involontariamente riaperto il discorso qualificazione. La fortuna ha invece aiutato il Siena a pochi secondi dal termine perchè la battuta di testa di Campagnaro ha superato Farelli, ma si è stampata sulla traversa fissando il punteggio sul definitivo 2-1. 

