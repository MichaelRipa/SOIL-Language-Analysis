Il Bologna stecca all'ottava: prima sconfitta del 2012, tre gol subiti in una partita - non succedeva dal 5 novembre a Palermo - e arriva uno stop che accorcia pericolosamente la classifica. Il 3-1 finale non è specchio di una squadra surclassata, ma resta un Bologna che non riesce a tirare in porta se non una volta, per il gol di Kone. Schieramenti speculari, e le due squadre si annullano a lungo; a guastare gli equilibri sono due errori di Morleo, il primo preludio per un rigore contestatissimo, l'altro apre la strada al 2-0. Davanti, i rossoblù hanno poche idee, Ramirez orfano di Diamanti si trova ingabbiato, e le occasioni non arrivano. Nemmeno l'ingresso di Acquafresca e il ritorno alle due punte mettono paura all'Udinese. Alla fine, è un Bologna più simile a quello di fine 2011 che a quello di martedì scorso. Al termine della settimana più difficile della sua carriera, Portanova è capitano per una notte, e la fiducia della squadra è anche quella della curva ("Giù le mani dal nostro gladiatore") e del presidente onorario Gianni Morandi: "Ho piena fiducia, sono tranquillo: per lui metto la mano sul fuoco. Ma non gli parlerò, non ce n'è bisogno. Ricordo bene quella sconfitta col Bari, eravamo tutti delusi, volevamo chiudere in modo diverso". In campo, per i rossoblù troppe le imprecisioni, si fa sentire una giornata no degli attaccanti. Morleo per mezz'ora sgaloppa sulla sinistra facendo sudare Basta e Benatia  -  e non è cosa semplice. Ma il calcio è strano, perché proprio il terzino, sino a quel momento il migliore, al 37' con un liscio clamoroso spalanca un corridoio per Di Natale, poi atterrato da Perez al limite. Più fuori che dentro, ma è rigore (al 16' ne aveva chiesto uno anche il Bologna), e Di Natale realizza, violando per la prima volta la porta del Dall'Ara in questo 2012. Il Bologna si sente danneggiato e si innervosisce, Morleo è frastornato, e a inizio ripresa combina un altro pasticcio, bucando su Basta, che salta anche Portanova e supera Gillet. Ai rossoblù per rientrare in gara mancano lucidità e lo spunto giusto, poi Morleo ritrova la fiducia, galoppa in fascia, mette in mezzo per la sponda di Di Vaio che Kone corregge in rete di rabbia. Ci sarebbe tempo, ma è un'illusione: Basta va sul fondo come un treno, crossa per Floro Flores che scaraventa in rete. Finisce qui. La corsa dovrà ripartire domenica, ancora in casa, col Novara, in una partita da non steccare. Bologna-Udinese 1-3 Bologna (3-4-2-1): Gillet, Raggi, Portanova, Antonsson, Pulzetti (25'st Kone), Mudingayi, Perez (38'st Belfodil), Morleo, Taider (1'st Acquafresca), Ramirez, Di Vaio. A disp: Agliardi, Cherubin, Garics, Rubin. All: Pioli Udinese (3-5-1-1): Handanovic, Benatia, Danilo, Domizzi, Basta, Fernandes, Pazienza, Asamoah, Armero, Di Natale (24'st Floro Flores), Fabbrini (35'st Battocchio). A disp: Padelli, Ferronetti, Coda, Pasquale, Torje. All: Guidolin Arbitro: Mazzoleni di Bergamo Reti: 37'pt Di Natale, 12'st Basta, 36'st Kone, 39'st Floro Flores Note: ammoniti Taider, Benatia, Ramirez, Perez, Armero, Pazienza. Spettatori 16.209 
ROMA - Con un colpo di spugna, la Lazio in 90' si mette alle spalle una settimana da incubo e torna a sognare il 3° posto tenendo il passo dell'Udinese. Una vittoria sofferta quella contro la Fiorentina ma ottenuta come solo le grandi sanno fare: un tiro e mezzo e un gol e nessuna sbavatura difensiva. Insomma la risposta migliore dopo l'imbarcata di Palermo. FIORENTINA, TROPPI LIMITI - La Fiorentina, dal canto suo, continua a essere un malato che non ne vuole sapere di guarire. Ma farà bene a trovare in fretta la cura visto che la zona retrocessione si fa sempre più vicina. Al di là delle giustificazioni per le tante assenze, la squadra viola ha dei limiti strutturali evidenti: fatica ad avere personalità in mezzo al campo e, inoltre, davanti non ha il peso per incidere. Se a ciò aggiungiamo una serata svogliata di Jovetic ecco spiegato perché una sola volta in tutta la gara, con Nastasic su azione d'angolo, è riuscita a impensierire Marchetti. REJA CAMBIA GLI UOMINI, ROSSI IL MODULO - Scottato dalla batosta di Palermo, Reja, complici anche le squalifiche di Dias e Matuzalem, ha deciso di cambiare quasi per intero gli uomini tra difesa e centrocampo ma non il modulo: una sorta di 4-3-3 con Mauri e Hernanes a supporto di Klose. Schema che non ha sorpreso Delio Rossi che vista anche l'indisponibilità di Cassani e Gamberoni, oltre a Olivera e Amauri, è tornato alla difesa a 4, arretrando De Silvestri e Pasqual, e rilanciando Romulo e Ljajic. KLOSE, BESTIA NERA VIOLA - Spesso troppo lunga e poco ispirata, la Lazio ha a lungo faticato a mettere in moto i propri avanti, puntualmente anticipati da Natali e Nastasic. Ma alla prima invenzione di Hernanes, al 36', è passata: il brasiliano ha smarcato sul filo del fuorigioco Klose che non ha avuto problemi a confermarsi la bestia nera dei viola (4° gol in 6 partite). TRAVERSA DI GARRIDO - Sulle ali dell'entusiasmo, i biancocelesti hanno insistito e per poco non hanno centrato il bersaglio al secondo tentativo: stavolta è andata bene a Boruc che, scavalcato da un sinistro di Garrido, su assist dello scatenato Klose, è stato salvato dalla traversa. ROSSI, NON BASTA LA VOGLIA DI CERCI - Delio Rossi ha capito di dover scuotere i suoi e lo ha fatto togliendo gli evanescenti Ljajic e Romulo con Salifu e Cerci. Il risultato è che, se non altro, ha preso il comando delle operazioni. Ma alla voglia dell'ex tornante della Roma la Lazio ha contrapposto l'esperienza di Zauri, inserito a sinistra al posto di Garrido. DIFESA BIANCOCELESTE IMPECCABILE - Il risultato è che, oltre al suddetto colpo di testa di Nastasic su un calcio d'angolo, la Lazio ha controllato senza mai andare in affanno. Diakite e Biava non hanno sbagliato un anticipo, Scaloni si è fatto trovare pronto nelle diagonali difensive, dimostrando di poter competere per una maglia da titolare anche nell'imminente derby. Insomma per Reja, acclamato dai tifosi, la serata migliore per risentirsi coinvolto a tutto tondo nel progetto Lazio. Che significa centrare l'agognata Champions League, Lotito permettendo. LAZIO-FIORENTINA 1-0 (1-0) Lazio (4-2-3-1): Marchetti 6.5, Scaloni 6.5, Diakitè 6.5, Biava 6.5, Garrido 6.5 (1' st Zauri 6.5), Gonzalez 6, Ledesma 6, Mauri 6.5, Hernanes 7, Lulic 6 (30 pt Candreva 6), Klose 7 (32' st Kozac sv) (1 Bizzarri, 13 Sbraga, 41 Zampa, 30 Alfaro). All.: Reja. Fiorentina (4-4-2): Boruc 6, De Silvestri 6.5, Natali 6, Nastasic 6, Pasqual 6, Behrami 6 (34' st Vargas sv), Montolivo 6, Lazzari 6, Romulo 6 (1' st Salifu 6), Jovetic 5, Ljajic 5.5 (1' st, Cerci 6) (89 Neto, 31 Camporese, 19 Felipe, 32 Marchionni). All.: D. Rossi. Arbitro : Brighi di Cesena 6,5. Reti : nel pt, 36' Klose Angoli : 4-2 per la Fiorentina Recupero : 1' e 3' Ammoniti : Biava e Cerci per gioco scorretto Spettatori : 20.000 circa. Leggi i commenti I commenti dei lettori 
BOLOGNA - L'Udinese sale ancora: vince a Bologna, dapprima monetizzando un rigore su cui a lungo si discuterà, poi interpretando la ripresa, a difesa del gol di vantaggio, in modo ineccepibile, crescendo, cioè, nell'attenzione e nella reattività, infilandosi nelle pieghe del match, con cinismo e concretezza, per sfruttare le flessioni difensive ospiti. Con la spietatezza di chi è grande. Gli squilli di Lecce, Siena e Atalanta richiedono una risposta immediata, ma il Bologna riceve una nobile del torneo, l'Udinese dell'ex Guidolin. La partenza è buona, il compito si complica quando Morleo fallisce un controllo di petto, non impossibile, in attacco, scoprendo i rossoblù al contropiede bianconero, specialità della casa. Perez aggancia Di Natale al limite dell'area in disperato ripiegamento. Fallo: sulla linea o no, Mazzoleni non ha dubbi: è rigore.  (Mazzoleni è lo stesso arbitro che negò un rigore al Siena proprio contro il Bologna, per fallo di mano di Morleo su colpo di testa ravvicinato di Calaiò). Abbandoniamo la dietrologia, restiamo sul match che il Bologna interpreta subito bene, ritmo e riflessi dicono che la squadra di Pioli è in salute. Il 2012 dice che è imbattuta e che non prende gol in casa dalla serataccia dominata dalla Roma, prima di Natale. L'Udinese sta sulle sue, col passare dei minuti prende campo. Poca la profondità, per la squadra di Guidolin, l'unica occasionissima del primo tempo capita sui piedi di Di Vaio, ma  un po' la coraggiosa uscita bassa di Handanovic, molto il controllo sbagliato dell'attaccante provocano l'errore. Nella ripresa, la squadra di Guidolin difende il vantaggio, alzando la soglia dell'attenzione nella sua metacampo dove la rigorosa lettura tattica della sfida non dà un solo varco ai rossoblù. Il tutto in un clima arroventato, perché l'Udinese alza pure il livello dei contrasti, Pazienza si macchia di falli a ripetizione, senza che Mazzoleni ponga rimedio. Almeno così la pensa il Dall'Ara. Il Bologna dalle parti di Handanovic non si vede, e si scopre anzi alle repliche. L'ennesima incertezza di Morleo, esterno che fa bene la fadse offensiva ma non brilla in difesa, consente a Basta di presentarsi in area e di segnare un gol di rara bellezza, dribbling secco ad Antonsson e tocco sotto, elegante, per anticipare l'uscita di Gillet. Due a zero. Il Bologna è groggy, ma ha nell'anima le risorse morali degli ultimi grandi colpi. Così trova il graffio, dopo essere sopravvissuto a un mortifero contropiede, che Gillet, alla stregua di un centromediano, sventa sull'assalto di Fernandes. Sul cross di Morleo e la sponda di Di Vaio si avventa Kone e infila sotto misura. E' l'unica sbavatura di una partita difensiva perfetta, dell'ospite. Che, memore di quanto è accaduto questa settimana su altri campi, leggi genova, vede bene di chiudere i giochi subito. Dura 3' l'illusione felsinea. Fino a quando Floro Flores, uno che al Bologna ha fatto spesso male, scarica in porta l'ennesima strepitosa azione di Basta, chiusa con un traversone dal fondo: telecomandato. Tre a uno. Quando alla base rientrerà Cuadrado, Guidolin avrà davvero l'imbarazzo della scelta, sugli esterni, potendo contare sui più forti del campionato: Armero, Isla, Cuadrado e il Basta che ha spento un Bologna vivo. Bologna-Udinese 1-3 (0-1) Bologna : Gillet 6  -  Raggi 6,5, Portanova 6, Antonsson 6   -  Pulzetti 6 (70' Kone 6,5), Mudingayi 6, Perez 5,5 83' Belfodil sv.), Morleo 5  -  Ramirez 5, Taider 5,5 (46' Acquafresca 5)  -  Di Vaio 6. All. Pioli. Udinese : Handanovic  -  Benatia, Danilo, Domizzi  -  Basta, Fernandes, Pazienza, Asamoah, Armero  -  Di Natale (67' F. Flores), Fabbrini 5,5 (79' Battocchio 6). All. Guidolin. Arbitro : Mazzoleni 5 di Bergamo Reti : 39' Di Natale (rigore); 56' Basta, 81' Kone, 84' Floro Flores. Note : terreno buono, serata fredda, ammoniti: Perez, Taider, Ramirez, Armero, Pazienza.  Recupero: 2', 3'. Osservato 1' di silenzio, in ricordo dei militari italiani caduti in Afghanistan. Leggi i commenti I commenti dei lettori 
NAPOLI - La lettura di Napoli-Inter presenta aspetti poco complicati. Si affrontavano una squadra in piena forma psicofisica ed un'altra in costante involuzione a cui non ne sta andando bene una. Quasi conseguenziale la vittoria del Napoli, che lascia i partenopei in piena corsa per il terzo posto (Lazio e Udinese comunque restano davanti 5 punti) ed esclude dall'obbiettivo, almeno per il momento, la squadra di Ranieri. Risultato giusto, frutto di una impostazione di gara sempre propositiva da parte degli azzurri, deciso da una perla di Lavezzi: il pocho segnerà anche poco, ma la qualità dei suoi gol non si discute. Capitolo Inter. Replica abbastanza fedele della gara di Marsiglia: il fortino tiene benino, ma c'è sempre una crepa che il nemico finisce per allargare a dismisura. Crisi sempre più preoccupante: quinta sconfitta consecutiva tra campionato e coppa. DZEMAILI IL VICE-HAMSIK - Mazzarri ormai non fa più distinzione tra Italia ed Europa, schierando la formazione quasi titolare. Il 'quasì è per lo squalificato Hamsik: il partner accanto a Lavezzi a sostegno di Cavani è Dzemaili (panca per Pandev). Ranieri insiste con Sneijder, tra le linee dietro al tandem Forlan-Milito. La novità più interessante è la presenza di Faraoni in difesa a destra. DUELLI SULLE FASCE - Proprio Faraoni è uno dei bersagli preferiti delle giocate dei partenopei, che nel primo tempo cercano di sfondare sulle fasce. Il romano, soprattutto quando dalle sue parti va Lavezzi, accusa più di un problema. Sul versante opposto, niente male il duello a tutta birra tra Maggio e Nagatomo. Insomma, la partita la fa il Napoli, che però non va oltre le due situazioni interessanti: Julio Cesar è abile nel tuffo acrobatico su un destro di Dzemaili, poi osserva preoccupato un pallone colpito di testa/spalla da Cavani che termina fuori di pochissimo. La squadra di Ranieri invece, appena prende palla somministra sonnifero alla gara. Un chiaro, comprensibile, atteggiamento attendista che può produrre qualcosa solo su palla ferma: insidiosissima una punizione di Sneijder che lambisce il palo. LA DIFESA A TRE, QUINDI IL POCHO  - Nella ripresa Ranieri rispolvera un modulo per il quale ad inizio stagione si invocavano esorcismi. Dentro Cordoba e Pazzini (bocciati Sneijder e Forlan): difesa a tre, il colombiano va a formare una diga di centrali insieme a Lucio e Samuel. Il Napoli con pazienza prosegue nella ricerca degli spazi e intorno al quarto d'ora trova quello giusto: Dzemaili  -  prova convincente  -  attacca per vie centrali, salta due uomini e serve Lavezzi, perfetto interno destro ad incrociare dal limite dell'area e gol partita. Il Napoli va vicino al raddoppio in un paio di occasioni con Dzemaili, l'Inter combina qualcosa solo dopo una ingenuità di Aronica, che si fa cacciare fuori per fallo da ultimo uomo su Poli. L'occasionissima è sulla testa di Pazzini su cross di Nagatomo, ma la punta sbaglia l'impossibile da pochi passi. Napoli batte Inter 1-0 (0-0). NAPOLI (3-4-2-1): De Sanctis 6, Campagnaro 6, Cannavaro 6, Aronica 5, Maggio 6,5, Inler 6,5, Gargano 6, Zuniga 6,5, Dzemaili 6.5 (43' st Dossena sv), Lavezzi 7 (37' st Britos sv), Cavani 6,5. (83 Rosati, 2 Grava, 21 Fernandez, 16 Vargas, 29 Pandev). All.: Mazzarri 6,5. INTER (4-3-1-2): Julio Cesar 6, Faraoni 5.5, Lucio 6, Samuel 5,5, Nagatomo 6, Zanetti 6, Stankovic 5,5 (21' st Poli 6), Cambiasso 6, Sneijder 5 (1' st Pazzini 5), Milito 5, Forlan 5 (1' st Cordoba 6). (12 Castellazzi, 17 Palombo, 20 Obi, 28 Zarate). All.: Ranieri 5 Arbitro: Bergonzi di Genova 6,5. Reti: nel st 13' Lavezzi. Recupero: 0 e 3'. Angoli: 10-0 per il Napoli. Espulsi: Aronica (34' st) per fallo da ultimo uomo su Milito. Ammoniti: Nagatomo, Gargano, Milito, Cordoba, Faraoni e Poli per gioco scorretto. Spettatori: 40 mila. Leggi i commenti I commenti dei lettori 
Brutto k.o. per la Novipiù che perde al Forum di Assago  83-60 con l'EA7 Emporio Armani di coach Scariolo. Una sconfitta come da pronostico, ma che arriva aL termine di una gara che aveva visto la Junior nei primi due quarti assoluta padrona del campo. Troppi gli errori nella seconda parte di gara, con la Novipiù incapace di trovare con la stessa facilità dell'inizio il ferro. Domenica Casale di nuovo in trasferta, questa volta con la Benetton Treviso. Casale subito in campo con l'ultimo arrivato Ricky Minard. I ragazzi di coach Valentini provano a mettere subito la freccia portandosi sul 9-2 grazie alle due perle di Shakur e la tripla di Temple. Due tocchi all'uncinetto di Hukic e Minard fanno balzare Casale su un inaspettato +10. La coppia terribile greca permette a Milano di ricucire il divario, ma è ancora una volta Shakur a seminare il panico nella titubante difesa dell'Olimpia. Stevic da sotto fa ancora in tempo a portare il vantaggio in doppia cifra (+11), ma la tripla di Bremer sulla sirena  chiude il primo quarto sul 21-15 per la Novipiù. Il secondo quarto si apre nel segno di Stefano Gentile. I suoi due punti scrollano di dosso le paure sorte nel finale di primo quarto consentendo a Shakur qualche minuto di meritato riposo. Radosevic e Fotsis fanno paura in area pitturata, ma sull'asse Chiotti-Malaventura arrivano 5 punti pesantissimi per Casale che si mantiene a 9 punti di vantaggio. Mancinelli prova dare una scossa ai suoi, ma è la giocata tutta esperienza di Giachetti a riportare l'Olimpia a contatto. Nel finale di quarto Shakur e Minard mettono in cascina altri punti importanti che permettono alla Novipiù di andare al riposo in vantaggio sul 39-29. Nel terzo quarto però Milano prende il sopravvento. Il parziale di 6-0 in apertura di periodo spezza in due la partita. La Junior non trova più il canestro mettendo a segno nei primi cinque minuti un solo punto. L'Olimpia si fa via via più minacciosa, trovando il sorpasso al 24', 41-40, con Fotsis che da tre scrive il suo nome in stampatello sulla gara. Troppi i palloni persi da Casale che, ad eccezione di qualche viaggio in lunetta ad alterne fortune, non imbastisce più una trama offensiva degna di nota. E' Rocca l'uomo chiave per Milano che con i suoi 5 punti in questo quarto (3/4 dalla lunetta) e tanta presenza in difesa porta i suoi all'ultima pausa sul 56-48. L'ultima frazione è solo una formalità per Cook e compagni, che dilagano incrementando vertiginosamente il vantaggio fino a toccare quota venti quando Mancinelli con l'ennesima penetrazione di giornata fa impazzire un Forum finalmente rinfrancato. Non benissimo Temple (6 punti) ma troppo poca incisività a servizio della squadra, mentre Shakur ne mette a quota addirittura 19, che però non bastano per chiudere a testa alta la sfida. Finisce 83-60 con tutto il roster milanese che si toglie la soddisfazione di portare a referto almeno un punto. Miglior realizzatore Mancinelli con 12 punti. EA7 EMPORIO ARMANI MILANO-NOVIPIU' CASALE 83-60 (15-21; 29-39; 56-48) EA7 EMPORIO ARMANI MILANO: Giachetti 2, Mancinelli 12, Hairston 9,  Fotsis 9, Cook 9, Rocca 9, Filloy 3, Boroussis 6, Melli 2, Bremer 11,  Gentile 3, Radosevic 8. All. Scariolo NOVIPIU' CASALE: Malaventura 3, Gentile 4, Hukic 6, Pierich ne,  Martinoni, Chiotti 7, Temple 6, Stevic 4, Ferrero, Shakur 19, Minard 11.  All. Valentini 
Un tempo male, uno disperatamente all'attacco. E nonostante tutto ancora una sconfitta, la terza consecutiva, per 1-0 a Roma con la Lazio. E la zona retrocessione che si avvicina paurosamente, ora è solo a 4 punti, anche grazie alla vittoria simultanea, nel pomeriggio, di tutte le concorrenti per la salvezza: Siena, Lecce, Catania, Atalanta. Nel primo tempo Delio Rossi sceglie il 4-4-2, rinuncia a Camporese e Felipe e mette Romulo sull'out destro. La Fiorentina contiene la Lazio, non succede niente in campo, però al 37' Hernanes vede uno spiraglio in mezzo alla folla di centrocampisti e difensori viola e riesce a far filtrare per Klose, che salta Boruc in uscita e appoggia in rete. Proprio lui, l'odiatissimo (sportivamente parlando) centravanti tedesco che eliminò la Fiorentina dalla Champions. Nella ripresa Delio si rimangia le proprie scelte. Mette Salifu al posto di Romulo e Cerci al posto di un Ljajic praticamente inesistente. Soprattutto si cambia modulo (4-3-1-2) con Lazzari dietro le "punte" Jo-Jo e Cerci, e mentalità: la Fiorentina si getta all'attacco con la forza della disperazione, pareggia con Cerci ma il gol è annullato per fuorigioco, controlla il campo, mette paura alla Lazio. Ma manca ancora e sempre la capacità di buttarla dentro. E alla fine arriva un'altra pesante sconfitta. In pagella, quasi tutte insufficienze, anche Jovetic da tre partite ormai poco incisivo, lontano dall'area, praticamente inutile. 
