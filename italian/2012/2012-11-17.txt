NAPOLI - Dopo il Torino, il Napoli getta al vento altri 2 punti pesanti contro il Milan e fallisce l'occasione d' oro di riportarsi a -3 dalla Juve. Se il 2-2 ha il sapore della sconfitta per gli azzurri, vale, invece, come una vittoria per il Milan che, sotto 2-0 alla mezz' ora, ha saputo tirar fuori voglia ed orgoglio per centrare un risultato che, sebbene non faccia classifica, fa sicuramente morale, fondamentale in vista della decisiva trasferta di Bruxelles in Champions League. MAZZARRI, IMPOSTAZIONE DI GARA DA RIVEDERE - Il Napoli deve, ancora una volta, interrogarsi sull'incapacità di chiudere le partite. Fortunato nel portarsi sul 2-0, complici due mezzi errori di Abbiati nei 2 soli tiri nello specchio effettuati nella prima mezz' ora, non ha saputo trovare il colpo del ko in almeno tre occasioni e ha finito per essere ripreso. Evidentemente cercare di calmierare il gioco, come ha tentato di fare la squadra per quasi un'ora, non rientra nelle prerogative degli azzurri. ALLEGRI, INTUIZIONI PERFETTE - Il Milan, invece, può sicuramente guarda avanti con fiducia. La squadra ha dimostrato grande forza mentale. E non era facile dopo aver subito due gol balordi. Ha continuato a macinare gioco ricercando a lungo soluzioni alternative e alla fine, grazie anche al decisivo innesto di Robinho e al 4-2-4 varato nel finale da Allegri, ha trovato la chiave giusta per scardinare la difesa azzurra. E un plauso particolare va ad el Shaarawy, sempre più capocannoniere del campionato con 10 reti e sempre più faro del Milan della nuova era Berlusconi. E' SUBITO INLER - Allegri ha provato inizialmente a spaventare il Napli varando il 4-3-3 con Boateng ed El Shaarawy al fianco di Bojan ma, malgrado la buona partenza, il Milan si è subito (5') ritrovato sotto. Colpa del nuovo indecifrabile pallone che ha cambiato completamente traiettoria su un maligno esterno sinistro da 25 mt di Inler e ha spiazzato Abbiati. INSIGNE RADDOPPIA - Il Milan non si è disunito, ha continuato con calma a cercare lo spazio giusto per l'imbucata di uno dei suoi centrocampisti o attaccanti ma ha fallito di poco il bersaglio con Montolivo ed El Shaarawy. Il Napoli, sornione, ha controllato e, al secondo tiro in porta, ha raddoppiato (30') con un destro in girata di Insigne che ha ancora una volta sorpreso Abbiati, complice una maligna deviazione di Acerbi. EL SHAARAWY RIAPRE LA GARA - Il Milan ha vacillato, ha rischiato il tracollo, complice uno svarione di Constant, ma una volta salvatosi grazie a un prodigioso recupero di Mexes, ha trovato il modo per andare al riposo con lo svantaggio dimezzato aggrappandosi alla sua ancora di salvezza, il ' Faraonè El Shaarawy, che ha spedito il pallone alle spalle di De Sanctis al 44' con un gran destro a giro dal limite su assist di De Sciglio. ... E POI RIAGGUANTA IL NAPOLI - Nella ripresa i rossoneri hanno insistito ma hanno peccato di precisione con Nocerino, Bojan e Boateng. Il Napoli ha stretto i denti e, attorno a metà ripresa, è provato a tornar fuori per chiudere i conti fallendo, però, il colpo del ko con Hamsik e Cavani. E a forza di tenere in partita i rivali ha finito per incassare il 2-2. Decisivo l'ingresso di Robinho che ha inventato l'assist giusto nello spazio per El Shaarawy bravo a sorprendere l'intera retroguardia azzurra e a infilare De Sanctis in uscita. E al Napoli non resta che mangiarsi le mani. NAPOLI-MILAN 2-2 (2-1) Napoli (3-4-1-2): De Sanctis 6, Campagnaro 6,5, Cannavaro 6,5, Gamberini 6, Maggio 6 (44' st Vargas sv), Inler 7, Dzemaili 6,5, Zuniga 6 (42' st Dossena sv), Hamsik 6,5, Insigne 6,5 (20' st Mesto sv), Cavani 6. (22 Rosati, 2 Grava, 21 Fernandez, 6 Aronica, 5 Britos, 4 Donadel, 13 El Kaddouri). All.: Mazzarri. Milan (4-3-1-2): Abbiati 4,5, De Sciglio 7, Mexes 6,5, Acerbi 6,5, Constant 5,5, Montolivo 6,5 (30' st Pazzini sv), De Jong 6,5, Nocerino 6, Boateng 6,5 (34' st Robinho 7), Bojan 6,5 (40' st Niang sv), El Shaarawy 7,5. (1 Amelia, 59 Gabriel, 76 Yepes, 17 Zapata, 28 Emanuelson, 16 Flamini, 9 Pato). All.: Allegri. Arbitro: Bergonzi di Genova 6. Reti : nel pt 4' Inler, 30' Insigne, 44' El Shaarawy; nel st 37' El Saarawy. Recupero : 1' e 4'. Angoli: 5-4 per il Milan. Ammoniti: Cavani, Campagnaro, Cannavaro e El Shaarawy per gioco scorretto; Bojan per proteste. Spettatori: 50 mila. Leggi i commenti I commenti dei lettori 
NAPOLI - E' contento con riserva Massimiliano Allegri dopo la rimonta del Milan, passato da 2-0 a 2-2 a Napoli: "Ci sono state due-tre situazioni in cui il Napoli poteva chiudere la partita mentre eravamo sul 2-1, sempre su errori nostri che stando più attenti si possono evitare. E' questione di attenzione, anche se i due centrali, per esempio, sono stati molto bravi a coprire i tagli di Cavani, anche Constant sta crescendo e De Sciglio ha personalità. Siamo stati più attenti sui falli laterali, sugli angoli, è un buon segnale". Meglio dal centrocampo in su, però. "Abbiamo creato anche molto, abbiamo avuto nel finale alcune occasioni clamorose, la squadra alla fine ha meritato il punto, è stata una bella partita giocata con intensità, ci è mancata un po' di lucidità negli ultimi 30 metri". Spazio ai singoli, a partire da De Jong e Boateng: "De Jong ha fatto una buona partita, ha capito il ruolo, ha fatto bene anche Boateng, ha grande forza, grande fisicità e sono contento di quello che ha fatto. La sostituzione di Montolivo? Era un po' stanco e mi serviva uno un po' più brillante come Robinho, che dava vivacità e aveva l'ultimo passaggio. Niang e non Pato? In quel momento credevo di poter vincere la partita e che Niang sarebbe entrato meglio di Pato e in effetti è entrato bene, ha tutte le qualità per fare bene e va gestito nel migliore dei modi". La situazione comunque resta complicata: "La classifica è deficitaria ma dobbiamo rimanere con equilibrio senza andare a intaccare le prestazioni", l'auspicio di Allegri che conferma di aver 'sbandierato' ai giocatori lo spettro della B: "siccome la paura solitamente fa novanta una frase del genere può fare solo bene. Abbiamo le qualità per avere una classifica diversa ma con un atteggiamento diverso". Sulla visita di Berlusconi: "Il presidente è una persona di grande carisma, in più è competente e credo che la sua visita a Milanello sia stata molto importante per i ragazzi. Non mi ha promesso niente sul mercato, questa squadra è giovane e ha bisogno di crescere. Non abbiamo parlato nemmeno di obiettivi: ha detto che ci vogliono 2 o 3 anni per ricostruire e noi dobbiamo essere bravi ad accorciare questi tempi. Ci vuole esperienza, siamo una squadra giovane. Berlusconi è il presidente più vincente al mondo e lo capisce". EL SHAARAWY: "BERLUSCONI CI HA DATO LA CARICA" - " Il presidente ci è stato molto vicino e ci ha dato una carica in più, e si è visto il miglior Milan della stagione ". Stephan El Shaarawy autore della doppietta che ha permesso al Milan di pareggiare, torna sulla visita del patron a Milanello. "Dedico i miei gol ai compagni, in particolare a Christian (Abbiati, ndr) che ha sbagliato (sul primo gol partenopeo, ndr). Lui ci ha salvato tante volte.  Siamo contenti per la rimonta, ma avevamo giocato anche un ottimo primo tempo andando sotto per un errore. Perchè ero arrabbiato alla fine? Volevo ricevere la palla sul taglio, ma Nocerino aveva fatto 60 metri e non era molto lucido. Ora pensiamo alla partita di mercoledì in Champions". ABBIATI: "TRAIETTORIA STRANA, MA SUL GOL HO SBAGLIATO" - "Ha avuto una traiettoria strana, andava verso sinistra e poi si è spostata a destra, ma quando prendi un gol così la colpa è del sottoscritto". Christian Abbiati analizza la rete presa sul tiro di Inler. "La squadra ha giocato bene. Non è facile andare sotto di due gol col Napoli al San Paolo e avere questa reazione. Stephan ha dedicato i gol a me? E' un ragazzo giovane, sta migliorando tanto, sta dimostrando il suo valore e sono contento per lui. Ha tutta una carriera davanti, aiuta anche la squadra in fase difensiva che è molto importante". Per Berlusconi al Milan manca un Gattuso. "Siamo una squadra veramente ringiovanita, sono mancati i risultati a inizio stagione e questo ha provocato un pò di sfiducia ma la squadra ha giocato bene e meritato il pareggio". Leggi i commenti I commenti dei lettori 
ROMA - Un verdetto controverso. E proprio sul fronte caldo del cinema italiano. Le reazioni post-premi, qui al festival, sono centrate quasi del tutto al caso E la chiamano estate . Isabella Ferrari, migliore attrice. Contestatissima in sala al momento di ricevere il premio, invita tutti "a vedere e giudicare il film senza pregiudizi", ringraziando la "scelta coraggiosa" della giuria. Più tardi, in conferenza stampa, fa un bilancio di questa esperienza festivaliera: "Tre giorni fa ci sono rimasta molto male per il livore sentito in sala, oggi col premio sono rinata: morta e rinata in tre giorni... Quanto ai fischi di stasera alla cerimonia, me li aspettavo. Ma in quel momento ero soprattutto emozionata per la vittoria". Paolo Franchi, migliore regia. "Trovo l'aggressività della reazione al mio film interessante, dimostra una rimozione, ma anche un'identificazione proiettiva nella vicenda. E comunque, anche se le contestazioni sono una violenza, è molto meglio dell'indifferenza. Questo al di là della solita manifestazione di maleducazione tipica del nostro Paese". Poco prima, ritirando il premio, aveva sottolineato con orgoglio che si tratta di un film "che non ha nulla a che fare con la tv, e che è stato anche prodotto senza le tv". Jeff Nichols, presidente della giuria. Nega l'esistenza di quella che definisce "un'agenda politica", in particolare sul trattamento di riguardo dato al cinema italiano. E sulla doppia affermazione di E la chiamano estate rimprovera i cronisti: "Dovreste riflettere, voi critici, sul perché stroncate film del vostro Paese che non sono facili". Ma tutti i giurati ammettono che il film di Paolo Franchi ha diviso il loro piccolo gruppo: "Abbiamo deciso -  conclude il presidente - di premiare una pellicola che ci ha fatto discutere". Valentina Cervi, giurata. Anche lei difende la scelta di E la chiamano estate , con un linguaggio molto colorito: "Ci siamo sentiti violentati da ben altri tipi di film, che ci sputavano in faccia una sorta di perfezione e conformismo cinematografico. Franchi invece ha prestato il fianco a una malattia, la malattia di un uomo (il protagonista, ndr) che a volte cade sì nel ridicolo, ma che ci ha incuriosito e accompagnato". 
Il Napoli si illude, ma alla fine deve accontentarsi di un pareggio per 2-2 contro un buon Milan. Al San Paolo Mazzarri schiera il collaudato 4-3-2-1, con Insigne e Dzemaili al posto degli indisponibili Behrami e Pandev. Allegri cambia invece ancora una volta modulo, tornando al 4-3-3 con un inedito trio d'attacco formato da Boateng, Bojan ed El Shaarawy, mentre a centrocampo si rivede Nocerino. La scelta del tecnico livornese paga, perchè il Milan comincia bene la partita mettendo in difficoltà il Napoli. A rovinare i piani di Allegri, però, ci pensa Abbiati, alla 300esima presenza con la maglia rossonera: il tiro da lunghissima distanza scagliato da Inler al 4' è centrale e per nulla irresistibile, ma il portiere rossonero si fa incredibilmente sorprendere. Il Milan reagisce subito e sfiora il pareggio al 10' con Montolivo, liberato in area da Boateng ma incapace di trovare la porta avversaria. I rossoneri controllano il possesso palla e ci provano ancora con El Shaarawy e Nocerino, ma al 30' il Napoli trova il raddoppio: Maggio salta Constant e mette al centro, Insigne controlla e conclude con il destro, la palla è deviata da Acerbi e si infila sotto le gambe di Abbiati. Tre minuti dopo la squadra di Mazzarri - schierata con il classico 3-4-2-1 - potrebbe chiudere la partita, ma Insigne non capitalizza il regalo di Constant sbagliando il semplice assist per Cavani. Passato il momento peggiore, al 44' il Milan accorcia le distanze con una conclusione di El Shaarawy, liberato al limite dell'area da De Sciglio. Nella ripresa il Milan ci prova in tutti i modi, anche il Napoli spreca due ottime occasioni con Cavani e soprattutto Hamsik, incapace di segnare a tu per tu con Abbiati. Nel finale Allegri inserisce la coppia Pazzini-Robinho e al 37' trova il pareggio: il brasiliano serve alla perfezione El Shaarawy in profondità, per il Faraone è facile superare De Sanctis. Il Milan festeggia, il Napoli esce dal San Paolo con tanti rimpianti. 
BOSTON - Continua la serie negativa dei Raptors. A Boston la franchigia canadese incassa la settima sconfitta in nove giornate. Uno score pesantissimo per Toronto che contro i Celtics crolla 107-89, ma ritrova in parte Andrea Bargnani. Il 'Magò con i suoi 15 punti (5/14 dal campo con 1/5 da tre e 4/5 ai liberi) oltre a due rimbalzi, due assist e una stoppata in poco più di 26', è il migliore dei suoi. I padroni di casa prendono in mano il match con il 30-17 del primo quarto e non si guardano più indietro. Alla fine, il top scorer è  Jason Terry (20 punti), ma il dominatore della gara è Rajon Rondo, che distribuisce la bellezza di 20 assist. Leggi i commenti I commenti dei lettori 
Peccato, Inter-Cagliari è stata una bellissima partita, ricca di gol e di emozioni: i nerazzurri hanno sprecato tante occasioni, i rossoblù hanno giocato benissimo e meritato il pareggio. Poi quel finale polemico con Stramaccioni espulso e Moratti col solito ritornello contro gli arbitri. Il presidente dell'Inter è arrabbiato con me perché ho detto, durante il dopopartita Sky, che il rigore non c'era? Non importa. Io non voglio fare polemiche con nessuno: il presidente nerazzurro ha il diritto di dire quello che vuole e quello  che pensa, ma l'ho già detto e lo ripeto:  credo che le sue frasi facciano male al calcio  e siano controproducenti per l'industria del pallone. La credibilità del calcio è messa seriamente in  discussione dalle dichiarazioni di discredito nei confronti degli  arbitri e dei loro collaboratori. Il resto della domenica ha offerto lo spettacolo di una grandissima Fiorentina. Con un sistema di gioco che si può paragonare a quello del Barcellona (difessa altissima e pressing nella metà campo avversaria), la squadra viola è la vera novità di questo campionato. Montella ha raggiunto il terzo posto: speriamo che abbia la forza di continuare e di inserirsi nella lotta per lo scudetto. Come si può criticare la Juventus per non aver vinto contro la Lazio? No, non si può. Un assedio di novanta minuti, una partita dominata, miracoli di Marchetti, palloni che hanno sfiorato e colpito pali e traverse. E anche bel gioco, determinazione, un pressing continuo in ogni parte del campo. Insomma una bella partita. Ma è mancato il gol e questo è un problema che la Juventus di quest'anno ha spesso. Se dal punto di vista tecnico-tattico la sfida con la Lazio ha fornito indicazioni tutte positive, non si può trascuare l'aspetto fondamentale del calcio: se non si segna non si vince. E se non si fa gol in partite come quella con la Lazio, dominata per novanta minuti, contro una squadra che non è mai uscita dal suo centrocampo e non si è mai affaccaita dalle parti di Buffon, forse tecnici e dirigenti bianconeri dovrebbero riflettare sul problema. Certo non troveranno sempre un Marchetti in vena di miracoli ma è anche vero che in attacco alla Juventus non tutto funziona benissimo. Onore a Petkvoic che alla fine della partita ha ammesso di aver gradito solo il punto e di voler buttare tutto il resto. Non ha cercato alibi, ha concesso merito all'avversario, ma ha anche capito che con la Lazio vista a Torino è difficile poter sognare traguardi ambiziosi. Napoli e MIlan sono due squadre piene di problemi. Il Milan ha grandi difficoltà in difesa e nella costruzione del gioco: in queste due fasi è una squadra veramente modesta. Davanti invece con El Shaarawy, Bojan e anche Boateng e Montolivo dimostra di avere ancora qualità da grandi squadra. Ma non basta per tornare ai livelli che questa squadra ha espresso nell' ultimo decennio. Poi guardi la panchina e ti accorgi che ci sono anche Pato, Pazzini e Robinho e allora allenatore e dirigenti devono capire cosa c'è stato di sbagliato nella costruzione e nella gestione della squadra. Ora c'è la Champions e la partita determinante con l'Anderlecht: il pareggio con il Napoli è stato sofferto e non ha cancellato tutte le perplessità sulla squadra, ma ha dato un pò di fiducia. Vincere in Belgio potrebbe essere la spinta per ripartire. Male anche il Napoli, una vera delusione.  Gioca bene a sprazzi ha grandi campioni, sembra dominare la partita ma poi si perde e dimostra di non avere la capacità di amministrare e gestire una partita che sembrava vinta. E un Napoli che ha problemi e che mi ha deluso perchè penso che abbia le stesse potenzialità di Juventus e Inter per lottare per il titolo e invece stenta. Lo scorso anno ha avuto l'alibi della Champions, quest'anno Mazzarri non ha scuse e se non dovesse centrare obiettivi importanti sarebbe senza dubbio un fallimento. 
NAPOLI - "Inutile nascondersi, c'è tanto rammarico". Wlter Mazzarri è decisamente amareggiato dopo il 2-2 con il Milan. E come già accaduto nel pot-partita con il Torino se la prende con i suoi per l'incapacità di chiudere la partita: " Potevamo chiude i conti sia sul 2-0 che sul 2-1 e non l'abbiamo fatto. Dispiace perché c'è mancata proprio la tranquillità e la lucidità necessari per segnare il 3° gol. Bastava fare la cosa giusta una sola volta e, invece, non ci siamo riusciti. Segno che dobbiamo crescere ancora. L'errore di Insigne? Aveva appena segnato, voleva far segnare Cavani... Anche lui deve maturare". NON SAPPIAMO GESTIRE LA GARA CON SERENITA' - Mazzarri nota tanti piccoli particolari che non sono andati per il verso giusto: " Abbiamo avuto troppa fretta. Battevamo velocemente le punizioni, ci facevamo pressare in difesa dal Milan, non eravamo sereni e non siamo riusciti a gestire per il meglio le situazioni. E abbiamo finito per essere puniti". PAGATA LA FATICA DELLE AMICHEVOLI - Il tecnico azzurro spiega perché ha continuato a difendere a tre anche quando il Milan ha messo due attaccanti sugli esterni. " Perché con due uomini in più che si abbassavano (Maggio e Zuniga, ndr) pensavo di chiudere Boateng ed El Shaarawy che ci creavano tanti problemi. Ma la realtà è che la squadra ha sofferto fisicamente, alcuni giocatori sono rientrati tardi dalle amichevoli internazionali, penso ad Hamisk o Zuniga ad esempio, ed hanno accusato la fatica". NON GUARDIAMO LA CLASSIFICA - La Juve è rimasta a -5. Un'occasione sciupata anche se Mazzarri preferisce non guardare la classifica. " Noi dobbiamo pensare solo a noi stessi e a migliorare. Guardate il Milan com'è finito in basso eppure è un'ottima squadra. La realtà è che il campionato è difficile e le insidie sono sempre dietro l'angolo per tutti". INLER: "IL MILAN HA MERITATO IL PARI" - "Il Milan ha fatto davvero bene e meritato il pareggio, questi punti persi sono amari: dobbiamo ancora migliorare", commenta Gokhan Inler. "Il primo tempo è stato veramente splendido, potevamo già chiudere la partita ma non l'abbiamo fatto. Dobbiamo crescere, perchè poi il 2-1 ci ha tolto tantissima forza. Nel secondo tempo abbiamo avuto qualche altra buona occasione, ma non siamo riusciti a segnare.  Dovevamo gestire meglio la partita: in campo tutto va veloce e al San Paolo non si sente bene, ma dobbiamo comunicare meglio e restare più calmi quando siamo in vantaggio per 2-0. Ora dobbiamo pensare a giocare bene ogni gara, ce ne sono ancora tantissime". Infine Inler ha commentato il proprio gol, un tiro a effetto che ha ingannato Abbiati: "Ho colpito la palla in modo strano - ha spiegato il centocampista del Napoli - l'ho presa bene e le ho dato un bell'effetto. Mi piacciono questi tiri, per Abbiati era difficile". Leggi i commenti I commenti dei lettori 
