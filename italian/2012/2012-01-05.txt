Si chiamava Angela Santabarbara e aveva 70 anni l'anziana trovata morta oggi nella sua abitazione nel centro di Piana di Monteverna, nel Casertano. La donna, che viveva da sola, è stata assassinata con diverse coltellate che l'hanno raggiunta in varie parti del corpo: la casa era a soqquadro e questo ha indotto i carabinieri del Comando provinciale di Caserta a privilegiare la pista della rapina finita nel sangue. E' stata trovata senza vita in tarda mattinata dai suoi familiari che, invano, avevano cercato di contattarla. Secondo i militari dell'Arma l'omicidio della donna sarebbe avvenuto qualche ora prima del ritrovamento ma elementi più precisi emergeranno dall'esame medico legale. In Campania, nel giro di un mese e mezzo, sono stati dunque quattro in totale i casi di rapine in casa o di liti finite tragicamente in omicidio. La sequenza di morte è cominciata il 20 novembre scorso a Licola, frazione del comune di Pozzuoli (Napoli). Una donna di 76 anni, Antonietta Gigante, fu trovata senza vita. Le mani legate sul ventre. I rapinatori si trasformarono in aguzzini e la picchiarono a morte perchè intendevano sapere da lei a tutti i costi dove nascondesse i suoi averi. Il 7 dicembre toccò ad Anna Bevilacqua, di 66 anni. La donna fu ammazzata nella sua abitazione di Marano, nel Napoletano. Poco meno di ventiquattr'ore dopo l'assassinio fu arrestata una lontana parente, di appena 22 anni. La giovane le chiedeva soldi. L'anziana li rifiutò e ne scaturì una colluttazione particolarmente violenta. La Bevilacqua venne colpita più volte con alcune coltellate, infertele sia alla gola che alle gambe. Sempre nel Casertano, come accaduto oggi a Piana di Monteverna, un'altra rapina mortale. E' successo poco prima di Natale, il 18 dicembre. Un uomo di 73 anni, Antonio Saviano, ex impiegato comunale, celibe, è stato ammazzato dai rapinatori che probabilmente intendevano portargli via i soldi delle polizze assicurative che l'uomo riscuoteva dai suoi clienti nell'ambito dell'attuale attività lavorativa. I rapinatori entrati nella sua abitazione di notte, dopo averlo legato, cominciarono a colpirlo a calci e pugni fino a provocarne la morte. Fin dal primo momento i carabinieri hanno seguito la pista dell'omicidio per rapina. Oggi il nuovo caso a Piana di Monteverna. 
Quante sorprese nella calza della Befana dell'ultima giornata di andata del massimo campionato di volley. Una serata che regala emozioni e offre un'interessante griglia per la Final Eight di Coppa Italia (final four di scena a Roma sabato 18 e domenica 19 febbraio). Il sussulto più forte arriva dalla costa laziale dove l'Itas Diatec, sotto i colpi di una rinata Andreoli Latina è costretta a subire la prima netta sconfitta dell'anno sportivo e lasciare la testa della classifica. LUBE MACERATA PRIMA - Anche se a pari punti il primo posto è di Macerata che esce dalla maratona di Verona con due punti preziosi. Bella partita a Cuneo con i padroni di casa che a fatica superano al quinto set Casa Modena. Monza non si ferma più e si conferma quinta forza del campionato passeggiando in Calabria contro la Tonno Callipo Vibo Valentia. La Sisley Belluno fa il suo dovere battendo la Cmc Ravenna e sale al sesto posto in classifica. Grosso passo in avanti per la Fidia Padova che abbandona la palude della zona retrocessione grazie a una grande prova e al successo ottenuto a Roma. In chiave salvezza battaglia a San Giustino. I padroni di casa vincono al tie break contro Piacenza. IL CALENDARIO DEI QUARTI DI COPPITALIA - In virtù di questi risultati ecco il calendario dei quarti di finale di Coppa Italia in programma mercoledì 25 alle 20.30: Lube Macerata-M. Roma Volley, Casa Modena-Acqua Paradiso Monza, Itas Diatec Trentino-Tonno Callipo Vibo Valentia, Bre Banca Cuneo-Sisley Belluno. In semifinale si affronteranno le vincenti delle gare giocate a Macerata e Modena in una parte del tabellone e dall'altra le vincenti delle sfide disputate a Trento e Cuneo. VERONA FA TREMARE LA NUOVA CAPOLISTA - La nuova capolista della serie A1 fatica più del previsto a Verona. Una lunga partita costellata da un primo e terzo set interminabili che diventano pane per gli amanti delle statistiche. A trascinare al vertice la squadra allenata da Alberto Giuliani i 27 punti di Savani e i 25 di Omrcen. In casa Marmi Lanza Verona non sta a guardare Gasparini che conferma il suo buon momento con  una prova condita da 25 punti. Il colpaccio di Latina stravolge l'ultima di andata. IL COLPACCIO LATINA - La squadra allenata da Prandi mette da parte le incertezze dell'ultimo periodo e grazie al sostegno di Jarosz (26 punti), Cester (16 punti) e Rivera (12 punti) ribalta un pronostico sfavorevole. All'Itas Diatec non basta il solito contributo di Kaziyski (21 punti), Juantorena (15 punti) e una buona serata di Birarelli (14 punti) per raddrizzare un brutto avvio di gara. Cuneo supera Modena in rimonta. Dalla serata al PalaBreBanca escono due conferme. La prima riguarda il sestetto piemontese: non cala mai di intensità e gioca fino all'ultimo pallone. L'altra Casa Modena che rimane, nonostante la sconfitta, la mina vagante di questo torneo in grado di battere chiunque. I vice campioni d'Italia sono trascinati da Vissotto (20 punti) e capitan Wijsmans (16 punti) sempre utile nei momenti decisivi. Proprio Wout Wijsmans carica i compagni e guarda al futuro: "Abbiamo cominciato davvero male. Loro battevano bene e noi soffrivano tanto. Le cose sono cambiate quando abbiamo forzato il servizio. E' chiaro che per fare un altro salto di qualità dobbiamo migliorare nel muro-difesa, nelle rigiocate e nella coperture. A livello caratteriale non molliamo mai. L'obiettivo è quello di arrivare alle final four di Coppa Italia al top della condizione". MONZA SBANCA VIBO - Monza arriva a Vibo con le idee chiare: gioca bene e capitalizza al meglio gli errori degli avversari. Facile prevedere che ai padroni di casa privi di Coscione e del febbricitante Rak rimane poco da fare. Il palleggiatore argentino dei brianzoli De Cecco eletto miglior giocatore della serata. La regia del giocatore sudamericano permette a Gavotto di realizzare 15 punti e Conte salire a 11 punti. Per quanto riguarda la Sisley Belluno una vittoria importante contro la Cmc Ravenna. I veneti soffrono la buona prova dei romagnoli nel primo set e poi crescono nel secondo e terzo parziale complice una bella prestazione a muro e al servizio di Robert Horstink, mvp della sfida. PIAZZA: "BENE, MA PECCATO..." - L'allenatore Piazza soddisfatto per i tre punti ma ripensa alle occasioni sprecate durante questa prima parte del torneo: "Potevano anche finire quinti ma abbiamo lasciato per strada troppo punti. Per quanto riguarda la partita, dopo la falsa partenza ai ragazzi è bastato dire poco perché si erano resi conto degli errori commessi". IL CROLLO DI ROMA CON PADOVA - Roma crolla in casa contro Padova. Poco da dire sulla partita sempre ben condotta dai patavini e giocata davvero male dalla squadra allenata da Andrea Giani. I capitolini continuano a essere molto discontinui e favoriscono la Fidia che porta a casa punti preziosi in chiave salvezza. Paolo Montagnani, allenatore del gruppo neopromosso, ammette: "Abbiamo disputato una grande partita contro una squadra potenzialmente più forte di noi che però ha giocato male. Una sfida che mi ha fatto capire che fuori casa scendiamo sotto rete più tranquilli. Si è visto lo spirito di una squadra che vuole salvarsi. Migliore della sfida eletto Gonzales ottimo rifinitore per gli schiacciatori veneti. Serata buona per Simeonov (16 punti) e Schwarz (14 punti). Dall'altra parte risponde Zaytsev con 15 punti. Nel discorso salvezza il confronto diretto premia San Giustino che rallenta la risalita di Piacenza. Gli umbri allenati da Fefè De Giorgi si affidano a Urnaut (19 punti) per sbrogliare le situazioni più difficili. BRE BANCA LANNUTTI CUNEO - CASA MODENA 3-2 (22-25, 16-25, 25-22, 25-18, 15-13) - BRE BANCA LANNUTTI CUNEO: Mastrangelo 7, Henno (L), Ngapeth 14, Fortunato 10, Van Lankvelt, Wijsmans 16, Vissotto Neves 20, Grbic 2, Caceres, Patriarca, Pieri (L), Baranowicz 3. Non entrati Rossi. All. Gulinelli. CASA MODENA: Manià (L), Sala 12, Dennis 21, Carletti, Kooy 3, Bellei, Esko 3, Martino 10, Casoli 1, Anderson 14, Piscopo 11. Non entrati Catellani, Yosifov. All. Bagnoli. ARBITRI: Santi, Rapisarda. NOTE - Spettatori 4000, incasso 23000, durata set: 29', 25', 28', 25', 18'; tot: 125'. ANDREOLI LATINA - ITAS DIATEC TRENTINO 3-1 (25-23, 25-22, 20-25, 26-24) - ANDREOLI LATINA: Rivera Caamano 12, Gitto 16, Sottile 1, Jarosz 26, De Pandis (L), Guemart, Troy, Diachkov, Cester 16, Fragkos 9. Non entrati Hardy-dessources, Tailli, Galabinov. All. Prandi. ITAS DIATEC TRENTINO: Kaziyski 21, Birarelli 14, Della Lunga, Juantorena 15, Vieira De Oliveira 1, Sokolov 3, Djuric 4, Colaci (L), Stokr 10, Burgsthaler 5. Non entrati Zygadlo, Brinkman. All. Stoytchev. ARBITRI: Balboni, Pasquali. NOTE - Spettatori 767, incasso 5030, durata set: 26', 29', 27', 33'; tot: 115'. MARMI LANZA VERONA - LUBE BANCA MARCHE MACERATA 2-3 (33-31, 21-25, 40-38, 14-25, 9-15) - MARMI LANZA VERONA: Popp 17, Kosmina 2, Ter Horst 1, Calderan, Meoni 1, Smerilli (L), Patriarca 9, Zingel 13, Casarin, Kromm 17, Postiglioni, Gasparini 25. All. Bagnoli. LUBE BANCA MARCHE MACERATA: Lampariello, Pajenk 4, Savani 27, Exiga (L), Parodi, Stankovic 5, Kovar 17, Monopoli, Van Walle 1, Travica 3, Omrcen 25, Podrascanin 15. All. Giuliani. ARBITRI: Vagni, Caltabiano. NOTE - durata set: 39', 28', 46', 23', 15'; tot: 151'. SISLEY BELLUNO - CMC RAVENNA 3-1 (21-25, 25-21, 25-17, 25-17) - SISLEY BELLUNO: Abdelaziz, Fei 17, Horstink 19, Farina (L), Kohut 16, Curti 1, De Togni 7, Suxho 4, Antonov, Ogurcak 6. Non entrati Szabò, Dolfo, Sorato. All. Piazza. CMC RAVENNA: Mengozzi 10, Leonardi 1, Bendandi, Corvetta 1, Sirri 16, Tabanelli (L), Verhanneman, Quiroga 10, Moro 11, Brunner 6, Gruszka 6. Non entrati Gallosti, Roberts. All. Babini. ARBITRI: Zucca, Cipolla. NOTE - Spettatori 1100, incasso 5700, durata set: 25', 26', 23', 22'; tot: 96'. TONNO CALLIPO VIBO VALENTIA - ACQUA PARADISO MONZA BRIANZA 0-3 (20-25, 23-25, 18-25) - TONNO CALLIPO VIBO VALENTIA: Cernic 6, Diaz 11, Grassano, Rak, Olli 4, Klapwijk 14, Barone 4, Fanuli (L), Nikolov 4. Non entrati Falasca, Mignolo, Esposito, Crigna. All. Blengini. ACQUA PARADISO MONZA BRIANZA: Rossini (L), Conte 11, Nikic 8, Forni 3, Buti 7, Rooney 1, Kaszap, De Cecco 1, Gavotto 15, Shumov 2. Non entrati Ciabattini, Molteni, Roumeliotis. All. Zanini. ARBITRI: Satanassi, Tanasi. NOTE - Spettatori 800, incasso 3600, durata set: 24', 28', 24'; tot: 76'. ENERGY RESOURCES SAN GIUSTINO - COPRA ELIOR PIACENZA 3-2 (15-25, 25-23, 18-25, 25-19, 15-9) - ENERGY RESOURCES SAN GIUSTINO: Creus Larry 15, Rauwerdink 13, Patak 10, Mc Kibbin 3, Cozzi 2, Finazzi 8, Petkovic, Tholse 1, Lo Bianco (L), Giovi (L), Sammelvuo 1, Urnaut 19. Non entrati Bartoletti. All. De Giorgi. COPRA ELIOR PIACENZA: Marra (L), Kral 1, Sidibé 1, Papi 13, Zhekov 6, Nikolov 16, Massari 1, Kampa, Zlatanov 15, Holt 8, Tencati 12, Penchev. Non entrati Marretta. All. Lorenzetti. ARBITRI: Puecher, Bartolini. NOTE - Spettatori 1600, durata set: 23', 30', 27', 30', 16'; tot: 126'. M. ROMA VOLLEY - FIDIA PADOVA 0-3 (26-28, 23-25, 21-25) - M. ROMA VOLLEY: Lebl 7, Passier 4, Paolucci 1, Paparoni (L), Maruotti 6, Zaytsev 16, Bencz 7, Sabbi 6, Cisolla. Non entrati Antonucci, Boninfante, Puliti, Corsano. All. Giani. FIDIA PADOVA: Schwarz 13, Gonzalez 5, Tiberti, Cricca, Rosso 6, De Marchi 3, Simeonov 16, Semenzato 8, Suljagic 5, Koshikawa (L). Non entrati Garghella, Zingaro, Giannotti. All. Montagnani. ARBITRI: Cerquoni, Saltalippi. NOTE - Spettatori 1100, incasso 2200, durata set: 33', 29', 26'; tot: 88 RISULTATI Bre Banca Cuneo-Casa Modena 3-2, Andreoli Latina-Itas Diatec Trentino 3-1, Marmi Lanza Verona-Lube Macerata 2-3, Sisley Belluno-Cmc Ravenna 3-1, Tonno Callipo Vibo Valentia-Acqua Paradiso Monza 0-3, Energy Resources San Giustino-Copra Elior Piacenza 3-2, M. Roma Volley-Fidia Padova 0-3. Classifica. Lube Macerata, Itas Diatec Trento 32 punti, Bre Banca Cuneo 31, Casa Modena 27, Acqua Paradiso Monza 21, Sisley Belluno 19, Tonno Callipo Vibo Valentia, M. Roma Volley, Andreoli Latina 17, Fidia Padova, Marmi Lanza Verona 14, Copra Piacenza, Energy Resources San Giustino 12, Cmc Ravenna 8. Coppa Italia - Quarti di finale  - Mercoledì 25 ore 20.30 Lube Macerata-M. Roma Volley, Casa Modena-Acqua Paradiso Monza, Trento-Tonno Callipo Vibo Valentia, Bre Banca Cuneo-Sisley Belluno. Leggi i commenti I commenti dei lettori 
Distrugge il Cremlino, si lancia dalle vetrate dei grattacieli di Dubai, finisce in acrobatiche fughe in India: Ethan Hunt, lo spericolato agente interpretato da Tom Cruise, salva per la quarta volta il mondo in Mission impossibile  -  Protocollo fantasma, in uscita a fine gennaio, il primo dei blockbuster americani ad arrivare in Italia. Hollywood, si sa, ama andare sul sicuro e dunque la stagione porta diversi sequel, da La furia dei Titani in cui, con la solita disinvolta visione della mitologia, non c'è pace nell'Olimpo: Perseo (Sam Worthington) e il padre Giove (Liam Neeson) con l'ambigua presenza di Ralph Fiennes si ritrovano ancora in lotta con i Titani a Prometheus di Ridley Scott che torna alle origini di Alien con una missione spaziale guidata da Noomi Rapace, con Charlize Theron anima nera del gruppo e l'androide Michael Fassbender. Non manca Men in black 3, con l'agente K, Tommy Lee Jones che torna indietro nel 1969 e Will Smith costretto a cercarlo. LE STAR SUL GRANDE SCHERMO Dai sequel ai remake. Tra i più attesi Gatsby le magnifique di Buz Luhrman con Leonardo Di Caprio (nel film del '73 era Robert Rerdford), Total recall con Coolin Farrell al posto di Arnold Schwarzenegger del film originale, e Django Unchained, l'omaggio di Tarantino al western italiano, con un cast di nomi sontuosi, tra i quali Di Caprio, Jamie Foxx, Samuel J. Jackson, Christoph Waltz. Per gli incurabili romantici l'occasione di piangere un po' sarà offerta dal ritorno di Titanic in versione riveduta e corretta in 3D. L'attesa è anche per il ritorno di autori amatissimi, come Martin Scorsese con l'omaggio a Parigi da favola in cui si aggira il bambino che regala orologi Hugo Cabret e Steven Spielberg con "War horse", l'avventura di un ragazzo che parte alla ricerca del suo cavallo mandato in Francia durante la prima guerra mondiale. E c'è Woody Allen dedicato a Roma con "Bop Decameron", ribattezzato Nero fiddled, ancora senza data di uscita, attesissimo soprattutto dalla miriade di attori italiani del cast, curiosi di verificare se la loro presenza resisterà sullo schermo o è svanita nel montaggio: si vedrà Benigni che corre in mutande per via Veneto? Il rapporto genitori figli è molto frequentato dal cinema di oggi. Un film esemplare e bello è E ora parliamo di Kevin, con Tilda Swinton, in odore di Nomination per l'intensa interpretazione di una madre divorata dai sensi di colpa per un gesto esecrabile compiuto dal figlio quindicenne. Si parla di Nomination anche per George Clooney, un uomo distante dalla famiglia che, in seguito ad incidente che lascia la moglie in coma, si trova costretto ad affrontare il ruolo di padre in "Paradiso amaro" di Alexander Payne. La stagione è importante anche per il cinema italiano, che vede il ritorno alla regia di Bernardo Bertolucci con Io e te, dal libro di Niccolò Ammaniti sullo scontroso rapporto tra un ragazzino timido e la sorellastra drogata e con l'uscita, a febbraio, di Romanzo di una strage di Marco Tullio Giordana che con Valerio Mastandrea (Luigi Calabresi) e Pierfrancesco Favino (Giuseppe Pinelli), Per sorridere un po' c'è Carlo Verdone con Posti in piedi in Paradiso, storie di mariti e padri separati. 
ROMA - Dai servizi pubblici locali alle poste, dai trasporti alle banche all'energia, fino alle professioni e alla semplificazione dell'attività amministrativa. Sono queste alcune delle proposte tecniche inviate dall'Antrust al Parlamento per favorire la concorrenza e "fare ripartire al più presto la crescita economica". Così da "superare gli egoismi di parte e le resistenze". Ma se le liberalizzazioni sono necessarie, vanno però "accompagnate con interventi che garantiscano l'equità sociale e che favoriscano, anche attraverso le opportune riforme del diritto del lavoro, nuove opportunità di inserimento per i soggetti che ne uscissero particolarmente penalizzati". Secondo l'Antitrust la "legge annuale sulla concorrenza è lo strumento con il quale procedere: per vincere ostacoli e resistenze dei gruppi che si sentono danneggiati, occorre infatti recuperare la dimensione dell'interesse generale e la sua prevalenza sui vari egoismi di categoria, procedendo con interventi di ampia portata che contestualmente sciolgano i nodi anticoncorrenziali su mercati diversi e con attori economico-sociali differenti". L'Antitrust, si legge ancora nel testo di 90 pagine, "ha consapevolezza che per superare le numerose incrostazioni corporative e le resistenze dei grandi attori economici ad un'effettiva apertura del mercato, la politica di liberalizzazioni dovrà inevitabilmente essere "una sorta di work in progress ma - aggiunge - l'urgenza della crisi richiede di non indugiare e di attuare gli interventi di immediata applicazione". Per l'autorità "non vanno sottovalutati i costi sociali sottesi, nel brevissimo periodo, alle liberalizzazioni". Poste. Scorporare Banco Posta da Poste Italiane, ridefinire il servizio universale, limitandolo ai servizi veramente essenziali e ridurre la durata dell'affidamento a Poste, attualmente fissata a 15 anni. E' quanto si legge nella segnalazione a Governo e Parlamento dell'Antitrust, che spiega: "Per Banco Posta, occorre prevedere la costituzione di una società separata da Poste, che abbia come oggetto sociale lo svolgimento dell'attività bancaria e che risponda ai requisiti della normativa settoriale". Carburanti. L'Autorità propone una più incisiva razionalizzazione della rete distributiva con misure che favoriscano lo sviluppo di operatori indipendenti dalle compagnie petrolifere anche attraverso forme di aggregazione di piccoli operatori e/o di gestori di impianti. Per garantire l'assenza di ostacoli all'accesso a nuovi operatori non integrati verticalmente (pompe bianche e GDO), occorre vietare alle Regioni di inserire vincoli alla apertura degli impianti non previsti dalle norme nazionali e eliminare la norma che impedisce la realizzazione di impianti completamente automatizzati. Per sviluppare una rete distributiva maggiormente indipendente dalle compagnie petrolifere si dovrebbe consentire l'utilizzo, nei rapporti tra proprietari degli impianti e gestori, di tutte le tipologie contrattuali previste dall'ordinamento eliminando il vincolo della tipizzazione tramite accordi aziendali. Verrebbe così, da un lato, introdotta una piena autonomia del gestore rispetto al soggetto proprietario dell'impianto incentivando, ad esempio, forme di aggregazione di piccoli operatori nell'attività di approvvigionamento. Dall'altro, questo potrebbe consentire alle società petrolifere di rifornire anche punti vendita non appartenenti alla propria rete (rendendo possibile la nascita di impianti multimarca). Professioni. Nel settore delle professioni occorre l'abolizione espressa di qualsiasi forma di tariffario mentre gli Ordini vanno riformati, garantendo che la funzione disciplinare sia svolta da organismi che garantiscano un ruolo terzo. Anche nel settore della formazione professionale il potere dei Consigli degli Ordini va limitato alla fissazione di requisiti minimi dei corsi di formazione, senza alcuna necessità di autorizzazioni o riconoscimenti preventivi. E' inoltre necessaria la revisione della pianta organica dei notai, in modo da aumentare significativamente il numero dei posti. Per tutti gli Ordini va infine abrogata la norma che prevede il controllo, da parte degli Ordini stessi, sulla trasparenza e veridicità dei messaggi pubblicitari veicolati dai professionisti. Edicole. Va consentita una remunerazione differenziata dei rivenditori in base a parametri oggettivi, che tengano conto della qualità delle prestazioni rese e dei risultati conseguiti dall'esercizio, affrontando anche le problematiche relative alla filiera distributiva per garantire i rifornimenti. Banche e Rca. Secondo l'Antitrust è preferibile limitarsi a intervenire sulla metodologia di calcolo e sul livello delle commissioni interbancarie multilaterali, piuttosto che prevedere prezzi massimi o minimi delle commissioni applicate dalle banche agli esercenti. Va inoltre introdotto il divieto per la banca che stipula un mutuo o un finanziamento di vendere contemporaneamente una polizza collegata a quel contratto. Sul fronte della Rc Auto occorre migliorare il meccanismo del risarcimento diretto, prevedendo soglie ai rimborsi ricevuti dalla compagnia del danneggiato modulati in funzione degli obiettivi di efficienza che devono essere raggiunti dalle compagnie. Dall'ambito della procedura di risarcimento diretto vanno comunque esclusi i danni alla persona. Energia. Per l'Autorità occorre in tempi brevi ridurre il gap di informazione tra i distributori e venditori finali non integrati verticalmente con i distributori stessi, aumentando la concorrenza a valle. Per questo occorre introdurre specifici obblighi informativi e ampliando la quantità e la qualità dei dati da mettere a disposizione. l'Autorità ritiene inoltre necessario che in tempi brevi vengano adottate misure pro-concorrenziali relative ad agevolazioni per la costruzione di nuove infrastrutture di importazione di gas. Taxi. Incentivare la liberalizzazione dei tax attraverso misure compensative per chi già possiede le licenze. "Va incentivato l'aumento del numero delle licenze dei taxi, almeno nelle città dove l'offerta del servizio presenta le maggiori carenze, prevedendo adeguati meccanismi di 'compensazione' per gli attuali titolari delle licenze - afferma l'Antitrust -. In particolare, al fine di rendere effettivamente praticabile la riforma, minimizzandone l'impatto, l'autorità suggerisce di dare la possibilità agli attuali titolari delle licenze di vedersene assegnata un'altra gratuitamente. La nuova licenza potrebbe essere venduta, recuperando la perdita di valore del titolo originario e, comunque, l'offerta del servizio di taxi registrerebbe un miglioramento significativo". Strade e aerei. Secondo l'Antitrust "va modificato il sistema di revisione delle tariffe previsto dalla Convenzione tra Anas e Autostrade per l'Italia, passando a un meccanismo che preveda la sottrazione dal tasso di inflazione del tasso di produttività attesa e, soprattutto, un consistente premio per un miglioramento della qualità del servizio e per i progetti di investimenti futuri, ove verificabili". Va ridotta la durata cinquantennale delle concessioni "che va invece commisurata alle caratteristiche dell'investimento e alla possibilità di una sua remunerazione. Nel caso di investimenti non completamente ammortizzati, le procedure di affidamento possono comunque prevedere, laddove il subentrante sia diverso dal precedente concessionario, adeguate forme di compensazione". Servizi pubblici. "Occorre introdurre l'obbligo per gli enti locali di definire in via preliminare gli obblighi di servizio pubblico. Stabilito il perimetro, dovranno verificare la possibilità di una gestione concorrenziale con procedure aperte di manifestazione di interesse degli operatori del settore a gestire in concorrenza i servizi. Solo in caso di fallimento di questa procedura gli enti locali potranno mantenere la gestione in esclusiva affidata con gara a un privato, mentre l'affidamento in house (direttamente gestito dall'ente pubblico con una sua società) è consentito solo a fronte di un'analisi di mercato che ne dimostri in modo chiaro i benefici diretti. Occorre - prosegue l'autorità - accelerare le scadenze degli affidamenti che non sono il frutto di un confronto competitivo, dando però all'ente locale la possibilità di evitare la scadenza anticipata attraverso l'immediato avvio di una procedura di cessione a privati con gara delle quote della società pubblica (totalitaria o mista). La procedura dovrà concludersi entro un termine ravvicinato, pena sanzioni per l'ente locale". Farmacie. Sul fronte farmaceutico occorre liberalizzare la vendita dei farmaci con prescrizione medica ma a totale carico del paziente (i cosiddetti farmaci di fascia C) e rimuovere gli ostacoli all'apertura di nuove farmacie, aumentando la pianta organica delle stesse. Va ampliata la possibilitá della multi-titolarità in capo a un unico titolare, aumentando il numero massimo da 4 a 8. Burocrazia. Secondo l'Antitrust occorre affidare al Governo la delega per un testo unico relativo a tutti i procedimenti di autorizzazioni, con espressa abrogazione di quelli non necessari. In caso di mancato rispetto dei termini per effettuare la ricognizione, scatta l'effetto 'tagliola' con cessazione di tutti i regimi di autorizzazione oggi previsti. Infatti, l'efficacia di alcune misure pro-concorrenziali dipende anche dall'attuazione da parte delle amministrazioni del principio di liberalizzazione delle attività economiche e, in parte, anche del diverso principio di semplificazione delle procedure. Anche le Regioni e gli enti locali dovranno adeguarsi. Per disincentivare in futuro la reintroduzione di nuovi oneri burocratici per cittadini e imprese, l'Autorità propone di introdurre il principio della detraibilità per cittadino e imprese delle spese sostenute per l'adeguamento a nuove normative, che introducono nuovi oneri burocratici: obiettivo, "costringere" il legislatore a reperire le risorse in caso di approvazione di nuove leggi che comportano aggravamenti per cittadino e imprese e che devono avere, sotto tale profilo, copertura finanziaria. Identico meccanismo dovrà valere per le Regioni. Ferrovie. Per il trasporto ferroviario, l'Antitrust auspica che sia resa rapidamente operativa l'Autorità dei Trasporti: sarà così possibile vigilare sulla "terzietà" della gestione di tutte le infrastrutture ritenute essenziali per lo svolgimento di un corretto confronto concorrenziale nei servizi di trasporto ferroviario merci e passeggeri. Leggi i commenti I commenti dei lettori 
UDINE - "Al 2012 chiedo di... ripetere il 2011". Entuasista per l'anno appena trascorso, che ha laureato l'Udinese tra le grandi, Giampaolo Pozzo, vorrebbe quasi che il tempo si fermasse. Per questo prima di proiettarsi avanti ha una dedica speciale per tutti: "I risultati ottenuti nel corso di tutto il 2011 sono sotto gli occhi di tutti e dimostrano meglio di ogni parola come le scelte dell'allenatore siano state felici ed azzeccate. Se siamo riusciti ad arrivare così in alto è per merito e contributo di tutti, grazie a una compattezza di squadra e staff che ha permesso ai giocatori di esprimersi a questo livello. Anche chi ha giocato di meno, al momento giusto, ha dato il proprio determinante contributo alle sorti bianconere. Questa è una formula che si è dimostrata, e continua a dimostrarsi, vincente e che va difesa e preservata fino in fondo". DOPO FANCHONE ARRIVA GELSON - E proprio in quest' ottica, dopo Fanchone, l'L'Udinese si è assicurata in prestito, con diritto di riscatto, dal St. Etienne lo svizzero Gelson Fernandes, autore, lo scorso anno, di una buona stagione al Chievo. CHI ESCE DAL CORO NON SARA' TOLLERATO - Pozzo poi ha anche chiuo le porte a possibili malumori in spogliatoio per scarso utilizzo: "Se qualcuno uscirà dal coro non potrà essere tollerato. A fine stagione e, lo ribadisco, soltanto allora, se qualcuno non dovesse ritenersi soddisfatto dell'operato della società potrà comunicarcelo e noi cercheremo di trovargli soluzioni di suo gradimento. Da qui a fine stagione, nel frattempo, voglio che tutti sappiano di avere dalla loro parte la nostra massima disponibilità con l'obiettivo che tutti si sentano a loro agio e più che mai convinti e felici di indossare questa maglia". Preferisco sorvolare, almeno per ora, sulle maldestre polemiche di questi giorni  -  ha concluso - con la speranza di non dover ritornare, in futuro, sull'argomento". Leggi i commenti I commenti dei lettori 
OBERHOF - Storica vittoria per l'Italia del biathlon a Oberhof. Dopo 17 anni la staffetta (4x7,5 km) è tornata sul gradino più alto del mondo in una competizione internazionale. Lo ha fatto in una prova di Coppa del Mondo in Germania. L'ultimo successo era datato 1994: avvenne a Hampton, in Canada. Per Dominik Windisch e Lokas Hofer, Cristian De Lorenzi e Markus Windisch si tratta di una bella conferma dopo il podio conquistato l'anno scorso ad Anterselva. Segno che finalmente l'Italia può contare su un gruppo di ragazzi in grado di competere ad alti livelli in una disciplina che per anni ci ha relegato ad un ruolo di secondo piano. IL CAPOLAVORO DI HOFER - Nelle prime due frazioni De Lorenzi e Windisch sono rimasti nel gruppo dei migliori, sulla scia della squadra russa, che ha tentato l'allungo solitario. Al quinto poligono i russi vantavano un vantaggio di quasi 2' sull'Italia. Poi, a poco, a poco, gli azzurri hanno iniziato una strepitosa rimonta, completata grazie ad un freddissimo Lukas Hofer che è ripartito per primo al termine dell'ultimo poligono e ha tenuto fino al traguardo precedendo di 6" il russo Alexey Volkov  e di ben 32" la Svezia, terza. Leggi i commenti I commenti dei lettori 
MILANO - A starci dentro è una cosa demenziale. Sì, è vero che in studio c'è un tizio che agita la folla indicando (come in tutti gli show tv) quando applaudire, gridare, tacere. Ma è anche vero che per il pubblico arrivato da tutta Italia al Teatro della Luna di Assago è come stare allo stadio: striscioni, t-shirt dedicate, batte i piedi sulle gradinate, si agita e fa il tifo esattamente come alla partita. LE IMMAGINI DELLA FINALE Molti stanno seduti in poltrona ma il grosso sta ammucchiato sulle gradinate, arrivano in massa, roba da fan club. Forse sta proprio in questo una buona parte del successo di X Factor , in particolare di questa edizione. L'unico show tv ancora in grado di animare partigianeria. Un po' come il Grande Fratello dei bei tempi andati. Uno spettacolo in cui da subito si tiene per qualcuno che è nessuno, esattamente come il pubblico. Al televoto della finale sono arrivati in tutto 772 mila voti. Mica pochi. LA SERATA IN DIRETTA TWITTER Si è chiusa con la vittoria di Francesca, la sedicenne di Bassano del Grappa, la quinta edizione del talent show, la prima dell'era Sky, la prima con una finale visibile in 3D. Vittoria che fa felice Simona Ventura - la ragazza era della sua squadra - che la difende da chi criticava la sua scarsa esperienza ("perché questo è un pregiudizio solo italiano, negli altri Paesi i giovani hanno più fortuna, qui spremiamo i cantanti fino a cent'anni"). VIDEO L'AUDIZIONE DI FRANCESCA Ma anche se avesse vinto un altro dei tre finalisti sarebbe stata egualmente meritata, la qualità di questa edizione è stata alta, per il genere. E i "buuu" del pubblico si sprecano quando, intorno alle 22.45, il primo esito del televoto è fatale ad Antonella: era strafavorita, si piazza terza. Indignazione tra i sostenitori della ragazza di La Brugna, Reggio Emilia: per venirla a vedere i parenti e gli amici più stretti sono arrivati con il pullmino perché erano in ventitrè. "Ma deve dormire serena, perché per lei c'è una strada lastricata di pagliuzze dorate", dice Arisa, capa della squadra alla quale Antonella apparteneva. Una gara divisa in varie parti, fra duetti, inediti, medley. Serata fitta di cose, quattro ospiti femminili di sicuro appeal, da Irene Grandi (che duetta con Francesca) a Fiorella Mannoia (che si esibisce con Antonella) a Emil Sandè (che ha fatto coppia con i Moderni) fino ad Asia Argento, che ha cantato con Morgan, suo ex compagno nonché padre di sua figlia, sorprendente riconciliazione vista l'intensità della burrasca che segnò la loro separazione e, a seguire, i contenziosi sulla custodia della bambina a lungo al centro dell'attenzione delle cronache. Oggi cantano insieme un testo ispirato - spiegano - a Gli indifferenti di Moravia ("abbiamo un progetto", informa Morgan) e lei che l'avevamo lasciata bad girl tutta dark e latex la ritroviamo molto glam in macramè. Sette settimane di gara prima dello showdown finale, una sfida anche per Sky che ne esce vincitrice e in generale registra nel prime time un incremento del 190%. Fra i giudici, Morgan può festeggiare il ritorno in tv (dopo la cacciata dalla Rai per le note vicende di quando disse "mi sono drogato, ma a scopo terapeutico") dalla porta principale - benché satellitare -, Elio conferma la sua fama di grande artista e personaggio eclettico, Arisa ha dato un pizzicotto alla Betty Boop che dormiva in lei mentre Simona Ventura vince più di tutti, avendo scommesso solo su se stessa dopo aver sbattuto la porta di viale Mazzini ed essersi pure tolta qualche sassolino dalle scarpe con i dirigenti Rai, nello specifico di RaiDue. "Voglio restare a lungo a Sky", ha detto. E probabilmente accadrà. Fra qualche settimana volerà a Los Angeles come inviata alla cerimonia di consegna degli Academy Awards. Poi si vedrà. Intanto porta a casa X Factor. Il suo Oscar se l'è conquistato. 

