Incentivare l'imprenditoria extra-comunitaria, incrementando l'economia, può essere volano di intregrazione per gli stranieri e apporto di ricchezza per Roma. A questo è dedicato il progetto Start it up - Nuove imprese di cittadini stranieri, promosso da Unioncamere e finanziato dalla Direzione generale dell'immigrazione e delle politiche di integrazione del ministero del Lavoro e delle politiche sociali, destinato a 400 cittadini extracomunitari, sia disoccupati che occupati, con regolare permesso di soggiorno. L'obiettivo cardine del progetto, prorogato fino al 30 aprile, è di sostenere il percorso di integrazione e di favorire la crescita professionale degli immigrati presenti nel nostro paese, fornendo le competenze basilari per l'avvio e la gestione di imprese basate sul lavoro autonomo. L'iniziativa pone l'enfasi sull'importanza di interventi degli enti istituzionali di partnership economico-sociale, tra la Camera di commercio e le parti ministeriali, nodali per il lancio di nuove attività economiche di cittadini stranieri. Dal punto di vista tecnico, s'interverrà attraverso la promozione dello strumento del microcredito per favorire il sistema creditizio degli imprenditori immigrati. Tanti i servizi per gli aspiranti manager che, nello specifico riguarderanno, il colloquio iniziale d'orientamento per verificare i requisiti di ammissibilità, valutare le attitudini imprenditoriali dei candidati e ponderare le proposte di business idea. I tycoon in erba, inoltre, lungo l'iter d'elaborazione dei progetti, verranno supportati da seminari di info-formazione tecnica per approfondire le conoscenze sulla gestione e la promozione delle imprese. Punta di diamante del progetto sarà l'attività d'assistenza per i lavoratori autonomi che saranno affiancati da esperti del settore nella redazione dei business plan per pianificare l'idea imprenditoriale e verificare l'iter del progetto d'impresa. La Camera di commercio romana ha fotografato lo stato dell'imprenditoria extra-comunitaria attestando che, nella capitale, il 17% degli imprenditori è straniero, per un totale di 29.400 lavoratori autonimi. I dati sotto la lente d'ingrandimento, evidenziano che, di questi, oltre un quarto, il 26%, ovvero 7.600, sono di origine africana, di cui quelli provenienti dal Nord del continenete sono il 66%. Alla Nigeria e il Senegal, spetta la parte del leone, detenendo rispettivamente il 14% e con l'8% degli lavoratori con attività imprenditoriale. 
Con il lutto al braccio, per ricordare Rolando e Giuliana, i due tifosi tragicamente scomparsi sabato sera di ritorno dalla trasferta di Modena, la Sampdoria affronta l'Ascoli con l'obbligo di vincere, per restare aggrappata al sogno rimonta. I blucerchiati non potranno disporre dei consigli dalla panchina di Iachini, squalificato dopo essere stato espulso contro il Sassuolo, ma il tecnico non pare preoccuparsi più di tanto. "In campo ci sarà Carrillo, il mio vice, uno che mi conosce bene e sa perfettamente quali sono le mie idee, saprà sostituirmi perfettamente. E poi questa squadra sa ciò che deve fare, come muoversi, come comportarsi, anche se io vedrò la gara dalla tribuna". Soprattutto è consapevole di non poter sbagliare, perché in caso di passo falso rischia di dire addio ai play off. Per battere l'Ascoli, senza vittorie da cinque turni, recupera Krsticic davanti alla difesa, mentre toccherà a Foggia sostituire come rifinitore lo squalificato Juan Antonio. Defezione per colpa del giudice sportivo anche in retroguardia, con Gastaldello fermato per un turno e costretto alla tribuna. Toccherà a Volta, di nuovo titolare dopo parecchie settimane, sostituirlo, con Rossini al suo fianco. Iachini, che diffida dell'Ascoli, "sono in fondo alla classifica per colpa della penalizzazione, ma hanno un'ottima organizzazione di gioco", dovrà rinunciare anche a Berardi (al suo posto a destra agirà Rispoli) e in attacco si affiderà ancora una volta a Pozzi (sarà lui ad indossare la fascia da capitano) ed Eder, smanioso di realizzare la sua prima rete con la maglia blucerchiata. Per Iachini curioso è anche il legame famigliare che ruota attorno a questa partita: non solo il tecnico vive ad Ascoli e ha giocato con la maglia bianconera, ma suo fratello Mauro, sei anni più giovane, è il preparatore atletico della squadra marchigiana. La sfida ha quindi il sapore del derby: con posta in palio altissima. 
Musica TRIANON Dalle 21 al Trianon, piazza Vincenzo Calenda 9, la comicità musicale irriverente dei Virtuosi di San Martino con "La Repubblica di Salotto", una ricognizione comica, ironica, sprezzante, "politically uncorrect", dell'Italia di oggi. Ingresso 10 e 15 euro. Info 081 225 8285. NUOVO Dalle 21 al teatro Nuovo, via Montecalvario 16, Alessandro Haber torna a cimentarsi con i versi di Charles Bukowski, Pablo Neruda e Jacques Prevert, accompagnato dalla musica jazz e blues di Luca Velotti e Marco di Gennaro. Info 081 406 062. AROUND MIDNIGHT Dalle 22 all'Around Midnight del Vomero, via Bonito 32/a, serata jazz con Paolo Palopoli alla chitarra, Valentina Ranalli, voce, Sergio Fusaro al contrabbasso, Domenico Benvenuto alla batteria. Info 335 816 6438. ARENILE RELOAD Dalle 22.30 all'Arenile Reload, via Coroglio 14/b, Banda Brasileira & dj Cerchietto. Ingresso libero fino a mezzanotte. Info 081 019 9156. ICHOS Dalle 21 nella sala teatro Ichos do San Giovanni a Teduccio, via Principe di Sannicandro 32/a, concerto dei Mundu Rua, con Dario Perroni (voce, bouzouki, mandolino irlandese, fiati), Mario Di Bonito (batteria, percussioni, synth), Giandomenico Caniello (basso), Ornella Iuorio (corpo e movimento). Info 081 275 945. TORREGAVETA Dalle 22 al Nabilah, via Spiaggia Romana 15, Bacoli, l'evento "I Love Up", che gioca con i colori della calda stagione e con l'arredamento della nuova tensostruttura, dove i divani lasceranno il posto a sdraio e ombrelloni. Alla consolle i des Antonio Russo e Umile Nicoletti. Info 335 773 9615. NOLA Dalle 22 nella sede dell'associazione "La festa dei folli" di Nola, via Principe di Napoli 89, gli Slivovitz in concerto. Una band che parte dalla tradizione del jazz-rock italiano. Info 081 823 4046. SALERNO AUGUSTEO Dalle 21.30 al teatro Augusteo di Salerno, concerto della Salerno Jazz Orchestra diretta da Stefano Giuliano. Ospite Bob Mintzer, direzione e sax, membro da 15 anni dei celebri Yellowjackets. Info 089 223 934. SALERNO SANTA SOFIA Dalle 22 nel complesso monumentale di Santa Sofia di Salerno, l'associazione Satori presenta il live dei Sick Tamburo, band di Pordenone alle prese con il nuovo video, "Con le tue mani sporche". Con Gian Maria Accusani ed Elisabetta Imelio, ex  Prozac+. Info 089 251 828. MUMBLE RUMBLE Dalle 19.30 al circolo Arci Mumble Rumble, via Loria 35, Salerno, per la rassegna "Ci guidava la passione", musica riflessioni a partire dalla giovanile militanza politica, con Antonio Braca, storico dell'arte, Ernesto Scelza, docente di filosofia, Vittorio Dini, storico del pensiero politico, Antonio Giordano (Daltrocanto), insieme ai giovani musicisti Anna Nisivoccia, Biagino De Prisco, cantore popolare e le band Locanda Almayer e Sparvieri. Info 328 725 4831. Classica CASTEL SAN GIORGIO Dalle 20 nella chiesa di Santa Maria a Favore di Castel San Giorgio, per la rassegna "Un viaggio oltre le note", si esibirà il celebre clavicembalista Enrico Baiano con Vincenzo Corrado (violino) e Rosario Totaro (voce). In programma, tra gli altri, brani di Frescobaldi, Fontana, Trabaci. Ingresso libero. Info 081 516 1595. Danza NOCERA INFERIORE Dalle 21 al teatro Diana di Nocera Inferiore, per la rassegna "Raid", in un trittico con le coreografie dell'australiana Susan Kempster. Ingresso 10 euro, ridotto 8. Info 338 345 8136. Teatro AREA NORD Dalle 20.30 al teatro Area Nord di Piscinola, via Nuova Dietro la Vigna lotto 14/b, lo spettacolo "Auntie and Me" (Mia zia e io), black comedy di Morris Panych, drammaturgo canadese, nella traduzione di Valentina Rapetti e la regia di Fortunato Cerlino. A dare voce ai due personaggi Alessandro Benvenuti e Barbara Valmorin. Info 081 195 713 31. GALLERIA TOLEDO Dalle 21 alla Galleria Toledo, via Concezione a Montecalvario 34, "L'amante", da Harold Pinter, traduzione Alessandra Serra, regia Elena Bucci e Marco Sgrosso. Info 081 425 037. LA GIOSTRA Dalle 21 al teatro La Giostra di Soccavo, via dello Sport 39, "La ballata del re capovolto", spettacolo liberamente ispirato all'"Escurial" di Michel De Ghelderode. Ideazione e regia di Antonio Iavazzo. Ingresso 10 euro. Info 081 587 4087. DELLE PALME Dalle 21 al teatro Delle Palme, via Vetriera 12, "Gomorra", tratto dall' omonimo libero di Roberto Saviano. Lo spettacolo teatrale è nato da un'idea di Mario Gelardi e Ivan Castiglione prima ancora che il libro arrivasse alle stampe ed è stato scritto dallo stesso Saviano con Gelardi. Info 081 658 1925. ELICANTROPO Dalle 21 al teatro Elicantropo, vico Gerolomini 3, le attrici Fabiana Fazio, Valeria Frallicciardi, Alessandra Mirra nello spettacolo "Mamma. Piccole tragedie minimali", di Annibale Ruccello. Regia di Giusy Crescenzo. Info 081 296 640. SANCARLUCCIO Dalle 21.15 al teatro Sancarluccio, via San Pasquale a Chiaia 49, "Riccardo III", dalla tragedia di Shakespeare, di e con Oscar De Summa. Info 081 405 000. IL POZZO E IL PENDOLO Dalle 21 a Il Pozzo e il Pendolo, piazza San Domenico Maggiore 3, "La camera azzurra", da un romanzo di Georges Simenon, scritto nel 1963. Con Antonello Cossia, Paolo Cresta, Rosalba Di Girolamo. Info 081 542 2088. SAN FERDINANDO Dalle 21 al teatro San Ferdinando, piazza Eduardo De Filippo 20, "Ritornanti - Parole da un non luogo" di e con Enzo Moscato e con Cristina Donadio, Carlo Guitto, Giuseppe Affinito. Info 081 551 3396. TOTO' Alle 17.30 e alle 21 al teatro Totò, via Frediano Cavara 12/e, Diego Sanchez e Angela Melillo in "Miracolo a teatro". Una commedia divertente giocata sul filo del surreale, con corpo di ballo e musiche. Regia Gaetano Liguori. Info 081 564 7525. DIANA Alle 17.30 e alle 21 al teatro Diana, via Luca Giordano 64, Carlo Buccirosso e Valentina Stella in "Napoletani a Broadway" (nuova edizione), con Gianni Parisi, Graziella Marina. Info 081 556 7527. POMPEI Dalle 20.30 al teatro Di Costanzo Mattiello di Pompei, "Lo scarfalietto", di Eduardo Scarpetta con Geppy Gleijeses, Lello Arena, Marianella Bargilli. Info 081 857 7725. AVELLINO Dalle 21 al teatro Gesualdo di Avellino, la Compagnia Gli Ipocriti presenta lo spettacolo "Compagnia Totò". Testo e regia di Giancarlo Sepe. Un omaggio al "principe della risata" con Francesco Paolantoni e Giovanni Esposito. Info 0825 771 620. PAGANI Dalle 21 al teatro del Centro sociale di Pagani, in scena Gardi Hutter, raro esempio di clown donna, in "Giovanna d'Arpo". Info 328 761 3307. Agenda SUOR ORSOLA BENINCASA Dalle 10.30 nella sala degli Angeli del Suor Orsola Benincasa, via Suor Orsola 10, per "Il sabato delle idee", incontro sul tema "Tecnologie e scienze umane: per il superamento di una dicotomia". Introduce il Rettore Lucio d'Alessandro, modera Alessandro Cecchi Paone. Al tavolo di discussione saranno presenti Remo Bodei, professore di Filosofia alla University of California di Los Angeles, Tullio Gregory, fondatore dell'Istituto per il Lessico Intellettuale Europeo e la Storia delle Idee, e altri esperti. Info 081 252 2347. ISTITUTO VILLARI All'Istituto "Pasquale Villari", via Rimini 6, si svolgeranno le semifinali di zona che selezioneranno i partecipanti alla finale nazionale dei Campionati internazionali di giochi matematici,  che si terrà a Milano il 19 maggio alla "Bocconi". Info 081 265 906. REMIDA Dalle 9.30 al Centro Remida di Ponticelli, via Curzio Malaparte, il 70° circolo didattico, nell'ambito del progetto Pon C3, "Legali al sud", ha organizzato una manifestazione sulla legalità a cui parteciperanno Amato Lamberti, sociologo, docente della "Federico II", Anna Cozzino, presidente VI Municipalità, Raffaele Marino, magistrato, Riccardo Dalisi, architetto, ed Elena Giacopini, scuole di Reggio Emilia. Modera gli interventi la giornalista di Repubblica Stella Cervasio. Info 081 577 0407. MONTESANTO Dalle 10 da piazza Olivella (metro Montesanto), per "Nomicosecittà. Passeggiare, guardare, raccontare", passeggiata in compagnia dello scrittore Maurizio Braucci. Info 346 738 1210. FELTRINELLI LIBRERIE Dalle 11 alla Feltrinelli librerie, via San Tommaso D'Aquino 70, laboratorio dell'acqua con esperimenti da rifare poi a casa... rimanendo asciutti. A cura di Giunti editore, in occasione della Giornata Mondiale dell'Acqua (22 marzo). Dai 4 anni. Info 081 240 5411. FELTRINELLI EXPRESS Dalle 17 alla Feltrinelli Express, Stazione centrale, piazza Garibaldi, laboratorio sul tema della stagionalità dei prodotti agricoli a cura di Agrigiochiamo. Dai 6 anni. Info 081 225 2801. POMIGLIANO D'ARCO Dalle 17.30 all'interno della Distilleria di Pomigliano d'Arco, via Roma 281, apre la Feltrinelli Point, con sala convegni, caffè letterario, area ludica per i più piccoli, scuola di cucina e libreria. Sarà presente Carlo Feltrinelli. POMPEI Dalle 11 all'hotel Pompei Resort di Pompei, via Unità D'Italia, verrà presentato il  Concorso regionale per cocktail e long drink, che si svolgerà dal 27 marzo. GIUGLIANO Dalle 17 al centro commerciale Auchan di Giugliano, via San Francesco a Patria, ang. via Santa Maria a Cubito, presentazione del romanzo "Benvenuti in casa Esposito" (Le avventure tragicomiche di una famiglia camorrista - Giunti editore), di Pino Imperatore. Interverrà l'attore comico Angelo Belgiovine. Modera Marco Di Caterino, giornalista. SALERNO VERDI Dalle 18 al teatro Verdi di Salerno, Largo Luciani, Diego De Silva parlerà del suo libro "Sono contrario alle emozioni". Con accompagnamento musicale di Stefano Giuliano e Aldo Vigorito. Intervengono il sindaco Vincenzo De Luca, l' Assessore alla Cultura, Ermanno Guerra, Claudio Bartiromo, Einaudi Campania, Luca Badiali di "Koinè", Vincenzo Maria Siniscalchi. Info 089 662 141. 
Da giovedì circa 120 ospiti del Cie di Ponte Galeria sono in sciopero della fame. Tutti di origine maghrebina, gli uomini si sono mobilitati per denunciare la morte, per suicidio, del trentenne di origini egiziane Abdou Said, anch'egli ospite del centro fino alla fine di febbraio. Ad accendere il faro sulla questione è il garante dei detenuti del Lazio Angiolo Marroni. Gli immigrati ritengono poco chiare le circostanze che hanno portato il ragazzo a togliersi la vita. Come fa sapere Marroni, la vittima era giunta in Italia, a Lampedusa, lo scorso luglio, e da qui era stata trasferita al Cie di Ponte Galeria. "A settembre -  fa sapere il garante - Said avrebbe tentato, con molti altri, la fuga, ma sarebbe stato ripreso quasi immediatamente dalla forze dell'ordine. Secondo gli ospiti del Cie, l'egiziano sarebbe stato riportato al centro con evidenti segni di percosse sul corpo e, dopo questo episodio, avrebbe progressivamente perso il controllo fino a dover essere curato, per mesi, con psicofarmaci". Uscito dalla struttura alla fine del mese passato con un decreto di espulsione ha trovato alloggio nell'abitazione di un amico. Il 9 marzo scorso Said si è prima ferito con una lametta, quindi si è tolto la vita gettandosi da una finestra. Quando la notizia della sua morte è arrivata all'interno del centro, immediatamente è scattata la protesta. "Ormai da mesi denunciamo le precarie condizioni di vita all'interno del Cie di Ponte Galeria - conclude il garante dei detenuti - una situazione estremamente complessa e precaria dove basta poco per scatenare la miccia della protesta e della contestazione. In questo quadro, giudico grave e inquietante la vicenda denunciata in queste ore dagli ospiti del Centro. Una situazione sulla quale invito le autorità a fare immediata chiarezza, per rispetto della memoria della persona deceduta e dell'onorabilità di quanti lavorano con coscienza e dedizione per garantire la sicurezza e condizioni di vita più umane nella struttura". 
La Nuova Fiat Panda, rosso 'gioioso' metalizzato, domina solitaria nel cortile di Palazzo Chigi. Dopo oltre un'ora e mezza, l'incontro tra il Premier, Mario Monti, e i vertici di Fiat, l'amministratore delegato, Sergio Marchionne, e il presidente, John Elkann, si conclude e una folla di cameramen e fotografi attende che scendano nel cortile. E così, dopo pochi minuti, arrivano Monti, Elkann e Marchionne. L'ad mostra l'auto e apre lo sportello al Premier che sale al posto di guida per testarne le caratteristiche mentre al suo fianco si accomoda Elkann. Intanto, Marchionne, che neanche in questa occasione ha rinunciato all'ormai tradizionale maglioncino blu, appoggiato al finestrino parla fitto con Monti. Il Premier poi scende e compie il giro dell'autovettura, ora prodotta nel sito campano di Pomigliano, dopo la decisione del Lingotto di spostarne la produzione dalla Polonia in Italia. Marchionne apre il portabagagli e la 'visita' prosegue per concludersi con una stretta di mano tra Monti, Marchionne ed Elkann immortalata dalle foto di rito, davanti all'auto. E perchè tutto sia veramente perfetto, in ogni suo dettaglio, Marchionne invita Monti a spostarsi soltanto di pochi centimetri perchè così possa essere ben visibile il marchio Fiat sul cofano. Nessun commento sui contenuti dell'incontro, nonostante il pressing dei giornalisti assiepati nel cortile di Palazzo Chigi, arriva da Monti e Marchionne. Solo l'ad risponde laconicamente alle domande che si incrociano. Come è andato l'incontro? "Perfetto, grazie", dice. Mentre il Premier declina l'invito a rispondere opponendo, con un sorriso, un garbato ma fermo no. E così come era arrivato, Marchionne lascia Palazzo Chigi al volante della Nuova Panda, con al suo fianco John Elkann, seguito dalla scorta. 

PADOVA  - Voglioso di riprendersi i tre punti toltigli ieri dal giudice sportivo, il Padova si ritrova a fare i conti con una vittoria sfumata proprio allo scadere nell'anticipo della 31/a giornata di Serie B: il venerdì dell'Euganeo premia un buon Varese, che non avrebbe meritato di perdere per quanto prodotto in campo, soprattutto nei primi 45', e per la determinazione conservata fino allo scadere, nonostante abbia concluso la partita in inferiorità numerica. Viene punita la scarsa cattiveria degli uomini di Dal Canto, incapaci di chiudere il match dopo aver conseguito un vantaggio non del tutto meritato e contestato dagli ospiti. SBLOCCA RUOPOLO - L'avvio di gara è tutto di marca varesina: fioccano le occasioni da rete, soprattutto su azioni da palla inattiva, con Perin fenomenale sulla zuccata di Puccino, dopo che Cacciatore in due occasioni e Granoche non avevano trovato lo specchio della porta. Il Padova cresce nella seconda metà di frazione, avvicinandosi al gol con Bovo e Cuffa. La beffa, per il Varese, è che il gol arriva proprio su un calcio piazzato (un corner), contestato dai lombardi per una posizione di fuorigioco di Cacia: sull'angolo, Legati spizza di testa per Ruopolo che sfiora col ginocchio e batte Bressan. Prima del riposo torna sotto il Varese, pericoloso con De Luca e Nadarevic, ma ancora manca la precisione. DE LUCA ACCIUFFA IL PARI - Si contano meno emozioni nella ripresa, con un Padova più autoritario e un Varese sicuramente stanco: la prima chance è dei veneti, con un sinistro da fuori di Trevisan; al quarto d'ora risponde, ancora dalla distanza, Nadarevic sulla cui conclusione è da applausi l'intervento di Perin. Tra le due occasioni c'è l'espulsione di Maran, cacciato dall'arbitro per le troppe proteste; a complicare la situazione per i lombardi arriva la seconda ammonizione ai danni di Pucino, al 75', che lascia i suoi in dieci nel finale di gara. Il Padova potrebbe affondare il colpo ma non va oltre un sinistro alto di Cutolo. È ben più efficace De Luca che, allo scadere, scarica in rete il pallone ben addomesticato dalla spizzata di Plasmati. Finisce così, con un Dal Canto incredulo e deluso, che incassa la seconda 'mazzata' in due giorni: con cinque punti in più, in effetti, il posto playoff dei veneti sarebbe stato già quasi certo. Leggi i commenti I commenti dei lettori 
CAGLIARI - Il piccolo Mirko è stato ucciso, soffocato probabilmente con un cuscino. A confermarlo il giorno dopo la tragedia che ha lasciato senza fiato il paese di  Sant'Antioco, nel piccolo comune del Sulcis, è il procuratore capo del tribunale di Cagliari, Mauro Mura, dopo l'esito dell'autopsia eseguita oggi pomeriggio all'istituto di medicina legale del Policlinico di Monserrato. Per questo il piccolo di due anni e mezzo non aveva segni di violenza addosso quando era stato ritrovato dai soccorritori del 118, chiamati dalla madre, Daniela Sulas, una ragazza di 22 anni. Il primo a essere sospettato dagli inquirenti era stato Igor Garau, uno scultore apprezzato di 35 anni che viveva nella stessa casa con lei e il piccolo. Di Garau si erano perse le tracce, era fuggito, per poi essere ritrovato impiccato a un albero di fichi solo poche ore dopo, a 'Su Pranu', una località a circa 500 metri in linea d'aria dalla casa di via Calasetta, dove la coppia viveva con il bambino. Per il medico legale, Roberto Demontis, l'ipotesi del soffocamento è emersa con chiarezza dagli esami eseguiti nel pomeriggio sul corpicino del bimbo. L'autopsia è durata circa tre ore. Tuttavia, per avere la conferma, sono stati disposti ulteriori accertamenti istologici, in particolare sui tessuti dei polmoni. Al momento il procuratore capo della Repubblica di Cagliari Mauro Mura non ha confermato alcuna ipotesi su un presunto omicidio. "Dobbiamo attendere l'esito degli esami istologici", ha detto il magistrato. Mirko era figlio di un altro uomo, con il quale la madre si era lasciata un anno prima. "Lo ha fatto per fare uno sfregio alla madre. E' una cosa terribile. Ha fatto bene a uccidersi, se no l'avrei ammazzato io". Mauro Mocci, il padre del bambino si è sfogato così al 'Tgcom 24' e ha accusato il compagno suicida dell'ex moglie, sospettato di aver ucciso il bimbo. "Daniela voleva lasciarlo e Igor non ci stava, ha soffocato mio figlio col cuscino e poi l'ha presa a martellate", ha concluso. Con l'ex compagna "siamo stati assieme cinque anni, con lei andavo d'accordo, era rimasto un buon rapporto, anche per il bene del bambino". Quanto al nuovo compagno della madre di Mirko, invece non c'erano rapporti "giusto un saluto, ma io con lui non ho mai avuto a che fare". Per i carabinieri della compagnia di Carbonia, Daniela Sulas sarebbe stata aggredita dal convivente dopo una lite. Il personale del 118 una volta intervenuto, l'aveva trovata sporca di sangue. In casa c'era anche il martello con cui Garau l'avrebbe aggredita e che è stato sequestrato dalla polizia. Non si conoscono le cause del litigio né cosa abbia scatenato la furia dell'uomo. Forse la gelosia, forse la madre avrebbe voluto lasciarlo. Testimoni del vicinato hanno riferito a carabinieri e vigili urbani di Sant'Antioco di aver sentito la donna urlare disperata e di averla vista poi ricoperta di sangue. Le condizioni fisiche di di Daniela Sulas sono migliorate durante la giornata. Secondo quanto si è appreso, i medici dell'ospedale Sirai di Carbonia la terranno sotto osservazione ancora per alcuni giorni nel reparto di Psichiatria: non è prevista alcuna dimissione prima di lunedì 19. Oggi ha ricevuto la visita dei familiari e, secondo i medici, sta iniziando a  elaborare la notizia della morte del figlio, che le è stata comunicata solo ieri a tarda sera durante il colloquio con gli inquirenti. A fine dicembre la ragazza aveva scritto sul suo profilo Facebook di essere in attesa una bambina. Ma la notizia non è stata confermata dai sanitari di Carbonia.  I 
