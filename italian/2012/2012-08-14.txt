CROTONE - Ucciso a colpi di pistola durante la festa patronale. Poco prima delle dieci di questa sera a Torretta di Crucoli - in provincia di Crotone - alcuni killer hanno freddato con quattro colpi Santo Abbossida, 40 anni, di professione marittimo, con precedenti di polizia per reati legati alla droga. L'uomo era seduto davanti all'abitazione di amici, lungo la strada statale 106 che attraversa il paese: una località di mare in questo periodo affollata di turisti. Era in corso anche la festa per la Madonna di Lourdes; da qualche minuto erano terminati i fuochi d'artificio quando nell'aria sono risuonati altri quattro colpi, ma questa volta di un'arma da fuoco. In un primo momento nessuno si era accorto di niente; è stata una donna che stava portando il caffè alla vittima, seduta davanti all'uscio di casa, a scoprire il cadavere dell'uomo. Del caso si stanno occupando i carabinieri. 
LE UNIVERSITÀ americane sono di gran lunga le migliori al mondo. Questo il verdetto della 'Jiao Tong' University di Shanghai in Cina, che ha stilato una classifica dei primi 500 atenei al centro di molte polemiche. L'Italia si piazza oltre il centesimo posto con gli atenei di Pisa e La Sapienza di Roma. Alcuni Paesi europei, in primo luogo la Francia, contestano però la metodologia utilizzata dallo studio. I criteri privilegiano infatti le scienze esatte a scapito di quelle umane, considerano i premi Nobel attribuiti agli ex allievi o ai ricercatori, e gli articoli pubblicati in particolare su riviste anglosassoni come 'Nature' e 'Science'. Nell'edizione 2012 gli Usa dominano nei primi venti posti con 17 università. Prima in assoluto è Harvard. Al quinto posto c'è la britannica Cambridge, mentre Paris-Sud è solo 37esima. Pisa e la Sapienza sono oltre il centesimo posto. Gli Usa sono i primi anche per i numeri: tra i 500 atenei contemplati dallo studio cinese gli Stati Uniti sono presenti con 150, seguiti dalla Cina (42, di cui nessuno tra i primi cento), il Regno Unito (38) e la Germania (37). L'Italia è ottava a pari merito con la Francia. "Ci sorprende vedere che Germania, Francia e Italia abbiano così pochi atenei in questa classifica tra i primi cento o duecento posti", commenta la ministra francese dell'Insegnamento superiore e per la Ricerca Genevieve Fioraso. Lo studio cinese "ignora in gran parte le scienze umane e sociali e non tiene conto della qualità dell'insegnamento", continua la ministra. Nella classifica delle università italiane seguono Milano e Padova. Dal 201esimo al 300esimo posto si piazzano il Politecnico di Milano, la Normale di Pisa e le sedi di Bologna, Firenze e Torino. A partire dal 2013 l'Unione europea ha deciso di creare una nuova classifica mondiale delle università con criteri più "trasparenti" nella scelta degli studi universitari. Leggi i commenti I commenti dei lettori 
TREVISO - E' stato ritrovato morto un giovane escursionista caduto su un versante scosceso del Monte Grappa, in Val Liberale, in provincia di Treviso. Faceva parte di un gruppo di sette amici partiti per una camminata. Stavano percorrendo il sentiero 152 sul Grappa quando hanno seguito una traccia sbagliata e sono finiti in un pendio ripido tra gli alberi. Allora hanno cercato di scendere, finchè uno di loro è caduto. Una volta scattato l'allarme, il 118 ha inviato sul posto le squadre del Soccorso alpino e l'elicottero di Treviso Emergenza. Le operazioni di soccorso sono state ostacolate dalla fitta vegetazione, dal versante ripido e dalla copertura telefonica non sufficiente. Una volta individuati e raggiunti i ragazzi tra la vegetazione, i soccorritori hanno ripulito la zona dagli alberi facendo arrivare l'eliambulanza: con un verricello sono stati recuperati quattro giovani con escoriazioni e lievi contusioni. Altri due escursionisti, incolumi, sono riusciti a scendere da soli. Per il settimo giovane non c'è stato nulla da fare: precipiato tra le rocce, ha perso la vita per i traumi riportati. 
GROSSETO - Francesco Schettino ha chiamato il familiare di una delle vittime del naufragio, il cameriere indiano il cui corpo non è stato ancora ritrovato. Ed è stato con lui al telefono 45 minuti. Per dirsi "addolorato". E per difendersi: "Non sono l'unico colpevole". La telefonata del comandante della Costa Concordia è durata 45 minuti ed è stata raccontata al Tg1 da Kevin Rebello, il fratello del ragazzo morto al largo del Giglio. "Squilla il telefono - ha detto Kevin - vedo un numero diverso, rispondo. Lui si presenta come Francesco Schettino. Abbiamo parlato 45 minuti, è andata bene". Schettino, ha detto ancora Kevin, "sta passando una fase molto più difficile di noi. Io ho capito il suo dolore, lui ha capito il mio. "Mi ha invitato al suo paese - ha raccontato ancora il fratello del ragazzo indiano - mi farebbe piacere conoscerti di persona". Poi l'accusa sulle responsabilità di altri nella vicenda. "Abbiamo parlato di quella notte - ha detto Kevin Rebello- lui mi ha detto: 'Non sono l'unico colpevole'. Mi voleva far capire che ci sono tante persone...che ancora tutto deve uscire fuori". Secondo il fratello del cameriere disperso nel disastro della Concordia, Schettino ha descritto così i momenti della tragedia: "Io ero lì sullo scoglio stavo guardando la nave, non capivo cosa dovevo fare". Argomenti costa concordia 
SAN SALVO - Sono due le persone fermate per l'omicidio di Albina Paganelli , 69 anni, la pensionata uccisa nella sua casa di San Salvo (Chieti) nella notte tra lunedì e martedì. Il pm titolare dell'inchiesta ha disposto il fermo di polizia giudiziaria per per un cameriere di 30 anni di San Salvo e di un coetaneo di nazionalità romena che avrebbe agito in concorso con lui. Il cameriere interrogato per circa 6 ore ha respinto ogni accusa, addebitando tutte le colpe al romeno. I due sono stati trasferiti in carcere a Vasto. Sono accusati di omicidio volontario e rapina, in concorso, aggravati dall'efferatezza. I carabinieri e il magistrato hanno sentito per primo il ragazzo italiano. Durante la perquisizione della Scientifica nella sua abitazione sono stati trovati elementi considerati decisivi dagli investigatori: in un borsone c'erano un'arma e indumenti sporchi di sangue. Il giovane si è difeso sostenendo che sarebbero stati portati nell'appartamento a sua insaputa. L'omicidio, avvenuto la scorsa notte, ha sconvolto la cittadina. Albina Paganelli era molto conosciuta a San Salvo. Le sua grida sono state sentite verso le 3 da un vicino di casa che ha chiamato i carabinieri. I militari però hanno trovato la vittima già priva di vita in una pozza di sangue con ferite da arma da taglio al fianco destro. E l'appartamento era totalmente a soqquadro. In casa non è stata trovata l'arma del delitto. La pensionata, da tempo separata e con una figlia, viveva da sola. 

