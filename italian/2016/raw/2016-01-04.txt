DA SEI settimane si è installato in via della Ninna, nell'ufficio occupato fino a un anno fa da Cristina Acidini, dove ha voluto lo stesso dipinto di Mario Cini di Pianzano, raffigurante i funzionari della soprintendenza nel 1912, che vi troneggiava in era Paolucci. Qui Eike Schmidt, neo direttore-manager di Uffizi e Palazzo Pitti, trascorre più o meno dodici ore al giorno: "Arrivo tra le 7 e le 8 e vado via la sera alla stessa ora. Per concedermi, quando posso, una bella fiorentina". Un carico di lavoro (ed energia) necessario per affrontare le sue grandi battaglie del 2016: come quella contro le lunghe code che, ogni giorno, si formano davanti al più visitato museo italiano. FRA I suoi primi atti agli Uffizi c'è stata l'inaugurazione di un'area allattamento. Quanto i servizi per i visitatori rappresentano per lei una priorità e quali sono quelli più carenti nei musei che sta dirigendo? "Quello che occorre è un ribaltamento di prospettiva. Troppo spesso i musei vengono visti come spazi dove appendere i quadri, luoghi per le opere d'arte e non per gli esseri umani, siano essi lavoratori o visitatori. Visitatori che non appartengono a un'unica tipologia: c'è la mamma che vuole allattare in uno spazio tranquillo, e magari non entra nel museo se non ha la possibilità di farlo, o il babbo che ha bisogno di cambiare il pannolino al figlio. E poi servirebbero più aree per il riposo, luoghi dove ci si possa sedere anche in gruppo per riflettere, prendere appunti e, perché no, socializzare, magari mettendo un divano di fronte a un quadro molto bello ma non sufficientemente valorizzato dagli allestimenti tradizionali. Ma ci sono anche delle questioni di sicurezza da tenere presenti: per esempio il ritratto del Nano Morgante di Bronzino, al centro di una delle Sale rosse, è pericoloso perché la gente, nei momenti di grande affollamento, ci va a sbattere contro, e infatti verrà rimosso da quella posizione: è il tipico caso di un allestimento che funziona perfettamente dal punto di vista storico artistico, ma non se si considerano le esigenze dei visitatori". Palazzo Pitti ospita sei diversi musei. Quali difficoltà ha incontrato di fronte a un sistema così complesso? "Abbiamo iniziato a fare riunioni settimanali con tutti i direttori perché imparino a comunicare l'uno con l'altro, cosa che in passato non succedeva: sono convinto che si lavora bene soltanto in squadra. Al momento non possiamo introdurre un biglietto unico per ragioni di bilancio, ma per il futuro stiamo studiando un biglietto modulare o che permetta di accedere all'integrità delle Gallerie degli Uffizi. Un altro obiettivo è rendere più attraenti i musei più piccoli, anche partendo da cose in apparenza banali come i nomi: la Galleria del Costume diventerà "Galleria della Moda e del costume", per sottolinearne la completezza. Lo stesso accadrà per il Museo degli Argenti: stiamo valutando se ribattezzarlo "Tesoro dei Medici e dei Lorena" o "Tesoro dei Granduchi". Per un'operazione del genere in America si ingaggerebbe una società di market research pagandola migliaia di euro; noi ci basiamo sulle nostre forze". Ha annunciato che combatterà le code davanti agli Uffizi. Come sta lavorando e che tempi prevede? "L'obiettivo non è eliminare del tutto le code ma ridurle a 15, 20 minuti al massimo e in questo modo combattere i bagarini che, come nel mito di Ercole e Anteo, che si nutre dal contatto con Gaia, traggono linfa vitale proprio da esse: tentare di sopprimerli senza combatterne la causa sarebbe inutile. Stiamo lavorando con gli architetti e a breve coinvolgeremo anche il dipartimento di informatica di un'università. Per ora abbiamo individuato quindici fattori, architettonici o strutturali, all'origine delle code. Su alcuni si può agire in tempi brevi; altri richiedono cambiamenti più ampi: questo significa che la prossima estate le file ci saranno ancora, anche se spero più brevi, mentre conto di vederle scomparire nel 2017". Il bagarinaggio avviene anche online, con decine di siti non ufficiali che vendono biglietti per gli Uffizi o per il Corridoio Vasariano a prezzi maggiorati. "Intanto, dal 1° di gennaio, le Gallerie degli Uffizi avranno un nuovo sito ufficiale, che sostituirà quello del Polo museale fiorentino, cancellato dalla riforma. Da poco abbiamo anche un funzionario specializzato con cui mi consulto quotidianamente sulla risoluzione di problemi informatici: il suo è un lavoro che all'estero, in un museo di questa portata, richiederebbe decine di persone. Per quanto riguarda la lotta ai siti abusivi nazionali possiamo agire più rapidamente, mentre per quelli internazionali la faccenda è più complicata, e cambierà ulterior- mente con il nuovo sistema di assegnazione dei domini". A Venezia il prefetto ha vietato l'ingresso nei musei alle donne col volto coperto. Crede che una misura di questo tipo abbia senso anche agli Uffizi e che esista, in generale, un problema sicurezza? "Quello del burqa mi sembra un falso problema, perché è poco probabile che una donna che si copre il volto per motivi religiosi sia interessata a venire a vedere nudi antichi. Mi spaventano di più le "statue viventi", attori travestiti e dal volto completamente coperto che ogni giorno si installano nel piazzale: chi ci assicura che siano sempre le stesse persone? Dopo gli attentati di Parigi, comunque, siamo in dialogo continuo con le autorità e i carabinieri stanno facendo controlli costanti con i cani antiesplosivo". Quali saranno le prossime mostre di Uffizi e Palazzo Pitti? "La prima, a marzo, sarà agli Uffizi e sarà dedicata alla scultura policroma. Le altre le annunceremo a breve". È a Firenze da sei settimane. Che impressione ha avuto della città? "Avevo già abitato a Firenze, ma la città che ho oggi davanti agli occhi è molto diversa da quella che avevo lasciato nel 2001, quando lavoravo al Kunsthistorisches Institut. Ho trovato una nuova energia, sia nel mondo della cultura, con nomi come Arturo Galansino, il nuovo direttore di Palazzo Strozzi, che conosco bene dai tempi in cui entrambi eravamo a Londra, sia in quello imprenditoriale, con tanti ristoranti di altissima qualità e piccole realtà artigianali che mi sembra stiano reagendo alla crisi, a differenza di quanto succede per esempio negli Stati Uniti o in Inghilterra. La zona che preferisco è l'Oltrarno, dove cerco di passare tutto il mio tempo quando non sono al museo". Argomenti interviste firenze interviste cultura eike schmidt 
L'anno che verrà, per il questore barese Antonio De Iesu, è la prosecuzione di quello appena trascorso: "La nostra prospettiva è continuare nel lavoro fatto". Cosa intende? "Il 2015 ha aumentato nei baresi la percezione di sicurezza: la risoluzione di due omicidi, l'arresto e la collaborazione di Giuseppe Simeone che darà ottimi frutti, così come il pentimento di Antonio Di Cosola, che ha portato agli ultimi arresti dei carabinieri. Sono elementi che hanno aumentato la fiducia nei cittadini". Che si attende dunque per il 2015? "Le indagini capillari e radicate daranno ottimi risultati, con il grande lavoro sinergico della Dda e della Procura". E per il controllo del territorio? "Nell'ultimo mese abbiamo arrestato due bande di rapinatori di supermercati che mettevano a segno quasi un colpo al giorno. Dobbiamo continuare con olio di gomito, non ci sono equazioni magiche: bisogna stare sul problema, monitorare costantemente i soggetti che escono dal carcere, valutare gli equilibri e le mire egemone di alcuni clan su altri. Si sta lavorando intensamente, sono certo che il 2016 darà ottimi risultati". E sul fronte dei reati predatori? "Siamo abituati a rispettare le norme, anche se alcune consentono una minore detenzione e questo crea la circolazione di soggetti con maggiore propensione seriale ai reati predatori. Mi riferisco, per esempio, al caso dei georgiani arrestati due volte: si trattano di personaggi che sfruttano le maglie incerte della legislazione". Argomenti interviste bari antonio de iesu 
Carlo Regalia, uno che per il Bari ha saputo prendere decisioni importanti e quasi tutte azzeccate, non ha dubbi: "Per rilanciare la squadra, servirebbe un uomo di esperienza e personalità". Pare che la scelta venga fatta tra Bergodi, Camplone e Novellino. "Sono tre profili interessanti". Iniziamo da Bergodi. "Lo conosco bene, anche perché è stato un mio giocatore ai tempi della Lazio. È una persona preparata, ma anche molto a modo sul piano umano. Ha lavorato molto all'estero, ma ha avuto esperienze importanti anche nella nostra serie B". Camplone è il più giovane dei tre. "So poco sul suo conto, ma in compenso parla per lui quanto di buono ha fatto la scorsa stagione a Perugia, raggiungendo anche un po' a sorpresa i play off". Chiudiamo, con Novellino, il veterano del gruppo. "Un uomo di grande temperamento. In carriera ha fatto spesso bene, solo negli ultimi tempi ha avuto qualche fisiologica battuta d'arresto ". Lei chi sceglierebbe? "Ho smesso di lavorare". Scherzi a parte, si aspettava l'esonero di Nicola? "Anche in questo caso, non posso essere attendibile, perché certe questioni le può percepire solo chi vive ogni giorno accanto alla squadra". Che idea si è fatto di questo crollo del Bari? "Non me l'aspettavo. La squadra mi era sembrata sempre sul pezzo, non a caso era arrivata addirittura a un passo dalla vetta. Mi era sempre piaciuta per la capacità di raddrizzare partite che sembravano perse. A Trapani non ho visto questo spirito e non capisco il perché". Nel frattempo, Cagliari e Crotone sono in fuga. "Ma la B è lunga e io a Bari ho vissuto un'esperienza esemplare quando con la squadra di Fascetti, negli ultimi tre mesi siamo passati da una classifica deficitaria alla serie A". Argomenti interviste sport interviste bari 
"Pretendiamo che a inizio gennaio la Saeco presenti un piano industriale serio ma, se non dovesse andare in porto, non lasceremo soli quei lavoratori". In vacanza con la famiglia sui monti trentini, Filippo Taddei, responsabile economico del Pd, continua a seguire le crisi industriali scoppiate nel territorio bolognese. In testa, la Saeco di Gaggio Montano. Ma la sua attenzione è anche per gli ultimi dati forniti dalla Cisl, che parlano di un aumento della disoccupazione sotto le Due Torri: "In realtà, i numeri dimostrano che i bolognesi si stanno riattivando per cercare nuove possibilità di occupazione. Non tutti i problemi sono risolti, ma la prospettiva sta mutando". Secondo la Cisl, però, a fine settembre in tutta la provincia si contavano 58.201 iscritti ai centri per l'impiego, saliti del 5,3% rispetto al trimestre precedente. È la fine dell'effetto Jobs Act? "Al contrario, il dato va letto positivamente. Fino all'anno scorso un disoccupato su cinque smetteva di cercare un'occupazione. Con la ripresa del mercato del lavoro, certificata dall'Istat, i bolognesi si riattivano. Se si riscrivono ai centri per l'impiego è perché hanno nuove aspettative". Tra gennaio e settembre, sotto le Due Torri si conta un più 28% di assunzioni a tempo indeterminato, ma i giovani rappresentano un terzo dei disoccupati. È fiducioso su una possibile inversione di tendenza? "Il dato sulla disoccupazione va letto assieme all'occupazione, che è in crescita. Guardiamo i posti di lavoro: a Bologna continuano ad aumentare e questo è un segnale positivo. Visto che questa città è un avamposto dell'economia italiana, nel 2016 mi aspetto che anche la disoccupazione inizi a calare. Ma il vero risultato sarà l'aumento contestuale dei posti di lavoro". Da un lato la crisi Saeco, dall'altro gli investimenti milionari di Philip Morris. È una Bologna a due facce? "È una città in trasformazione. Da un lato, sulla sua solida tradizione industriale costruisce innovazione, come Ima o il gruppo Marchesini. Dall'altro, c'è chi questa transizione fatica a gestirla. Con la crisi il sistema bolognese si è ritrovato a gestire difficoltà inaspettate, concentrate tutte in un triennio. La Saeco, ad esempio, ha adottato una strategia industriale sbagliata e in un lasso di tempo breve le conseguenze si sono moltiplicate". Sulla Saeco lei ha detto: "L'errore più grande sarebbe illudere questi lavoratori". La Fiom è andata su tutte le furie. Lo ridirebbe? "Per me, prima di tutto, viene la tutela dei lavoratori. È la nostra priorità. Ma per proteggerli devi essere chiaro fin dall'inizio. Per questo Pd, governo ed enti locali hanno chiesto alla Philips un piano industriale serio. Essere responsabili, però, significa che, se il piano industriale non sarà serio, non dobbiamo prendere in giro i lavoratori". Tradotto? "Non dobbiamo dar loro illusioni, ma non li lasceremo soli. Se la vicenda non andrà come speriamo, utilizzeremo tutti gli strumenti a nostra disposizione per sostenerli e fare in modo che il territorio di Gaggio non muoia". Tirando le somme, lei che futuro prevede per la città? "Il 2016, ne sono sicuro, sarà in linea con le nostre più estreme ambizioni". È Merola l'uomo giusto per questo riscatto? "È il nostro candidato, votato compattamente dal Pd, quindi lo è per definizione". Ci sono, secondo lei, avversari papabili? "Non ne vedo, ma il dovere del Pd è di comportarsi in campagna elettorale come se dall'altra parte ci fossero gli avversari più competitivi possibili, perché dobbiamo offrire la miglior proposta per il governo della nostra città". Gli darebbe una mano in campagna elettorale? "Lo farei a prescindere". E se le chiedesse di entrare in giunta? "Non sono adeguato. In questo momento mi occupo di politiche economiche nazionali a Roma e lì sono a mio agio. Virginio troverà sicuramente figure più competenti di me". Argomenti interviste bologna interviste politica taddei 
"IL 2016 sarà l'anno della città che cambia". Il sindaco di Bari Antonio Decaro mette in fila i buoni propositi per i prossimi dodici mesi ed elenca le opere pubbliche destinate a cambiare il volto del capoluogo pugliese: "Quattro cantieri simbolo per l'anno che verrà". Ma non rinuncia a fare una carrellata su quanto fatto finora alla guida del Comune. Sindaco, il 2014 è stato l'anno del rodaggio e dell'assestamento di un'amministrazione appena promossa dalle urne. Ma il 2015 è stato il primo vero test per la squadra di governo Decaro. Che bilancio si sente di tracciare? "Abbiamo fatto le piccole cose: dalla manutenzione di strade e marciapiedi alla possibilità di tenere aperti gli asili nido fino alle 18. Ma abbiamo provato anche a dare una visione del futuro della città avviando alcune attività come la soluzione dell'edilizia giudiziaria, il primo cantiere nell'ex caserma Rossani e la realizzazione nell'ex Manifattura tabacchi, in un quartiere difficile come il Libertà, di Porta futuro, un job center innovativo". Quali sono i progetti per il 2016? "Sarà l'anno della città che cambia con grandi opere su grandi temi. Ambiente: iniziano finalmente i lavori per la bonifica definitiva della Fibronit. Verde: cominciamo a realizzare un grandissimo parco pubblico nella Rossani. Traffico: si parte con i lavori per l'allargamento della strada più trafficata di Bari, via Amendola. Decoro urbano: al via la riqualificazione di via Sparano". Quattro cantieri partono, ma ce n'è qualcuno che si chiude? "Sarà completato e inaugurato nel 2016 il ponte dell'asse nord-sud che collega due parti della città che non si sono mai guardate per la presenza della ferrovia, una ferita che sarà sanata da un ponte grande e bello alto 78 metri, tenuto con funi di acciaio, di grande rilevanza architettonica". L'altra ferita ancora aperta è Punta Perotti. Che ha intenzione di fare? "Voglio affrontare la questione in maniera definitiva nel 2016". Cos'altro cambierà nel nuovo anno? "Avvieremo la raccolta differenziata porta a porta e acquisteremo 50 bus nuovi. Perché la città cambia non solo grazie alle opere pubbliche ma anche con i servizi. Aumenteremo i posti letto per i senza fissa dimora e i dormitori". A proposito di bus, opposizione all'attacco per la gestione delle municipalizzate, ancora senza vertice. "Abbiamo messo i dirigenti del Comune per creare un'osmosi tra amministrazione e aziende. Nel 2016 nomineremo i consigli di amministrazione con manager esterni che dovranno portare le aziende a migliorare i servizi e i conti. Ma, a parte Amtab, Amgas e Amiu partecipano al bilancio comunale in positivo". Nel 2016 non si pagherà più la tassa sulla prima casa, i baresi possono stare tranquilli che non ci saranno aumenti di altri tributi comunali a fronte alle minori entrate? "Non abbiamo intenzione di aumentare nessun tributo, sarà lo Stato a trasferire la stessa somma che il Comune incassava dalla Tasi sulla prima casa". Argomenti interviste bari interviste politica decaro 
"La situazione ambientale in Puglia è nettamente migliore rispetto a quella degli anni precedenti, ma anche nel 2016 dobbiamo tenere sotto controllo le criticità". Giorgio Assennato, direttore generale dell'Arpa Puglia, invita la Regione a tenere la guardia alta in materia di ambiente. Il 2015 si è chiuso con l'emergenza smog nelle città del Nord. Al Sud e in Puglia va nettamente meglio, vero? "Qui abbiamo condizioni climatiche oggettivamente migliori che ci consentono di non avere problemi simili". Ma anche la nostra regione nel 2016 dovrà far fronte alle solite emergenze ambientali: su tutte Ilva e centrale di Cerano. "A queste due aggiungerei il caso limite di Torchiarolo, dove si registra l'unica vera criticità regionale. In quel paese il problema è determinato per il 90 per cento dalla combustione di biomasse. Ma esistono altre situazioni che vanno monitorate". Quali? "In alcune località del Nord Salento, a Barletta e anche a Casamassima ci sono problemi sulla qualità dell'aria, che hanno varie motivazioni, dal traffico alle emissioni industriali. Quanto all'Ilva e a Cerano, finché non sarà eliminata la sorgente di carbone sarà difficile ridurre l'impatto". Il governatore Emiliano ha presentato il suo progetto di decarbonizzazione che prevede la sostituzione del carbone con il gas nella centrale di Cerano e in parte anche in Ilva. "Come direttore Arpa sono favorevole. Bisogna cominciare a considerare una exit strategy dal carbone non particolarmente pesante dal punto di vista occupazionale". Argomenti interviste bari giorgio assennato 
"La prima cosa che mi viene in mente pensando alla Puglia del 2016 è la necessità di guardare in avanti, cercando di scrollarci di dosso nel bene e nel male le etichette sia positive che negative che ci siamo attaccati addosso e ci hanno affibiato negli ultimi anni". A suggerirlo è la sociosemiologa Claudia Attimonelli, ricercatrice nell'Ateneo barese. È necessario ricominciare? "Scrollarsi di dosso il passato significa iniziare una nuova stagione da basi inedite, a partire da una vera sinergia fra territorio, istituzioni della formazione e giovani generazioni, che dal mio punto di vista se la sono sbrigata da sé". Ha qualche suggerimento? "Mettere uno stop al rancore, alle recriminazioni, alle polemiche. Ecco una sfida da mettere in agenda. Ci siamo un po' bloccati, aggrappati a speranze che nell'ultimo decennio non sono andate a buon fine come si immaginava: c'è una grande distanza fra la cosiddetta Puglia migliore, come appare soprattutto all'esterno, e la percezione che si ha invece qui, dove bisogna lottare molto e si arranca. Ci sono aspirazioni disilluse e menti capaci che non trovano ancora una collocazione. E le istituzioni vanno a pescare spesso fuori dalla Puglia, ma non è la sola possibilità per rappresentarsi al meglio" Cosa non è andato? "Da un lato ci ha fatto bene essere emersi dall'anonimato del passato, ma purtroppo il modo in cui è stato fatto era a breve termine. Scrollarsi di dosso le etichette, allora, vuol dire radicare un futuro che sia nuovo per davvero". Argomenti interviste bari 
