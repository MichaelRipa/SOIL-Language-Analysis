NEW YORK - L'ex arbitro ecuadoriano Byron Moreno, che fu decisivo per l'eliminazione dell'Italia durante i Mondiali in Corea nel 2002, è stato arrestato all'aeroporto John F. Kennedy di New York mentre cercava di entrare negli Stati Uniti con almeno sei chili di eroina nascosti nei pantaloni. Lo hanno reso noto fonti della Dea, la più importante agenzia antidroga statunitense. Secondo tale fonte i doganieri Usa hanno scoperto che, Moreno, attualmente impegnato come commentatore sportivo in una radio e in canale tv del suo paese, aveva nascosto la droga nei suoi indumenti intimi. 
La vera cittadella sarà al Bonomo. Nei progetti dell’amministrazione comunale l’ex ospedale militare dovrebbe diventare sede non provvisoria ma definitiva degli uffici giudiziari baresi. Inclusi Tar e tribunale dei minorenni. Così la soluzione tampone proposta dal ministro della Giustizia Angelino Alfano e dal procuratore di Bari Antonio Laudati è stata adottata politicamente dal sindaco Michele Emiliano. «Un progetto accessibile, concreto e facilmente finanziabile che si propone di risolvere in maniera decisiva il problema dell’edilizia giudiziaria di Bari», ha commentato il primo cittadino che ieri ha compiuto un sopralluogo nella struttura che da quattro anni versa in stato di abbandono. Un via libera ufficioso al quale, nelle prossime settimane dovrebbe seguire il nulla osta da parte dei tecnici comunali. La struttura ampia ben 15mila metri quadri necessita, però, di un importante intervento di riqualificazione prima di poter ospitare le aule di giustizia e gli uffici dei pubblici ministeri baresi. Una ristrutturazione che, secondo una prima stima dei tecnici comunali, dovrebbe durare non meno di due anni e costare circa 10 milioni di euro. «Cifra – chiarisce Emiliano – che comunque si dovrebbe spendere per mettere in sicurezza una struttura abbandonata da quattro anni a tutela della pubblica incolumità». Uno sforzo che l’amministrazione comunale si dice pronta a compiere anche perché durante il sopralluogo l’ospedale Bonomo ha impressionato sindaco e assessori per gli spazi ampi, le rifiniture di pregio e la posizione strategica che consente di raggiungere la struttura in pochi minuti dalla tangenziale. Nel frattempo gli uffici giudiziari – secondo il sindaco – potrebbero continuare ad essere ospitati provvisoriamente nel palazzo di via Nazariantz. «Per favorire questa soluzione – ha spiegato Emiliano – noi siamo pronti a impegnarci a fare la nostra parte». Il primo cittadino si è impegnato a presentare in consiglio comunale una proposta di variante urbanistica per trasformare la destinazione d’uso del palazzo di proprietà dell’Inail da residenziale a servizi sovracomunali. «Una mossa che non sanerebbe gli abusi del passato ma consentirebbe una permanenza più serena in questi anni di transizione». Il pacchetto sicurezza, nei progetti d Emiliano, si completerebbe con la realizzazione di un nuovo carcere. «Il governo – ha annunciato il sindaco – nel piano straordinario delle carceri ha stanziato 40 milioni di euro da destinare a Bari. Una cifra non sufficiente per realizzare una casa circondariale degna di questo nome». Ma anche per risolvere questo problema il sindaco ha un asso nella manica: «Nei prossimi giorni – dice – proporremo al governo il nostro progetto: vorremmo riqualificare l’area di Carrassi trasformando il suolo sul quale oggi sorge il carcere in un’area edificabile da cedere ai privati». In questo modo la giunta conta di fare cassa e destinare le risorse per realizzare un carcere modello, collocato in una zona “ben collegata con la nuova Procura”. Ovvero il Tondo di Carbonara. «Insomma – ha sospirato Emiliano dopo aver illustrato il suo disegno – questa è la nostra idea definitiva per risolvere il problema dell’edilizia giudiziaria. Con questo progetto rivendico di aver fatto uscire la città dalla trappola della Cittadella che da 30 anni paralizza l’amministrazione della giustizia di Bari». 
Regione e Provincia fanno fronte comune per individuare il colpevole della mancata realizzazione delle opere di contenimento del Seveso, la cui esondazione, da sabato , sta stravolgendo la quotidianità del quartiere Niguarda. È il governo, che non sblocca i fondi già previsti. Anzi, meglio: è la crisi economica a immobilizzare i soldi destinati a interventi attesi da anni. Una spiegazione data all’unisono da Pirellone e Palazzo Isimbardi, mentre il sindaco Letizia Moratti, sulla questione e sulle proteste dei cittadini, continua a tacere. La fermata Sondrio allagata È il governatore Roberto Formigoni che precisa: «Abbiamo programmato e finanziato già da alcuni anni il canale scolmatore di nordovest con 23,4 milioni e una vasca di laminazione a Senago con 10 milioni». Ma  è qui che Formigoni cala l’asso  «il piano da 33,4 milioni è finanziato integralmente con fondi Fas, quelli per le aree sottoutilizzate, ma si è bloccato prima dell’estate, quando il governo ci ha segnalato la necessità di fermare i fondi a causa della recessione». Assicura, il governatore, che già da prima dell’estate sta chiedendo al governo (leggi: al ministro Tremonti, con il quale è in atto uno scontro frontale proprio sul tema delle risorse) di fare in modo che le «regioni virtuose» possano utilizzare l’intero importo dei fondi Fas. A poche ore di distanza la versione viene ribadita dal presidente della Provincia, Guido Podestà: «Con la Regione abbiamo fatto tutto il necessario di fronte all’emergenza, ma stiamo aspettando che la delibera del Cipe venga registrata dalla Corte dei conti e che vengano messe a disposizione le risorse bloccate dalla manovra». Rilancia, Podestà, la proposta del vicesindaco Riccardo De Corato: un commissario straordinario per il Seveso. E chi potrebbe essere? Lo stesso Formigoni, che sarebbe pronto a dire “obbedisco” a una richiesta del governo. Ma le spiegazioni istituzionali non soddisfano l’opposizione, che ricorda promesse e investimenti già fatti. Chiara Cremonesi, consigliere regionale di Sinistra ecologia e libertà, attacca: «Nel dicembre 2001 la legge 428 ha autorizzato una spesa di venti miliardi di lire a favore della Regione nel triennio 2001-2003 per l’esecuzione di opere e impianti necessari al controllo della falda acquifera di Milano. Che fine hanno fatto quei soldi?». (Replica la Regione: non erano destinati al Seveso ma ad altri interventi a sud della città). Anche Franco Mirabelli, consigliere del Pd al Pirellone, sottolineando lo «scaricabarile assai poco elegante», ricorda: «Solo una settimana fa proprio Formigoni ha annunciato un piano da 225 milioni di euro, di cui 147 della Regione, per interventi comprendenti la regimazione idraulica del Seveso, del Lambro e di altri corsi d’acqua». Al netto di annunci e richieste di fondi, la certezza è che nel brevissimo periodo i cittadini di Niguarda non saranno ancora al sicuro da nuove esondazioni. Perché, come ammette lo stesso Podestà, anche a risorse sbloccate servirebbero almeno due anni di lavori. Bisognerà, quindi, affidarsi ancora e soltanto alle protezioni attuali. Ecco perché da più parti, uno per tutti Ezio Casati, vicepresidente del consiglio provinciale del Pd, si chiedono spiegazioni su eventuali errori commessi, sabato, nell’azionamento delle due chiuse che governano l’unico tratto costruito del canale scolmatore. La decisione di aprirle spetterebbe al Comune, l’esecuzione materiale della manovra alla Provincia: forse anche lo spezzettamento delle competenze potrebbe aver peggiorato la portata dell’allagamento. 
CASERTA  - E' amaro il ritorno sul palcoscenico europeo, dopo 14 anni di assenza, per la Juve Caserta. Una Pepsi concentrata e determinata non basta infatti per superare la corazzata del Khimki, guidato in panchina da Sergio Scariolo, nell'andata dei preliminari di Euroleague: 77-74 il punteggio al PalaMaggiò per la formazione russa, che mette così una seria ipoteca sul passaggio al secondo turno di qualificazione (le perdenti disputeranno la regular season di Eurocup). Gli sforzi di Kozarek e Garri sono stati vanificati da un tiro da tre allo scadere dell'ex Virtus Bologna Langford, che ha fissato il risultato finale ammutolendo i sostenitori campani. GARRI E KOZAREK TRASCINATORI - Garri è stato l'uomo che ha dato la scossa, Kozarek (16 punti) quello che stava per regalare una serata da sogno ai casertani. Il polacco, oltre a sostituire più che degnamente capitan Di Bella, ha messo i canestri che hanno portato la Pepsi sul 74 pari prima che la prodezza di Langford rovinasse tutto. La Pepsi può recriminare sul fatto di non aver potuto puntare sul miglior Jones (solo 11 punti e un errore decisivo nel finale di partita), ma per sperare in un passaggio del turno sarebbe probabilmente servita una vittoria con uno scarto di almeno di una decina di punti. IN EUROPA DOPO 14 ANNI, TENSIONE IN AVVIO - Caserta, forse tradita dall'emozione per il debutto continentale, ha cominciato molto contratta, per poi approfittare della scarsa intesa di Eze e compagni per portarsi avanti, difendendo piuttosto bene anche se faticando in attacco. L'ingresso di Doonerkamp e Kozarek regala maggiore fluidità e anche il primo vantaggio (26-25 al 14') casertano. Il sorpasso fa esaltare il PalaMaggiò e i bianconeri provano addirittura la fuga, arrivando a +5 con un grande contropiede sull'asse Jones-Ere. LANGFORD SPEZZA IL SOGNO JUVE - L'inizio della ripresa vede però l'ex senese Eze fare male ai lunghi della Juve, così la formazione di Scariolo torna in parità (42-42 al 25'), ma Caserta continua a restare ampiamente in partita con grande cuore e convinzione. La maggiore esperienza dei russi si fa sentire nel quarto periodo, quando due triple consecutive di Raul Lopez portano il Khimki a +7 (61-68 al 34'). Eppure  la Pepsi non ci sta e con Kozarek e Garri ritorna in parità, a quota 74, a 53' dalla sirena finale. Jones spreca la palla del sorpasso e Langford (19 di bottino personale) piazza la tripla praticamente sulla sirena, che regala la vittoria ai suoi. Venerdì servirà una vera e propria impresa a Mosca. Leggi i commenti I commenti dei lettori 
GIOIA TAURO - Un container, all'interno del quale erano nascoste fra le 6 e le sette tonnellate del potente esplosivo T4, è stato intercettato e sequestrato questa sera dalla polizia nel porto di Gioia Tauro (Reggio Calabria). L'esplosivo sequestrato era stato nascosto fra confezioni di latte in polvere. Il sequestro è avvenuto al termine di una complessa attività investigativa, di carattere internazionale. Secondo indiscrezioni l'esplosivo sarebbe giunto in Italia dall'Iran e avrebbe avuto come destinazione finale la Siria. Gli investigatori privilegiano l'ipotesi di un traffico internazionale di esplosivo e non un rifornimento per la criminalità organizzata italiana. Il ciclotrimetilene trinitramina o Rdx, meglio conosciuto come T4, è un esplosivo militare usato in quasi tutti gli eserciti del mondo. Il T4 è il maggior componente del più noto C4, in cui compaiono altri composti quali nitrocellulosa ed altri composti inerti. A base di T4 sono stati confezionati gli ordigni utilizzati nelle stragi di mafia del 1992 e del 1993, da quelle in cui furono uccisi Giovanni Falcone e Paolo Borsellino agli attentati di Milano, Roma e Firenze, ma anche per le stragi alla stazione di Bologna e del Rapido 904. 
Era nell’aria ma adesso è ufficiale. Italia dei valori non parteciperà alle primarie del centrosinistra per scegliere il candidato sindaco per il 2011. La coalizione include così, per ora, Pd, Federazione della Sinistra, Sel, Verdi e Psi. «Il programma di ciascun candidato è il grande assente delle primarie — spiega ad Affari Italiani il coordinatore cittadino di Idv, Giulio Cavalli — non presenteremo candidati alle primarie e non indicheremo preferenze fra i tre in lizza. Questo non ci impedirà di formulare delle opinioni». A primarie concluse, continua Cavalli si capirà «quanto saremo vicini e somiglianti al Pd. In caso positivo non avremo nessuna difficoltà ad appoggiare il loro esponente alle comunali del 2011». Per ora l’uomo scelto dal Pd, Stefano Boeri, continua a non piacere. Al recente incontro del partito a Vasto, Di Pietro in persona lo ha attaccato. Ma lo scoglio vero è l’apertura del Pd all’Udc perché entri in coalizione. Idv registra ogni segnale sospetto con irritazione, come quando in Regione il Pd ha sconfessato l’accordo per appoggiare un dipietrista alla presidenza della giunta per le elezioni e ha sostenuto invece l’udc Enrico Marcora. Eppure, come dice Nando Vertemati (Psi), potrebbe essere semplicemente «che Idv fa melina». Idv è tentata dall’idea di correre da sola con un suo candidato sindaco (probabilmente lo stesso Cavalli) per intercettare il voto di protesta e poi apparentarsi al secondo turno: «Più che mai conta marciare divisi per colpire uniti», spiega un dipietrista. Per ora, però, siamo alle scaramucce. «Noi siamo sempre per la coalizione aperta — replica il coordinatore cittadino del Pd, Francesco La Forgia — ma sarebbe stato bello che Idv avesse partecipato dall’inizio. E alla favola del Boeri cementificatore rispondiamo con il Boeri progettista di Metrobosco e dell’orto botanico di Expo». Il Pd ha offerto un posto nella coalizione anche alle due liste civiche oggi presenti nel consiglio comunale, ma «non avevamo mai pensato di esserne fuori», è il commento di Basilio Rizzo (Lista Fo) e Milly Moratti (ex Lista Ferrante, ora Milano civica). «Non appoggeremo nessuno alle primarie», aggiunge Rizzo. Stessa scelta del Psi, spiega Roberto Biscardini: «Nemmeno noi, le primarie non sono un concorso di bellezza». Nel fine settimana i confronti pubblici fra Stefano Boeri, Valerio Onida e Giuliano Pisapia saranno due: sabato mattina alle 11 allo Zelig e domenica alle 21 alla Festa di Rifondazione a Lampugnano. Per il terzo, sabato alle 18 alla cooperativa Labriola per la Festa del Psi, Boeri e Onida non hanno ancora confermato. I tre, la settimana prossima, dovrebbero essere ascoltati in una assemblea pubblica dai Verdi: «Faremo domande su Ecopass, inquinamento, urbanistica, i nostri temi», anticipa Stefano Costa, coordinatore cittadino. All’incontro di coalizione è stata fissata per lunedì 27 la data per l’inizio della raccolta firme per le primarie (minimo 1.000). Ai votanti sarà chiesto un contributo di 2 euro. I tre rivali potranno avere ai seggi dei «rappresentanti di lista». Il Pd ha sottoposto agli alleati una bozza di programma: lavoro e sviluppo, sicurezza coniugata con l’integrazione, ambiente, servizi, pari opportunità, tutela della famiglia fra i temi in discussione in un nuovo incontro domani. 
MILANO -  Salvador Dalí salvato da Pocahontas. Nella piccola grande antologica di cinquantasei opere, "Salvador Dalí. Il sogno si avvicina", che il Palazzo Reale dedica al sublime maestro del surrealismo spagnolo dal 22 settembre al 30 gennaio, la vera chicca imperdibile che ne risolleva le aspettative è il cortometraggio d'animazione "Destino", frutto di uno sperimentale  -  forse troppo - progetto cinematografico di Dalí e Walt Disney. E' il viaggio onirico di una splendida fanciulla dai lunghi capelli neri, sensuale nel suo abito tunica che attraversa luoghi e tempi remoti permeati dalle icone della fantasia disinibita e sontuosa dell'artista. Un'opera lasciata in sospeso nel 1946 dopo un anno di collaborazione, e "animata" sulla base di disegni, schizzi e storyboard autografi di Dalí conservati presso l'Animation Research Library dei Walt Disney Animation Studios di Burbank in California solo nel 2003, per essere catapultata tra un premio e l'altro alla corsa all'Oscar. LA GALLERIA FOTOGRAFICA E ora per la prima volta viene proiettata in Italia, scortata da alcuni dei disegni originali più suggestivi. Se nel percorso espositivo, il capitolo Disney di Dalí appare come l'epilogo delle quattro sezioni, diventa invece la tappa più originale e interessante di una mostra, curata da Vincenzo Trione e realizzata in collaborazione con la Fondazione Gala-Salvador Dalí di Figueras, che riassume in pillole la produzione dell'artista attraverso il complesso tema del paesaggio. Argomento non certo banale né scontato per uno come Dalí, che ha fatto del sogno, della paura, dell'amore e dell'enigma il palcoscenico delle sue ossessioni. Nato a Figueres in Catalogna l'11 maggio del 1904, studiò a Madrid Belle Arti facendo amicizia con Garcia Lorca e Luis Buñuel, per poi sbarcare a Parigi e dividere la scena del movimento surrealista con Mirò, Breton e Eluard (e la moglie di quest'ultimo, Gala, che diventerà sua amante, modella, musa e poi moglie). Ma del surrealismo Dalí escogitò una personalissima formula espressiva, secondo un  metodo che lui stesso definì "paranoico-critico", sulla lezione della psicanalisi freudiana. Il suo diventa uno stile illusionistico incentrato sulla serialità di immagini-simbolo legate alle sue ossessioni più violente, macabre, tragiche, dolenti, goliardiche, ma anche spirituali, dal voyeurismo alla castrazione, dalla putrefazione all'impotenza e alla coprofilia. Il tema del paesaggio scelto dalla mostra vuole essere un fil rouge per indagare la dimensione più mistica, classica, psicologica e romantica dell'artista attraverso pochi ma pregevoli prestiti, dal Museo Nacional Centro de Arte Reina Sofia di Madrid, al Boijmans Museum di Rotterdam fino alla collezione d'arte contemporanea dei Musei Vaticani. Dove spicca nell'allestimento il contributo dell'architetto Oscar Tusquets Blanca, amico e storico collaboratore di Dalí: con una buona dose di esuberanza teatrale, viene infatti ricostruita in modo perfettamente filologico la celebre Stanza di Mae West, che Tusquets Blanca realizzò in accordo con l'artista nel suo museo di Figueras. Come rivelò lo stesso Dalì in un'intervista, riportata in mostra, gli specchi utilizzati a Figueras dovevano essere in realtà sostituiti con schermi televisivi, testimoniando la sua precoce intuizione sul potere mediatico. A memoria di questo ambiente, sfila anche lo strafamoso sofà "Dalilips", forgiato in gesso dipinto a forma di labbra dell'attrice statunitense sex symbol Mae West. L'immaginario surrealista di Dalí, tra pittura, scultura e design,  scorre in opere che raccontano la sua sensibilità all'universo del passato, "La Venere di Milo" con i cassetti, da Rotterdam, o le citazioni da Velaquez. Così come nella violenza gratuita e irrazionale della guerra tratteggiata con colori vividi e freddi e soggetti straziati, come "Melanconia Atomica" da Madrid e "Visage de la guerre" da Rotterdam. Per attraversare tutti i deliri dell'inconscio, incapsulati in alcune opere clou, come "Tre età" dal Museo di St. Petersburg in Florida, "Ricerca della quarta dimensione" direttamente da Figueras, "Cammino dell'enigma", dalla Fondazione Gala- Salvador Dalí Reina Sofia, "La mano di Dalí toglie un Toson d'Oro a forma di nuvola per mostrare a Gala l'aurora tutta nuda..." da Figueras, passando per l'esistenzialismo religioso col "Crocifisso" del '54, dai Musei Vaticani. Per un gran finale di "silenzio cosmico", col monocromo azzurro spaccato in modo da sembrare, come dice Vincenzo Trione, "un involontario cretto": è "Il  rapimento di Europa" (1983) conservato a Figueras l'ultimo olio dipinto dall'artista prima della morte, avvenuta nel 1989. Notizie utili - "Salvador Dalí. Il sogno si avvicina", dal 22 settembre al 30 gennaio 2011, Palazzo Reale piazza Duomo. Milano Orari: martedì-domenica 9:30-19:30, lunedì 14:30-19:30, giovedì e sabato 9:30-22:30. Ingresso: intero €9, ridotto €7,50. Informazioni: 02-54913, www.mostradali.it Catalogo: 24 Ore Cultura  -  Gruppo 24 Ore 
La colpa è di banalissimi errori di trascrizione, ma l’effetto è stato a valanga: degli 800mila avvisi di mancato pagamento del bollo auto inviati dalla Regione nelle case di tutta la Lombardia, uno su dieci è stato mandato per errore. Risultato, circa 80 mila incolpevoli automobilisti che nel 2007 avevano pagato regolarmente la tassa in questi giorni si sono visti recapitare una lettera che afferma il contrario. Con la richiesta di interessi maturati che possono arrivare fino al 30 per cento del totale. «Si tratta di inconvenienti dovuti al vecchio sistema di pagamento — si giustificano dall’assessorato regionale al Bilancio — il 2007 era l’ultimo anno in cui la gestione del pagamento del bollo auto era ancora compito dell’Aci e con quel sistema era facile che si verificassero degli sbagli». Le cause degli errori possono essere le più varie. Una svista nella dicitura del nome, una data non aggiornata negli archivi, una trascrizione frettolosa del funzionario di turno. Oppure uno sbaglio del lettore ottico che magari ha confuso uno zero sbilenco con una D, finendo per vanificare la registrazione di centinaia di pagamenti. Quando la gestione era in mano all’Aci, per mettersi in regola bisognava andare agli sportelli, comunicare i propri dati e pagare la cifra dovuta. Era un sistema offline, spiegano dall’assessorato, in cui gli eventuali errori venivano verificati solo a consuntivo e l’automobilista che aveva pagato rischiava di diventare inconsapevolmente un evasore senza che questo potesse essere scoperto prima di qualche anno. Il meccanismo del bollo auto, la cui verifica di pagamento da parte della Regione è obbligatoria, è passato dal 1 gennaio 2008 sotto il controllo del Pirellone, che ha dovuto far convergere nei suoi uffici la gestione di cinque diversi archivi. Oggi il sistema è diventato online e chi si presenta agli sportelli per pagare ha un codice corrispondente ai suoi estremi. I computer individuano così gli eventuali sbagli e qualsiasi agente di riscossione può accorgersi degli intoppi. Fatto sta che a tutt’oggi ci sono sempre gli errori vaganti del 2007 e per togliersi dagli impicci i cittadini sono costretti a fare da sé, rivolgendosi alle postazioni Aci, mettendosi in attesa al call center oppure andando di persona al l’ufficio di Conciliazione della Regione, dove è possibile normalizzare la propria posizione. «Una volta riscontrato il problema, l’avviso viene immediatamente annullato». Gli errori nelle lettere per il bollo auto — e il conseguente caos per le regolarizzazioni — non sono una novità di quest’anno. Già nel 2008 infatti, quando furono notificate le irregolarità (vere e non) relative al biennio 2005-2006, i cittadini inciampati in questa gabbia burocratica avevano mandato in tilt i centralini dell’Aci chiamando in massa per protestare. Allora le lettere inviate furono un milione, per un totale di circa 130 milioni di euro. Gli 800mila avvisi mandati a fine estate di quest’anno potrebbero portare invece nelle casse della Regione una cifra che si aggira intorno agli 80 milioni di euro. «Quando risultano posizioni irregolari siamo costretti a mandare gli avvisi — spiegano dall’assessorato di Colozzi — Non possiamo fare finta di nulla, altrimenti la corte dei Conti si rifà con noi. ma per agevolare i cittadini abbiamo disposto che non venga applicata la mora a chi, tra quanti non hanno effettivamente pagato, si metterà subito in regola». 
WASHINGTON - Per quattro voti non è passata al Senato americano la proposta di abrogare la norma 'don't ask don't tell' che vieta agli omosessuali dichiarati di prestare servizio nelle forze armate. Per vincere l'ostruzionismo dei repubblicani i democratici avevano bisogno di 60 sì. Ne hanno ottenuti solo 56, mentre i no sono stati 43. I democraci potranno comunque ripresentare la legge alla fine dell'anno. Con il voto espresso, i senatori repubblicani - adottando il cosiddetto 'filibustering' (che prevede una maggioranza qualificata di 60 voti) - hanno infatti solo bloccato la proposta democratica di aprire un dibattito sulla legge. La proposta di abrogare la legge non decade quindi, ma il suo esame è stato rimandato a tempo indeterminato. I repubblicani hanno votato in modo compatto. Si sono espresse contro la legge anche le due senatrici repubblicane del Maine, Susan Collins e Olympia Snowe, che fino alla vigilia si erano dette "indecise". Attualmente i gay e le lesbiche possono servire l'esercito a patto di nascondere il loro orientamento sessuale. La nuova legge invece permetterebbe loro di arruolarsi anche quando dichiarati. La 'don't ask don't tell' (non chiedere, non dire) è una legge vecchia di 17 anni. La introdusse nel 1993 Bill Clinton, nel tentativo di raggiungere un compromesso con l'allora esplicito divieto nei confronti dei gay ad entrare nelle forze armate. Testualmente, la legge americana proibisce a chiunque "metta in mostra la propensione o l'intenzione di manifestare atti omosessuali" di prestare servizio nelle forze armate Usa, perché "la circostanza creerebbe un rischio inaccettabile per gli alti standard di moralità, ordine e disciplina, e coesione che sono l'essenza dalla capacità militare". Ma - sulla base appunto della legge - è stato possibile negli ultimi 17 anni seguire questa prassi: l'esercito non chiede alla recluta il suo orientamento sessuale, la recluta non lo esplicita. Un atteggiamento ritenuto non solo ipocrita, ma incostituzionale: il 9 settembre scorso, infatti, la giudice della California Virginia Phillips ha stabilito che la Dadt "viola manifestamente i diritti costituzionali". Sotto l'amministrazione Obama sono diventate sempre più numerose ed insistenti le voci a favore dell'abrogazione. Lo stesso ministro della Difesa, Robert Gates, e il capo degli Stati Maggiori, Mike Mullen, un paio di mesi fa erano intervenuti per manifestare la loro "non contrarietà" alla revisione della Dadt. Ma all'interno dell'esercito permangono forti resistenze. Il 24 agosto scorso il generale dei Marines James Conway era uscito allo scoperto dicendosi "assolutamente contrario" aduna revisione della Dadt: "Vi posso garantire che la stragrande maggioranza dei marines preferisce non condividere la stessa camerata con una persona apertamente omosessuale" aveva detto. Oggi anche il generale James Amos, futuro comandante dei marines, a poche ore dal voto aveva ribadito analoga contrarietà, sottolineando che l'eventuale abrogazione della legge costituirebbe in questo momento una "distrazione" per i soldati impegnati in Afghanistan. Con il suo voto, il Senato nei fatti gli ha dato ragione, anche se i democratici contano di tornare al voto entro la fine dell'anno. Restano così delusi non solo i gruppi per i diritti civili, secondo i quali sono oltre 14mila i militari gay espulsi dalla forze armate, ma anche Lady Gaga . L'eccentrica cantante di origine italiana (si chiama Stefani Joanne Angelina Germanotta), famosa per i suoi costumi, alla vigilia del voto aveva indossato quelli di un politico, era andata a Portland, in Maine, e davanti a 5.000 persone aveva tenuto anzichè un concerto un comizio. "E' gioco uno dei valori fondanti dell'America, quello in cui tutti noi crediamo: la libertà" aveva detto. Il messaggio era stato ripreso da tutte le tv nazionali ed era arrivato anche alle due senatrici repubblicane del Maine, Susan Collins e Olympia Snowe, che alla vigilia del voto avevano rotto il fronte repubblicano del 'no' dicendosi "indecise". Oggi anche loro hanno votato contro, come John McCain e tutti i senatori repubblicani e indipendenti. "Delusa" la Casa Bianca: "siamo delusi di non poter far avanzare questo testo - ha commentato il portavoce, Robert Gibbs - ma continueremo a provarci". I democratici si sono detti convinti di arrivare all'abrogazione entro la fine dell'anno. 
