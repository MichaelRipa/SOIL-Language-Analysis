«Tolleranza zero per i locali fracassoni e gli autonegozi». È deciso l’assessore al Commercio, Giovanni Terzi. E, alla vigilia della stagione più calda anche per le proteste dei residenti che continuano a lamentarsi per le notti insonni, annuncia un giro di vite «contro chi non rispetta le regole» nei quartieri della movida: dall’Arco della Pace ai Navigli fino a corso Como e alle Colonne. Una guerra ai decibel e al rispetto degli orari di chiusura, ma anche ai camioncini che di notte lavorano nelle zone più frequentate. Una battaglia da giocare con un aumento dei controlli, se necessario. E «sanzioni ancora più rigide anche per quanto riguarda la sospensione delle licenze». Per questo, Palazzo Marino ha convocato una riunione con Arpa, vigili urbani ed Asl per tracciare una mappa delle situazioni più complesse. Vuole verificare la situazione, Terzi. Ma è sicuro: «Non possiamo più fare finta che il problema non esista. Esistono norme e vanno fatte rispettare». Ma quella che il Comune vuole giocare è anche una partita futura. Il prossimo regolamento per i pubblici esercizi, infatti, per l’assessore dovrà «cercare strumenti per evitare che si aprano sempre più bar e pub nelle zone dove già c’è una concentrazione troppo alta di locali». Meglio pensare a luoghi alternativi al divertimento notturno come il centro storico. La scena si ripete ogni anno con lo spuntare dei tavoli all’aperto. Tra le proteste, però, di chi vuole dormire. «L’amministrazione deve tutelare anche gli abitanti e tutti quegli esercenti in regola». Norme e controlli che esistono, appunto. Ma che per il titolare del Commercio non sono sufficienti. E anche per gli autonegozi: «Purtroppo continuano a sostare dopo gli orari consentiti e a vendere bottiglie in vetro quando non potrebbero». Ma la questione, per il Comune dovrebbe essere risolta anche con nuove disposizioni. «Capisco che chi abita all’Arco della Pace, dove ci sono 35 locali in 150 metri, si lamenti: è oggettivamente un problema», spiega l’assessore. Che anticipa la sua intenzione: «Spingere i locali ad aprire in altre zone come il centro dove non ci sarebbero proteste. Il restauro della Galleria potrebbe essere l’occasione per un rilancio anche in questa direzione». Come arrivare a questo obiettivo? Con un regolamento che vieti le concentrazioni. Peccato che esista un diverso indirizzo legislativo e che, in base alle liberalizzazioni di Bersani, questo non sia possibile. «È un ostacolo che tenteremo di superare — dice Terzi — perché in questo momento rischiamo di trovarci di fronte a giungle che non sono gestibili». 
C'è una Sardegna scudettata, a 40 anni dal tricolore di Gigi Riva, Enrico Albertosi, Bobo Gori e compagni. Ma col calcio ha poco da dividere, se non lo spirito guerriero di quella squadra che seppe stupire e vincere. Qui, infatti, si tratta di  football americano, nella versione nove contro nove e i campioni si chiamano Crusaders Cagliari. Hanno appena conquistato il Ninebowl nella prestigiosa cornice del Velodromo di Palermo, intitolata all'eroe antimafia Paolo Borsellino, davanti a un buon pubblico, sconfiggendo i combattivi Islanders Venezia al termine di un match palpitante. Una bella partita che ha messo a dura prova i sardi soprattutto quando la loro bandiera, un po' il Gigi Riva della palla ovale isolana, l'inossidabile Sergio Andrea Meloni, 40 anni il primo giugno, professione ingegnere, quarterback per mera passione, è stato colpito duro a una spalla e, praticamente, messo fuorigioco. Senza "Sam", come è conosciuta la bandiera dei Crusaders, la gara sembrava poter prendere la direzione di Venezia. Ma proprio a quel punto è venuto fuori lo spirito del Cagliari anni Settanta, e il qb di riserva, lo studente Simone Moccia, 26 anni, ha giocato alla grande lanciando anche per un decisivo touchdown. Il 24 a 14 finale testimonia l'equilibrio di questa finale targata Fidaf, la Federazione che tra un mese festeggerà l'ingresso nel Coni, passo fondamentale per un definitivo riconoscimento del football italico. I Crusaders, come tutti i team nostrani, sono portati avanti con robuste iniezioni di passione e sacrificio. Basti pensare che i ragazzi di Cagliari si autotassano per pagarsi il campo dove si allenano: venticinque euro al mese, idem per andare in palestra. A fine gara, le dichiarazioni dei vincitori sciolgono la tensione agonistica. Il coach Giacomo Clarkson (italianissimo nonostante il cognome, avvocato civilista di 47 anni): "Loro avevano un ricevitore troppo forte. E' stata una gran lotta". E si sorride pure sul piccolo inconveniente (un black out ai riflettori risolto, tra l'altro, anche grazie all'intervento dell'ingegnere Nicola Polese, al seguito dei sardi da ex giocatore): "E' stato un bene, ci ha permesso di parlarci e chiarirci le idee dal punto di vista tattico". Esulta il presidente, Emanuele Garzia, commerciante all'ingrosso: "Una gioia immensa, quando li ho visti in difficoltà ho usato tre parole: testa, cuore e... attributi, credo siano servite". Onore agli Islanders, altra bella realtà del football nove contro nove. Ma la festa è di Cagliari e dei suoi giocatori: "Scudetto, sì proprio come Gigi Riva e i rossoblu, 40 anni fa...". g. marino@repubblica. it Leggi i commenti I commenti dei lettori 
ROMA - Silvio Berlusconi lo dice al mattino e lo ribadisce alla sera, senza mezzi termini: l'Italia - al vertice di Bruxelles di venerdì scorso - ha posto un veto alla proposta di una tassa europea sulle transazioni finanziarie. Tanto che il vertice ha previsto la possibilità di una imposizione sulle banche, e non sulle operazioni finanziarie. Una presa di posizione, quella del governo italiano che di fatto apre una spaccatura fra Italia e Germania. Su una misura di fronte alla quale è sempre stata chiara la freddezza del nostro paese. Mentre la Germania, appoggiata dalla Francia, ha sempre sostenuto la necessità di tale forma di imposizione, anche solo a livello europeo. "E' una proposta ridicola". Non usa giri di parole il presidente del Consiglio quando, in mattinata, interviene telefonicamente al debutto della Fondazione Liberamente. Si dice certo di aver "reso un buon servizio" al Paese e all'Europa con il veto sulla tassa perché "se fosse stata approntata solo dall'Unione Europea e non dagli altri grandi Paesi avrebbe spostato negli Usa e in altri Stati" la mole delle transazioni finanziarie internazionali. Il premier fa riferimento al pressing che l'Italia ha esercitato in sede di Consiglio Europeo, con il risultato di portare all'attenzione del G20, e quindi da un livello europeo a un contesto mondiale, il tema della tassa sulla finanza. Una posizione, quella di Berlusconi, nettamente antitetica rispetto a quella delineata da Angela Merkel proprio in occasione dell'ultimo Consiglio europeo della settimana scorsa: "Oltre alla tassa sulle banche, oggi abbiamo deciso anche di proporre al G20 una tassa sulle transazioni finanziarie globali", aveva annunciato il cancelliere tedesco, sottolineando che "un'iniziativa globale sarebbe meglio ma, se non riusciamo a convincere il G20, possiamo fare qualcosa anche da soli". Ipotesi, questa, che potrebbe diventare realtà, visto che una tassa di questo tipo non ha mai raccolto particolari entusiasmi in sede di G20. La reazione di Berlino, come prevedibile, non si è fatta attendere. Un portavoce del governo ha evidenziato che "le conclusioni sono state approvate da tutti i capi di Stato e di governo del Consiglio europeo", senza nessun veto di sorta, se non quello della Repubblica Ceca che si è riservata il diritto di introdurre nuove tasse, in particolare quelle sugli istituti bancari. Il portavoce ha citato il voto unanime anche sul punto 17  della delibera del Consiglio, che sottolinea la necessità di "esplorare e sviluppare ulteriormente" l'eventuale introduzione di una tassa sulle transazioni finanziarie su scala mondiale, perché "la risposta dell'Unione alla crisi deve continuare ad essere coordinata a livello globale per assicurare la coerenza delle misure sul piano internazionale". Ma Berlusconi non cede. E in serata arriva la nota di Palazzo Chigi per ribadire il "no". 
FIRENZE - Stavolta il tie-break ci sorride. In World League gli azzurri hanno battuto per 3-2 la Serbia  vendicando la sconfitta di venerdì sera a Montecatini Terme ed ora hanno una sola lunghezza di svantaggio in classifica sempre dai serbi e affronteranno adesso il 25 ed il 27 giugno la Francia in trasferta. In avvio l'Italia era stata fallosa sia al servizio che in attacco e ha lasciato il primo set alla Serbia. Gli azzurri in questa prima frazione tranne che in avvio non hanno mai trovato con regolarità la fase del "cambio palla" e questo li ha costretti sulla difensiva. Al contrario i serbi, non hanno commesso errori in avanti. Ma gli azzurri hanno cambiato marcia al rientro in campo, Vermiglio e compagni crescono in ogni fondamentale, soprattutto sbagliano decisamente meno e per Petkovic  diventa più difficile armare i suoi martelli. Il break decisivo è propiziato da Lasko e Cernic. L'Italia guadagna 4 lunghezze sul 15-11 e di fatto le conserva sino alla fine del parziale. L'Italia si scioglie definitivamente, mentre la Serbia mostra qualche crepa. Gli azzurri scattano 3-0, vengono rimontati poi piazzano un nuovo break che li porta sul 14-9. Petkovic si affida sempre più spesso alle bordate del giovane Starovic, l'effetto sembra quello voluto si arriva sul 18-17, poi un muro di Parodi cambia nuova mente l'inerzia del parziale e gli azzurri con Birarelli in battuta volano 25-18. Il quarto set lo ha vinto la Serbia. Gli azzurri non sono riusciti a mantenere gli stessi ritmi dei parziali precedenti. Hanno inseguito con grande impegno, ma non sono mai riusciti ad agguantare gli avversari e nel finale hanno commesso qualche errore di troppo. Due servizi vincenti di Cernic hanno lanciato gli azzurri nel tie-break, poi c'è stata la rimonta serba, ma un muro di Lasko ed un suo successivo servizio vincente hanno regalato il successo. Anastasi ha cambiato ancora una volta la formazione iniziale, schierano Birarelli al centro, poi ha inserito Cernic al posto di Maruotti. Il ct Anastasi soddisfatto a fine gara: "Sono molto felice, sapevo che avremmo giocato due gare molto intense, anche se non pensavo così equilibrate. Fa bene al gruppo giocare partite come queste,  Vincerle poi dà morale. Possiamo crescere ancora. I ragazzi hanno giocato col cuore ed è la cosa più importante, sono contento per loro. Quello che conta è qualificarsi, siamo la migliore seconda, andiamo ad affrontare il nostro tour con la consapevolezza che recuperando qualche altro giocatore possiamo far bene. In Francia andiamo per vincere". ITALIA-SERBIA 3-2 (21-25 25-20 25-18 20-25 15-13) ITALIA: Lasko 29, Parodi 14, Sala 14, Vermiglio 4, Maruotti 4, Birarelli 9. Libero: Manià. Cernic 14, Travica, Zaytsev, Non entrati: Mastrangelo, Savani. All. Anastasi. SERBIA: Podrascanin 9, Petkovic 5, Janic 8, Stankovic 8, Starovic 26, Kovacevic 14. Libero: Rosic. Terzic, Dokic, Mitic, Non entrati: Petrovic, Nikic, All. Kolakovic. ARBITRI: Schiemenz (Ger) e Ermihan (Tur). Spettatori: 3500. Durata set: 23, 24, 23, 26, 14. NOTE: Italia: battute vincenti 10, battute sbagliate 16, muri 13, errori 15. Serbia: bv 1, bs 16, m 12, e 2. RISULTATI Terzo weekend Pool A: Brasile-Korea 3-1, 3-0; Olanda-Bulgaria 0-3, 0-3 . Classifica: Brasile 14, Bulgaria 13, Olanda 9, Korea 0. Pool B: Italia-Serbia 2-3; 3-2; Francia-Cina 3-0, 1-3; Classifica: Serbia 15, Italia 14, Francia 4, Cina 3. Pool C: Russia-Finlandia 3-0, 3-1; Stati Uniti-Egitto  3-1, 3-1; Classifica: Russia 17, Stati Uniti 12, Finlandia 4, Egitto 3. Pool D: Cuba-Polonia  3-2, 0-3 Argentina-Germania  0-3, 1-3. Classifica: Cuba 13, Germania 12, Polonia 9, Argentina 2. Leggi i commenti I commenti dei lettori 
Ottimo Brasile contro la Costa d'Avorio. Il ct Dunga è soddisfatto ma contesta l'atteggiamento a suo dire provocatorio tenuto dagli ivoriani: "Ad essere espulso è stato Kakà ma vorrei far notare che a picchiare non erano i nostri ma quelli della Costa d'Avorio. Io mi raccomando sempre con i miei giocatori, dicendo loro che le partite si cominciano e si finiscono in undici e che dobbiamo pensare solo a giocare al calcio viste le qualità che abbiamo. Stavolta non è successo, ma non la trovo giusto". Dunga sottolinea come Elano abbia dovuto abbandonare il campo per un brutto fallo: "Ora rischio di perderlo per la sfida con il Portogallo, e anche se ottime alternative come Ramires e Dani Alves, non è una cosa che mi fa piacere. Comunque ho visto un buon Brasile: contro la Corea del Nord ci aveva condizionato l'emozione dell'esordio, stavolta è andata molto meglio, contro una squadra molto dotata fisicamente, contro cui abbiamo dovuto tirare fuori la nostra abilità tecnica, facendo sempre circolare il pallone. Luis Fabiano? Mi fa molto piacere che si sia sbloccato". LA MANO DI LUIS FABIANO - Grande protagonista della serata, Luis Fabiano, autore di due reti di pregevole fattura dopo un inizio modesto contro la Corea del Nord: "Sono riuscito a sbloccarmi ma sapevo che sarebbe andata così e che il momento doveva arrivare: sul secondo gol ho toccato la palla con la mano ma è stato involontario, è stata la mano di Dio, ed è stata una delle più belle reti della mia carriera". Un ringraziamento anche al ct Dunga: "Ora sono più tranquillo, Dunga ha avuto fiducia in me e sono contento di averlo ripagato anche se a questo Mondiale non sono arrivato al cento per cento". FILOSOFO ERIKSSON - Non perde la sua flemma il tecnico della Costa d'Avorio Sven Goran Eriksson: "Luis Fabiano ha fatto due falli di mano nella stessa azione (quella del secondo gol, ndr), ma l'arbitro non ha visto. Non sarebbe stato valido, ma comunque non sarebbe cambiato molto". Cosa è mancato alla Costa d'Avorio: "Noi eravamo ben organizzati, come contro il Portogallo, ma abbiamo commesso uno o due piccoli errori di cui loro hanno approfittato. Per battere il Brasile invece bisogna essere perfetti" Fa i complimenti a Luis Fabiano anche Didier Drogba: "La chiave della partita è stato certamente Luis Fabiano, ha segnato due reti fantastiche anche se una non è stata del tutto regolare, noi abbiamo concesso troppi spazi ed è stato difficile. Sapevamo che sarebbe stato difficile, il Brasile è la squadra più forte del mondo, abbiamo avuto delle possibilità ma loro sono stati più bravi". 
CATANIA - Contro le ragazze di Catania nella pallanuoto femminile non ce n'è per nessuno: l'Orizzonte Geymonat Catania batte per 10-9 (1-3, 3-3, 2-2, 4-1 i parziali) la Fiorentina in gara-5 della finale scudetto e si laurea campione d'Italia 2010 di pallanuoto femminile. La squadra etnea conquista così il 18 tricolore della sua storia, il terzo consecutivo. Partita vibrante in una piscina, quella di Nesima, stracolma. La Fiorentina parte meglio, va sul 2-0 e resta in vantaggio per buona parte dell'incontro. Le catanesi accorciano dal 4-7 al 6-7, ma tra la fine del terzo tempo e l'inizio del quarto le toscane si riportano a +3 (9-6) con Dravucz e Casanova. Nel finale, però, l'Orizzonte sfodera il carattere e trova la rimonta. Miceli riduce le distanze su rigore procurato da Gil, Garibotti sigla il pareggio con due conclusioni dalla distanza e a 1'13 dallo scadere Gil si procura il penalty che ancora una volta Miceli trasforma realizzando la rete della vittoria. Le reti dell'Orizzonte portano la firma di Miceli (2), Garibotti (2), Di Mario (2), Gil (2), Radicchi e Bosello; quelle della Fiorentina sono state realizzate da Dravucz (3), Biancardi (2), Casanova, Cotti, Abbate e Frassinetti. Leggi i commenti I commenti dei lettori 
BOGOTA' - Juan Manuel Santos è il nuovo presidente della Colombia: il "delfino" del capo dello Stato uscente Alvaro Uribe ha battuto con un forte distacco il rivale al ballottaggio, il "verde moderato" Antanas Mockus. L'ex ministro della Difesa ha ottenuto il 69% dei voti a fronte del 27% di Mockus. Al termine dei due mandati di Alvaro Uribe, al potere ininterrottamente dal 2002, i conservatori si confermano dunque alla guida del Paese. Il risultato era ampiamente atteso, e anche al primo turno l'ex ministro aveva preso più del doppio dei voti di Mockus. Secondo gli analisti i 29 milioni di colombiani chiamati alle urne, immersi nella guerriglia tra esercito, narcos e paramilitari di destra che negli ultimi 25 anni ha causato almeno 300.000 morti, hanno premiato il messaggio di "sicurezza" proposto dal navigato uomo politico. Negli ultimi giorni, Santos era riuscito ad assicurarsi il sostegno chiave della maggioranza di candidati e partiti rimasti esclusi dal ballottaggio, mentre Mockus non era riuscito a stringere alcuna alleanza significativa. A favore di Santos ha giocato inoltre la liberazione, una settimana fa, di quattro militari rapiti 12 anni fa dai guerriglieri delle Farc. Anche la giornata del ballottaggio è stata però contrassegnata dalla violenza: in tre diversi attacchi e operazioni, sono infatti stati uccisi dieci uomini della forza della sicurezza e sei membri delle Farc. 
JOHANNESBURG - Brasile di questi tempi e di questo mondiale. E' Brasile che accede agli ottavi. Non bello, con tanti talenti mascherati, è il Brasile dei risparmiosi fenomeni di Dunga che nel finale, contro una triste Costa d'Avorio, coraggiosa soltanto quando non c'era quasi più niente da fare, riescono pure a perdere un po' la testa facilitati dalla distrazione dell'arbitro francese Lannoy. Che non vede e non decide in alcune situazioni cruciali del match rilanciando il tema direttori di gara (all'altezza o no?): prima non si accorge del quasi doppio fallo di mano sul secondo gol di Luis Fabiano, poi nel finale caccia Kakà ma in realtà è Keita a buttarsi per terra in uno pantomima da anni Venti. Partita non bella. Che si è accesa ogni tanto. Le divinità del pallone avevano pure tolto Johannesburg dal frigorifero. Tuttavia non è bastato a scaldare le anime in campo. Solo sugli spalti. Gioco spesso assente, lunghi tratti di latitanza generale, in cui il comune denominatore è stato il gusto sadico del rimpiattino, dell'attesa. Eriksson non si è nemmeno accorto di averla presa, la Costa d'Avario, che già è quasi a casa. Drogba ha fatto quello che poteva col braccio dolente. Kakà è stato l'emblema di questo Brasile. Elegante solo a momenti, però anche nervoso. L'espulsione  non era giusta, ma lui è stato spesso lì a guardarsi in cagnesco con gli avversari anche prima essere buttato fuori. E a sbagliare molto anche con la palla ai piedi. Elano si è fatto male. Contro il Portogallo, con in gioco eventualmente soltanto il primo e il secondo posto nel girone, Dunga dovrà trovare altre soluzioni. A questo punto potrebbe non essere una scomodità. 
Gabriele Barbato, muratore di 39 anni, ha ucciso la madre, Maria Libera Marucci, vedova, 74 anni, perchè non si decideva ad assegnargli le proprietà di famiglia quale unico erede. Questo è  il movente dell' omicidio, secondo quanto hanno accertato i carabinieri. L' uomo, che è sposato, si è recato nel tardo pomeriggio a casa della madre, in contrada Piano Cavelli di Baselice (Benevento). Quando l' anziana donna ha aperto, il figlio l'ha strangolata con un filo di ferro utilizzato per legare le balle di paglia. La donna è morta soffocata sotto gli occhi del figlio. E' stato poi lo stesso Barbato ad avvertire i carabinieri, ai quali ha confessato l' omicidio. L' uomo - che viveva con la moglie a Baselice, in un'altra contrada - è stato arrestato e rinchiuso nel carcere di Benevento. 
Prende corpo la collaborazione tra Regione e Comune e nasce l'asse amministrativo Polverini-Alemanno: la Regione ha sbloccato infatti i primi 400 mila euro da destinare al Patto per Roma Sicura. Lo ha confermato il presidente della Regione Lazio Renata Polverini a margine della premiazione del Campionato regionale di Equitazione della Federazione sport disabilità intelletiva e relazionale. La notizia arriva proprio alla vigilia della presentazione del bilancio comunale, che sarà illustrato domani mattina dal primo cittadino Gianni Alemanno. "Era stato sottoscritto un Patto che poi non è stato finanziato" ha detto Polverini. "Questa - ha aggiunto - è una prima parte di quello che prevede il Patto per Roma Sicura". Secondo quanto riferito, i primi 400 mila euro saranno erogati già nei prossimi giorni. "Su mia indicazione l'assessore regionale Cangemi ha avuto un incontro con il prefetto di Roma Giuseppe Pecoraro" ha spiegato la Polverini. I 400 mila euro saranno infatti destinati ad alcune "emergenze" indicate dallo stesso prefetto di Roma Pecoraro e rappresentano un primo passo della Regione Lazio rispetto al finanziamento complessivo previsto dal Patto per Roma Sicura. Una prima tranche di risorse "che siamo riusciti a recuperare" ha detto il governatore, da destinare "alla grande questione della sicurezza". Per quanto riguarda il nodo sulla composizione della sua squadra di governo, il presidente della Regione ha dato appuntamento a "domani". La stessa Polverini nei giorni scorsi aveva annunciato l'ingresso in giunta degli esponenti dell'Udc, Luciano Ciocchetti e Aldo Forte, non sciogliendo però ufficialmente il nodo delle "quote rosa". Bisognerà dunque aspettare la giornata di domani, come affermato dallo stesso presidente, per avere novità sulla composizione della squadra di governo. 
