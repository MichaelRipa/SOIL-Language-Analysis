Incroci dove, ogni anno, decine di persone restano ferite e altrettante auto più o meno distrutte. E dove, nella peggiore ma non remota delle ipotesi, qualcuno si abitua a portare fiori e accendere candele per ricordare chi non c’è più. Comitati di cittadini, Consigli di zona, parenti delle vittime della strada stilano gli elenchi delle vie più pericolose di Milano, proponendo soluzioni per aumentare la sicurezza. Soluzioni che ora il Comune ha deciso di prendere in considerazione, mettendo mano a una lunga lista di incroci stradali — almeno diciotto, i primi previsti — in tutta la città. Primo intervento, partito tre giorni fa e con tre mesi di lavori programmati, la realizzazione di una rotatoria tra le vie Parenzo, Chiodi, Tobagi, Faenza, uno dei punti più pericolosi della città, nella zona di Ronchetto sul Naviglio. Qui si spenderà una parte dei due milioni del primo lotto stanziato per le 18 situazioni urgenti individuate dall’assessorato ai Lavori pubblici, che per tutta l’estate e anche oltre aprirà cantieri in varie zone. Soldi che verranno spalmati sugli incroci considerati più pericolosi dalle statistiche della polizia locale: mettendo insieme solo quei 18 punti, nell’ultimo decennio c’è stata una media di 60 incidenti, 500 feriti e 20 morti all’anno. Tra i bandi di gara aperti la settimana scorsa, poi, c’è quello sull’affidamento del secondo lotto di lavori, con tre milioni di investimento e un altro corposo pacchetto di incroci da mettere in sicurezza. Vie forse meno urgenti rispetto a quelle inserite in questo primo elenco. A inizio giugno, per esempio, partiranno per altri tre mesi i lavori per un’altra rotatoria all’angolo tra via Caracciolo e via Generale Govone: un punto dove in dieci anni si sono contati oltre trenta feriti e dove, secondo i comitati di cittadini, la situazione è complicata dalla presenza, lì vicino, del capolinea dell’autobus 78, con conseguenti manovre difficoltose per autisti e automobilisti. Altra rotatoria, ma con anche una nuova organizzazione della sosta, in via cardinale Tosi (accanto all’ospedale San Carlo), mentre gli operai a giugno, per un mese e mezzo, saranno anche in via Lodovico il Moro, all’altezza della chiesa di San Cristoforo, dove ogni mese si registra almeno un incidente. «Con queste opere — spiega l’assessore ai Lavori pubblici, Bruno Simini — vogliamo razionalizzare gli incroci in cui statisticamente avvengono più incidenti, eliminando le situazioni di pericolo per automobilisti, due ruote e pedoni e contenendo la sosta abusiva, per migliorare la visibilità e assicurare attraversamenti più sicuri». Sono i primi quattro punti da mettere in sicurezza, questi. Perché l’elenco prevede che a seguire partiranno i lavori in vie diventate tristemente famose. Bisogna completare le opere iniziate lo scorso anno in via dei Missaglia, dove solo dopo l’ennesimo morto e una mobilitazione arrivata fino al Nobel Dario Fo si è deciso di chiudere lo svincolo abusivo su via Selvanesco, ma mancano ancora — come lamentano i residenti — gli attraversamenti sicuri. O via Ovada, in zona Famagosta, dove in meno di dieci anni si sono contati oltre 500 feriti e otto morti. A breve, quando verrà appaltato anche il secondo lotto di lavori, Comune e polizia locale decideranno — sempre guardando anche alle richieste dei cittadini — quali saranno le prossime strade dove eliminare i semafori e costruire le rotatorie. 
Sembra destinato ad influire sulla formazione della giunta della Regione Lazio lo strappo fra Silvio Berlusconi e Gianfranco Fini. Un terremoto che si è scatenato proprio nel bel mezzo di un rebus già di per sè molto complicato. E un eventuale ridimensionamento dei finiani potrebbe trasformarsi, più in generale, in un ridimensionamento in giunta di tutti gli ex An che potrebbero passare da 6 a 4. Gli occhi sono puntati in particolare su Andrea Augello, sottosegretario di Stato e tra gli 11 che ieri nella Direzione nazionale del Pdl ha votato contro il documento conclusivo dell'iniziativa. Nel complesso toto giunta degli ultimi giorni all'area che fa capo ad Augello venivano attribuiti due posti che potrebbero ridursi a uno: in questo caso sempre più certo il nome di Malcotti, con conseguente rientro della possibilità di trasloco di Sveva Belviso. Tutto a vantaggio della componente rampelliana che avrebbe due posti, e tra questi una donna che a questo punto potrebbe essere la giovane Chiara Colosimo. Augello nega ogni ridimensionamento: "L'idea che una Direzione nazionale provochi una faida appartiene alla fantasia di chi non vuole dare una buona immagine del partito". La patata bollente insomma sembra tutta nelle mani della neogovernatrice che però oggi ha assicurato, anche al termine di un incontro con Berlusconi che la crisi nel Pdl non avrà "alcuna ripercussione. La Giunta sarà varata al più presto, ormai ci siamo, state tranquilli". I tempi stringono e sulla formazione della squadra di governo si inserisce oggi un'altra questione, e a sollevarla, stavolta, è stato l'Udc. Ieri il Segretario nazionale, Lorenzo Cesa, ha avuto un colloquio telefonico con Polverini, e gli esiti di quella telefonata sono stati messi nero su bianco oggi al termine di un vertice con il nuovo gruppo consiliare centrista alla Regione Lazio insieme con i segretari provinciali del partito. L'Udc chiede a Polverini "il pieno rispetto degli impegni da lei stessa assunti prima, durante e subito dopo la tornata elettorale. In assenza di risposte l'Udc è pronta a sostenere dall'esterno, con lealtà e serenità, la nuova Giunta". "L'Udc è libera di chiedere ciò che vuole. Quando definiremo la giunta ci saranno i nomi, ma la quadra sui partiti c'è", ha replicato la Polverini al termine dell'incontro con il premier. Quali fossero gli accordi non è un mistero: i centristi avevano chiesto tre assessorati e la vicepresidenza della Giunta. In particolare quest'ultima sarebbe stata opzionata dallo stesso segretario regionale, Luciano Ciocchetti, che potrebbe assumere su di sè anche la 'pesante' delega all'urbanistica. D'altronde i numeri sono quelli che sono: su 16 poltrone 11 spettano al Pdl. Due alla Polverini stessa (e dovrebbero essere due donne, Zezza e Tarzia). Con i rimanenti tre posti bisogna soddisfare sia l'Udc che La Destra, la quale però sembrerebbe più interessata a un posto in Giunta che alla presidenza del Consiglio regionale (l'altra poltrona di prestigio in ballo, alla quale però sembra punterebbero gli ex Forza Italia). 

ROMA - Rovigo supera L'Aquila (20-0) nell'anticipo del terzultimo turno del campionato regolare e sale al secondo posto nel Super 10, ad un punto da Treviso. I rossoblù di Casellato si godono un meritatissimo momento di gloria frutto di un arrembante finale di stagione. Il successo in Abruzzo - al termine di un match farcito di errori anche a causa di una pioggia sottile ed infida - porta la firma del pilone Ravalle e della terza centro Immelman, cui vanno aggiunte due punizioni e altrettante trasformazioni di Bustos. Sabato pomeriggio, sono in programma le altre partite, questo turno di sabato 24 aprile non dovrebbe produrre grandi sorprese. Reduce dalla franca vittoria sul Viadana in quello che è stato l'antipasto della prossima Celtic League, un finalmente "italianissimo" Benetton Treviso fa visita al Plusvalore Gran Parma ultimo in classifica. I veneti sono virtualmente già qualificati ai play-off ma dovranno guardarsi da un avversario intenzionato a sfruttare ogni occasione per scavalcare il Casinò di Venezia. Tra gli emiliani ancora fuori per infortunio Venditti, Heymans e McCann. Mancherà anche De Marigny, sostituito nel ruolo di estremo dall'azzurro "seven" Onori. I biancoverdi trevigiani ritrovano in prima linea Michele Rizzo, atteso da Franco Sbaraglini come tallonatore ed Ingacio Fernandez Rouyet come pilone destro. In seconda linea tocca ai due Pavanello, che prendono il posto degli infortunati Corniel Van Zyl e Benjamin Vermaak. Sarà una mischia composta solo da giocatori di formazione italiana, perché in terza linea l'allenatore Franco Smith schiera Silvio Orlando, Alessandro Zanni e Marco Filippucci. Mediana azzurra  -  con Fabio Semenzato il rientrante Andrea Marcato  -  e poi Andrew Vilk primo centro in coppia con Alberto Sgarbi, mentre nel triangolo allargato insieme a Brendan Williams ci saranno Steven Bortolussi e Luke McLean. Allo "Zaffanella", l'MPS Viadana ospita un Banca Monte Parma che non ha nessuna intenzione di farsi sfuggire la qualificazione all'Amlin Challenge Cup. La settimana scorsa i ducali sono tornati al successo dopo cinque giornate consecutive battendo L'Aquila. Hanno scavalcato gli abruzzesi al sesto posto, l'ultimo valido per la qualificazione europea, ma devono fare punti per non rischiare di scivolare indietro in classifica. Viadana rinuncia ancora a Kaine Robertson, infortunato, confermando Pace ad estremo. Santamaria lascia spazio al veterano Ferraro come tallonatore, Del Fava sostituisce Hohneck in seconda linea. Sfida a distanza tra Consiag I Cavalieri Prato e Petrarca Padova per la quarta posizione e i play-off: Treviso, Viadana e Rovigo sembrano ormai irraggiungibili, l'ultimo posto per le semifinali è ormai un affare tra toscani e padovani. I veneti hanno ancora due punti di vantaggio e ricevono al 'Plebiscitò la Futura Park Rugby Roma, che vanta un buon margine sull'ultima posizione e sognare una qualificazione all'Amlin Challenge Cup. I toscani vanno a Venezia per affrontare un Casinò che spera di tenere a distanza il Plusvalore Gran Parma prima della fine della regular-season. Super 10 XVI giornata Plusvalore Gran Parma-Benetton Treviso Petrarca Padova-Futura Park Rugby Roma Mps Viadana-Banca Monte Parma Casinò di Venezia-Consiag I Cavalieri Prato Classifica: Benetton Treviso punti 52; Femi-CZ Rovigo 51; MPS Viadana punti 49; Petrarca Padova 40; Consiag I Cavalieri Prato* 38; Banca Monte Parma 33; Ferla L'Aquila 32; Futura Park Rugby Roma 30; Casinò di Venezia 21; Plusvalore Gran Parma 20 *Consiag I Cavalieri Prato penalizzati di quattro punti Leggi i commenti I commenti dei lettori 
VITERBO - "Ho io i documenti di vostra figlia". E' quanto ha detto al telefono un anonimo, maschio, giovane, ai genitori di Evelyn Moreiro, la ragazza di 19 anni, sudamericana, che si impiccò nel novembre del 2009 in una casa d'accoglienza di Viterbo, nella quale si era rifugiata dopo l'ennesima lite con la madre e il padre. Secondo gli investigatori e i familiari, l'anonimo interlocutore, se non dovesse rivelarsi un mitomane, non potrebbe essere altri che colui che è in possesso del diario sul quale la ragazza ha descritto due stupri subiti e mai denunciati da parte di un giovane di Rignano Flaminio (Roma), paese nel quale viveva prima di trasferirsi con i genitori a Montefiascone, nel Viterbese. Nel giro di pochi giorni, gli inquirenti, attraverso i tabulati telefonici, dovrebbero riuscire a individuare l'autore della chiamata. Chiunque egli sia dovrà spiegare come è entrato in possesso del diario e perché ha atteso oltre quattro mesi prima di inviarne una copia ai genitori, che hanno così scoperto le violenze sessuali subite dalla figlia. Secondo il padre e la madre, che non hanno dubbi sull'autenticità del diario, i due stupri sarebbero all'origine dello stato di malessere in cui era piombata la ragazza e che l'avrebbe spinta a suicidarsi. Proprio per questo, attraverso il loro legale, hanno presentato una denuncia alla procura della Repubblica di Tivoli, competente per territorio su Rignano Flaminio, indicando il nome del presunto violentatore. I genitori di Evelyn e il loro legale, l'avvocato Angelo Di Silvio, sostengono anche che intorno alla morte della ragazza sarebbe stato eretto un muro di omertà e di paura. Subito dopo aver ricevuto la copia del diario, infatti, hanno lanciato un appello affinchè chiunque sappia o abbia visto qualcosa utile alle indagini lo riferisca agli investigatori. Appello che finora non è stato raccolto da nessuno. Tanto che si sono rivolti anche alla  trasmissione Chi l'ha visto? . Una troupe di Rai3 si è recata a Villa Buon Respiro, la struttura sanitaria in cui lavora la psicologa cui la ragazza si sarebbe rivolta per fare il test di gravidanza dopo il secondo stupro. Ma la dottoressa non ha voluto rilasciare dichiarazioni. "Le è stato chiesto solamente di confermare o smentire quanto riportato nel diario - spiega l'avvocato Di Silvio - non si capisce perché non abbia voluto rispondere". Infine, si è appreso che l'inchiesta sulla morte di Evelyn, a prescindere dalla denuncia presentata dai genitori, procederà d'ufficio. La seconda violenza, infatti, sarebbe avvenuta in un bagno di Viterbo, quindi in un luogo pubblico. Una circostanza, quest'ultima, che costituisce aggravante e che impone appunto la perseguibilità d'ufficio. "Mi sentivo male e mi sono recata in un bagno pubblico di Viterbo. Ho vomitato. Poi è entrato lui ed è successo come la prima volta - ha scritto la giovane -, ma è stato più brutale e doloroso. Ero terrorizzata al pensiero di essere rimasta incinta di quell'essere e mi sono rivolta all'assistente sociale di Villa Buon Respiro, la quale mi ha detto di comprare un test di gravidanza che abbiamo fatto insieme. E' comparsa solo una riga rossa. Quindi era negativo. Non le ho detto quanto era accaduto. Non l'ho detto a nessuno, nemmeno a mia madre". 
WASHINGTON - Il governo dell'Arizona sfida Obama e approva una legge anticlandestini. D'ora in poi le forze dell'ordine potranno chiedere i documenti agli stranieri sospettati di non essere in regola. Il presidente degli Stati Uniti aveva attaccato la legge definendola "irresponsabile".  Contro la governatrice dell'Arizona Jan Brewer, anche una nutrita rappresentanza di cittadini ispanici, che hanno manifestato davanti al Parlamento. L'Arizona ha un'ampia frontiera col Messico e una popolazione di circa mezzo milione di immigrati illegali. La tensione è alta anche per via di l'omicidio di un proprietario terriero vicino al confine. "Illegale è illegale - ha detto il senatore repubblicano Russell Pearce, sponsor della legge - Con questa legge avremo meno crimini. Avremo tasse più basse e quartieri meno pericolosi. Avremo code meno lunghe negli ospedali. Avremo classi meno affollate". Secondo il senatore la legge toglierà alla polizia "le manette politiche" che impedivano agli agenti di identificare e arrestare gli immigranti illegali. 
ROMA -  I consumatori dell'Adusbef denunciano la Banca d'Italia per concorso nel reato d'usura. Quasi una rivincita, che arriva a distanza di tredici anni. Sotto accusa è la circolare che Via Nazionale, all'epoca guidata da Antonio Fazio, emanò a tempo di record per escludere dal calcolo dei tassi "soglia" (il limite tra normale prestito e usura) la commissione di massimo scoperto. Commissione che negli anni lievitò a dismisura, appesantendo il costo del credito per famiglie e imprese. Era legittima quella circolare? No, secondo i supremi giudici della II Sezione penale della Cassazione, che il 19 febbraio hanno stabilito che la commissione di massimo scoperto (rimasta in vita fino a poco tempo fa), entra nel calcolo del tasso usurario. Limpide le motivazioni: in tema di usura a dettare legge è il codice penale che nel calcolo del tasso fa rientrare tutte le spese, commissione di massimo scoperto compresa. Tant'è, fanno osservano i giudici nelle motivazioni della sentenza, che la Banca d'Italia ultimamente (con l'attuale governatore Mario Draghi) ha rivisto le disposizioni sul costo del credito includendo tutte le spese. "Per 13 lunghi anni - è il commento di Elio Lannutti, presidente dell'Adusbef e senatore Idv, che ha presentato le denunce in dieci procure della Repubblica - gli imprendiotri strozzati dagli alti tassi di interesse non hanno potuto far valere le proprie ragioni in giudizio perché se anche i tassi eccedevano quelli soglia stabiliti dal codice penale, trovavano ostacolo nella circolare della Banca d'Italia". La Cassazione ha rimesso dritta la barra e ridà speranza a quanti ancora attendono una sentenza che in tempi di crisi può significare anche chiudere o no un'azienda, magari licenziando. "Gli imprenditori vittime di usura oltre ad aver diritto al rimborso dalle singole aziende di credito - aggiunge Lanutti - si potranno costituire parte civile contro le banche e contro Bankitalia". Soddisfatte le associazioni dei consumatori, ma anche chi, negli anni, si è battuto contro le disposizioni di Via nazionale. "È una sentenza storica e una vittoria delle imprese - ha commentato Umberto De Rose, presidente degli industriali calabresi - che fa giustizia anche delle numerose battaglie che la Confindustria locale ha condotto sul costo del credito". Già nel 2007 De Rose aveva scritto al governatore Draghi sottoponendogli il problema e ora prepara i suoi associati ad avviare richieste risarcitorie di quanto pagato in più in termini di tasso d'interesse. "Credo che questa sentenza sia una pagina storica, non completa ancora, ma mette in chiaro molte cose, al Sud in particolare, dove il costo del credito è il più alto in Italia e dunque in Europa", è il commento di Antonino De Masi, l'imprenditore reggino che ha denunciato per usura alcuni istituti di credito. La partita, che secondo i consumatori mette sul piatto più o meno 181,9 miliardi di euro, è iniziata. E finisce per coinvolgere anche Via Nazionale. 
