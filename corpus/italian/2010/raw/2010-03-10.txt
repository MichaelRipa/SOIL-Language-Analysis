ROMA - Non è bastata la faraonica spesa estiva di Florentino Perez, circa 250 milioni di euro e fior di campioni portati a Madrid, per salvare il Real da una nuova cocente delusione. Per il sesto anno consecutivo le merengues non riescono a superare gli ottavi di finale di Champions League. Al Bernabeu la squadra di Manuel Pellegrini non riesce a rimediare all'1-0 subito in Francia e si fa fermare sull'1-1 dal Lione. Ai quarti di finale ci va l'Olympique, Real ancora fuori. Una delusione ancora più grande nell'anno in cui la finalissima si gioca nello stadio di casa. Il forcing iniziale e il gol di Cristiano Ronaldo illudono i blancos, il pari del bosniaco Pjanic pietrifica i padroni di casa e ne fa emergere tutte le lacune con un Kakà, ancora una volta deludente, sostituito e fischiato dai propri tifosi. Dopo la clamorosa eliminazione in Coppa del Re, a opera dei semiprofessionisti dell'Alcorcon, al Real ora rimane solo la Liga. Ma per vincere occorrerà superare la non facile concorrenza del Barcellona. CRISTIANO RONALDO ILLUDE - La partita si era subito messa bene per le merengues, oggi orfane di Marcelo e Xabi Alonso squalificati  e degli infortunati Pepe, Drenthe e Benzema. Real arrembante fin dai primissimi minuti con Kakà a spaventare subito Lloris. Il gol arriva al 6' con un bel sinistro in corsa di Cristiano Ronaldo, servito da Guti. La situazione è ora di parità dopo l'1-0 allo Stade de Gerland. La squadra di Pellegrini non si accontenta e continua a spingere mentre i francesi appaiono frastornati e ci mettono un po' a riprendersi. È un quasi monologo dei padroni di casa che potrebbero raddoppiare con Higuain al 26'. L'argentino aggira Lloris e appoggia a colpo sicuro in porta colpendo però il palo. Un'occasione sprecata che il Real pagherà caro. L'unico vero pericolo per Casillas arriva al 34' quando Makoun, servito da Govou, non riesce a colpire il pallone da ottima posizione. PJANIC SEGNA, PASSA IL LIONE - Il Real non concretizza le palle-gol e il Lione si riorganizza. Puel corre ai ripari inserendo per la ripresa Kallstrom e Gonalons per Boumsong e Makoun. Le sostituzioni cambiano il volto della partita. I francesi si fanno più intraprendenti proprio con i neo entrati. Il Real invece si fa più timido e, man mano che passa il tempo, più nervoso. Casillas trema per le occasioni di Govou e Lisandro Lopez. Pellegrini mette dentro Van der Vaart per Granero sperando di arginare le giocate dell'Olympique, ma la mossa non produce gli effetti sperati. Il Real capitola al 31'. Azione da manuale del Lione con Delgado che mette dentro, sponda di Lisandro Lopez per Pjanic che trafigge Casillas. La partita è virtualmente chiusa. Le merengues dovrebbero segnare due gol e il tempo c'è. Ma non i nervi che sono tesissimi. Kakà viene sostituito da Raul e non la prende bene. Il pubblico fischia il brasiliano, ancora una volta opaco. Nel finale Lisandro Lopez potrebbe segnare il gol-vittoria ma a tu per tu con Casillas manda a lato. Leggi i commenti I commenti dei lettori 
ROMA - Dopo 26 anni c'è un indagato nell'ambito dell'inchiesta sulla scomparsa di Emanuela Orlandi . Si tratta di Sergio Virtù, 49 anni. Detenuto attualmente nel carcere di Regina Coeli, a Roma, per altri reati, è stato a lungo interrogato in serata dal procuratore aggiunto Giancarlo Capaldo e dal sostituto Simona Maisto, titolari degli accertamenti sul caso. Virtù sarebbe stato l'autista di Renato De Pedis, boss della Banda della Magliana. I reati che gli vengono contestati sono quelli di omicidio volontario aggravato e sequestro di persona. Negli anni scorsi sono state inflitte all'uomo, per due volte, condanne a otto anni di reclusione, in quanto coinvolto in processi per truffe e fallimenti. Si tratta di pene inflitte in giudizi di primo grado, non passate in giudicato e in relazione alle quali si è in attesa del processo d'appello. La misura cautelare è stata disposta nei confronti di Virtù su richiesta dalla Procura generale presso la Corte d'appello sulla base del convincimento che stesse per scappare evitando così di scontare queste condanne e gli accertamenti in corso sul caso Orlandi. A fare il suo nome sono state Fabiola Moretti, pentita della banda della Magliana, e Sabrina Minardi , ex compagna di De Pedis . Entrambe le donne hanno indicato Virtù come una persona non facente parte della banda, ma legata a Renatino tra il 1982 e il 1983. È stata la Minardi a riferire agli inquirenti che sarebbe stato l'autista del boss della Magliana e in particolare a collegarlo alla scomparsa della Orlandi. La donna riferì di aver visto la ragazza al laghetto della zona romana dell'Eur, subito dopo la scomparsa della giovane, nel giugno del 1983. Con lei, all'epoca 15enne, ci sarebbe stato appunto Sergio, uomo di fiducia di De Pedis. La Minardi ha sostenuto di aver guidato un'auto, con accanto proprio De Pedis, seguito dalla vettura di Sergio che aveva con sé Emanuela. Il gruppo - racconta sempre Minardi - raggiunse Torvajanica dove la Orlandi venne affidata a un'altra donna . Alcuni mesi dopo, la ragazza - sempre secondo il racconto dellex compagna di "Renatino" - venne consegnata a un sacerdote dopo essere stata prelevata dalla donna in un bar del Gianicolo dove le fu affidata dallo stesso Sergio. Contro l'uomo ci sono anche le dichiarazioni di un'altra donna, una sua ex convivente, con cui ha intrecciato e poi concluso una relazione in tempi recentissimi. A lei avrebbe confidato genericamente di aver avuto un ruolo nella scomparsa della Orlandi e per questo di aver ricevuto un congruo compenso. Davanti ai magistrati, Virtù ha però negato ogni addebito: non ha conosciuto De Pedis, ha detto, e non ha partecipato al sequestro di Emanuela Orlandi. L'uomo ha solo ammesso di aver conosciuto Claudio Sicilia, detto "er vesuviano", considerato dagli inquirenti l'anello di congiunzione tra la camorra e la Banda della Magliana: l'uomo divenne in seguito collaboratore di giustizia e per questo fu ucciso a Roma nel 1991. A novembre dello scorso anno, Sabrina Minardi aveva detto agli inquirenti di aver riconosciuto l'uomo che sei giorni dopo il rapimento della 15enne telefonò alla famiglia Orlandi qualificandosi come "Mario" ( AUDIO ). Da fonti giudiziarie era trapelato che la Procura di Roma, dopo l'identificazione del telefonista , aveva raccolto elementi per individuare almeno uno dei sequestratori della giovane. Una pista che tuttavia, si disse, aveva bisogno di altri riscontri investigativi. 
MANCHESTER - "Un ko pesante ma non avremo ripercussioni". Nella serata dell'amarezza per la cocente eliminazione dalla Champions League, Leonardo prova a guardare già avanti: "Siamo maturi, non ci faremo condizionare in campionato da questa sconfitta. Ogni gara ha una storia a sé. Questa ha detto che siamo stati sconfitti nettamente da una squadra forte. Ma in campionato stiamo facendo bene e abbiamo possibilità per recuperare ancora terreno all'Inter. Ora faremo un'analisi lucida cercando di capire il perché ma lo faremo internamente. Io ho fiducia in questa squadra che, non dimentichiamo, ha fatto belle cose quest'anno, anche in Champions". PARTENZA SBAGLIATA - Leonardo prova a spiegare il severo punteggio: "Di certo il risultato dell'andata ci ha condizionato. Abbiamo preso gol presto, subendo la loro partenza forte e ci siamo demoralizzati. Peccato perché io credevo davvero nella rimonta. Specie per il modo con cui avevamo giocato a Milano. Le assenze? Certo anche quelle hanno avuto il loro peso". IL CAMBIO DI BONERA - Il tecnico brasiliano spiega il perché di Ambrosini centrale di difesa al posto di Bonera ad inizio ripresa. "Perdevamo 1-0 e dovevamo comunque fare 3 gol. L'idea era di inserire Seedorf e spostare il baricentro della squadra, poi si è fatto male Bonera e il cambio è stato pressoché obbligato. A quel punto, infatti, dovevamo scegliere se sostituire un centrale per un centrale o mettere Ambrosini centrale e riservarci un cambio per dopo e così abbiamo pesato. Purtroppo non è andata bene". Infine su Nesta, che non ha giocato per un problema al ginocchio rivela: "Temo si tratti di un infortunio serio". SCONFITTA SCRITTA NEI NUMERI - Laconico Galliani: "A una squadra così importante come lo United non puoi regalare tutti i giocatori che abbiamo regalato. Ieri Nesta e Antonini, oggi Bonera: siamo rimasti senza difesa e tutto è andato male. Comunque non facciamo drammi, la vita continua. Tre anni fa abbiamo vinto noi 3-0, oggi hanno vinto loro 4-0 ma sappiamo anche che questo risultato arriva a seguito di una difesa che non c'era, ci siamo dovuti inventare Ambrosini centrale. Adesso rituffiamoci nel campionato che è un modo per tornare nella nostra amata Champions League". Il divario tra i club italiani e quelli inglese, però, resta evidente. "E' il frutto dell'assenza di stadi in Italia, era tutto previsto - commenta Galliani - . Il Manchester United 10 anni fa fatturava meno di noi, adesso il loro stadio fattura 100 milioni più del nostro". L'ultima battuta è per Rooney: "E' un giocatore fantastico, non solo per i gol ma anche per le energie che mette per recuperare e dare una mano ai suoi compagni". Leggi i commenti I commenti dei lettori 
ROMA - A larghissima maggioranza, con il solo scontato "no" dei laici del Pdl, il plenum del Csm ha approvato il documento che accusa il presidente del Consiglio Silvio Berlusconi di aver denigrato e delegittimato la magistratura. Tra i favorevoli alla delibera, il vice presidente del Csm Nicola Mancino. Che fa sentire la sua voce: "Il presidente del Consiglio è un organo istituzionale, ha responsabilità politica, non può usare un linguaggio di insulti e talvolta di intimidazioni nei confronti del libero esercizio dell'attività giudiziaria". Il documento approvato è la conseguenza dei frequenti attacchi del premier verso le toghe. Un fascicolo che è andato via via ingrossandosi. Attacchi con un unico filo conduttore. Nel mirino del premier erano finiti tra gli altri i magistrati "comunisti" del processo Mills, i pm che hanno riaperto le indagini sulle stragi mafiose (accusati da Berlusconi di cospirare contro di lui), le toghe di Firenze che hanno messo sotto inchiesta Guido Bertolaso ("si vergognino"), la Corte Costituzionale e da ultimo le "bande" dei pm "talebani" "che perseguono fini eversivi". All'opposto il Csm elogia "la compostezza" e il "silenzio" opposto ad accuse "generiche e ingiuste" da questi magistrati. Nei confronti del premier i consiglieri non usano giri di parole: l'assunto di una magistratura che vuole "sovvertire l'assetto istituzionale" è "la più grave delle accuse" e  "una obiettiva delegittimazione della funzione giudiziaria nel suo complesso e dei singoli magistrati". E il pericolo per l'equilibrio tra poteri dello Stato, che è il fondamento della democrazia, è legato proprio al fatto che queste affermazioni ("inaccettabili") provengano "dal massimo rappresentante del potere esecutivo". Perché "non è ammissibile una delegittimazione di un'istituzione nei confronti dell'altra, pena la caduta di credibilità dell'intero assetto costituzionale". I consiglieri si appellano a tutte le istituzioni "perché, sia ristabilito un clima di rispetto dei singoli magistrati e dell'intera magistratura, condizione imprescindibile di un'ordinata vita democratica". Un passo indispensabile anche per poter affrontare "serenamente le auspicate riforme in materia di giustizia". Leggi i commenti I commenti dei lettori 
MANCHESTER - E' rimasta soltanto l'Inter a difendere l'Italia. E ci converrà tifare tutti per Mourinho & C, se vogliamo che un pezzo d'Italia resista in Champions League e non venga spazzata via così come accadde lo scorso anno. Speriamo anche che il Chelsea non sia come il Manchester United e che Drogba non sia un attaccante grandioso e micidiale come Wayne Rooney altrimenti non abbiamo speranze. Ma confidiamo che l'Inter abbia una solidità e un carattere decisamente più consistenti del Milan. Certi bilanci definitivi dovremo farli tra una settimana, anche se una sola squadra in Champions League sarebbe comunque troppo poco per cercare di evitare il tracollo e la perdita di una squadra nelle future edizioni del torneo più importante d'Europa. Di certo Manchester United-Milan, col suo roboante e terrificante 4-0, i due gol di un Wayne Rooney semplicemente eccezionale, sembra essere una partita spartiacque per il calcio italiano. Il segno di un tracollo, di un tramonto cominciato un paio di anni fa col fallimento agli Europei di calcio e poi proseguito con la perdita dell'egemonia anche da parte dei nostri club. Da tre anni non andiamo da nessuna parte, appena cominciano i confronti testa testa con i grandi club internazionali - soprattutto gli inglesi, dobbiamo dirlo - prendiamo sonori ceffoni. E' il segno del declino. Rendiamocene conto e cerchiamo più di non far finta di niente. Il calcio italiano deve unirsi e compattarsi per cercare di risalire dallo sprofondo. Non so cosa precisamente si possa rimproverare a Leonardo stasera. Doveva essere la partita dell'impresa, doveva essere la partita di Ronaldinho & C, non ha funzionato semplicemente nulla e in campo c'è stata una squadra sola, il Manchester United. Non so dove si fosse trovato tutto l'ottimismo necessario per arrivare fino a qui con tante speranze e tante illusioni, il Milan non è mai esistito, la sua difesa schiacciata da Rooney e dal resto del Manchester, il centrocampo sovrastato, con Pirlo e Ambrosini affogati da Fletcher, Scholes & C, il trio d'attacco Ronaldinho-Borriello-Huntelar che ha solo fatto il sollettico al bunker del Manchester United. Non c'è stata partita, quando ti rifilano 7 gol in 180' vuol dire che non c'è stato confronto. Ancora ancora a San Siro il Milan per almeno un tempo aveva dato l'impressione di farcela, ma poi è crollato tutto. Da quel pareggio di Scholes all'andata è sembrato quasi un match tra un peso massimo e un peso medio. Che qualcuno avrebbe dovuto fermare gettando la spugna. Probabilmente il Milan è stato anche sfortunato, sfortunato nell'andare a sbattere contro un Wayne Rooney che proprio in queste settimane è diventato il miglior attaccante al mondo. Quattro gol in due partite. Se uno che è alto 178 centimetri si mette a segnare gol di testa a ripetizione, se comincia a segnare come se fosse un indemoniato, evidentemente è scritto che si debba andar fuori. Ma uscire con 4 gol marchiati addosso fa comunque molto, molto male. E non solo al Milan... Leggi i commenti I commenti dei lettori 
MILANO - Ennesimo ribaltamento di fronte sulle Lotterie istantanee, il ricchissimo mercato del Gratta&Vinci per intendersi. Oggi infatti il Consiglio di Stato ha ribaltato la sentenza di primo grado del Tar del Lazio, che aveva annullato la gara per l'aggiudicazione della concessione per le lotterie (per nove anni complessivi), dando ragione ai Monopoli di Stato (Aams) e al Consorzio Lotterie nazionali, unico partecipante e quindi vincitore della gara. Vittoria per Lottomatica, quindi, che del Consorzio ha il 63%, nel secondo grado di giudizio. Ma, tanto per rendere più complessa la vicenda, il Consiglio di Stato ha accolto anche il cosiddetto "ricorso incidentale" della Sisal - che aveva presentato il ricorso iniziale al Tar - cioè ha dato ragione ai rivali di Lottomatica su di un aspetto: quello del "periodo transitorio" di gestione delle lotterie attuali. Periodo che si protrarrà al massimo fino al gennaio 2012. L'unico verdetto netto, a questo punto, è quello della Borsa, che oggi ha premiato Lottomatica facendola salire del 2,92% sottolineando il fatto che il Consiglio di Stato ha comunque confermato la validità del bando di gara per le lotterie, così come era stato scritto a suo tempo (e vinto dal Consorzio-Lottomatica). La sentenza di oggi tra l'altro sblocca anche l'aspetto fiscale, delle entrate per il rinnovo della concessione (800 milioni). "La decisione del Consiglio di Stato, che conferma la bontà del lavoro svolto dai Monopoli di Stato, restituisce serenità sul fronte delle entrate dello Stato", ha sottolineato infatti Alberto Giorgetti, sottosegretario all'Economia con delega ai giochi. Tuttavia, l'accoglimento del "ricorso incidentale" lascia qualche margine di incertezza proprio sul fronte del periodo transitorio. Non a caso i protagonisti della vicenda, in prima fila Sisal e Lottomatica, restano in attesa di conoscere il dispositivo della sentenza del Consiglio di Stato e delle motivazione e, di conseguenza, delle decisioni che verranno prese dal ministero dell'Economia e dall'Aams. Solo allora si avrà il quadro definitivo della vicenda. Del resto la posta in gioco è ricca: nel 2009 le lotterie istantanee hanno avuto una raccolta pari a 9,4 miliardi di euro (in crescita rispetto ai 92 dell'anno prima), che si traduce in un'entrata di 1,6 miliardi per le casse dell'erario. 
«Giù le mani dal Gran premio». E ancora: «Non un centesimo di finanziamento dallo Stato all’eventuale gara di Roma». Dopo il sindaco di Milano, Letizia Moratti, che ha annunciato l’adesione al comitato in difesa dell’autodromo, e dopo l’ex guardasigilli Roberto Castelli, che promette il boicottaggio leghista ai fondi straordinari per il Campidoglio, scendono in pista anche il presidente della Regione, Roberto Formigoni, e il primo cittadino monzese Marco Mariani. L’annuncio da parte di Bernie Ecclestone, il patron della Formula 1, di un più che probabile circuito cittadino nella capitale per il 2013 ha scatenato le reazioni del fronte lombardo. Il governatore chiede una cabina di regia per la Formula 1 in Italia («Sono d’accordo», dirà Alemanno in serata) e fa sapere di aver chiesto a Palazzo Chigi «l’impegno tassativo a non concedere nemmeno un centesimo di finanziamento all’eventuale Gran premio di Formula 1 di Roma, come peraltro già avviene per quello di Monza. Nessun paese è in grado di supportarne due». Va oltre l’idea di un coordinamento il leghista Mariani: «Non c’è possibilità di accordo, il Gp deve restare qua, il resto sono solo chiacchiere». E di traverso si mette anche il candidato Pd alla Regione, Filippo Penati: «Il Gran premio di Formula 1 di Monza non si tocca. È la storia e l’olimpo delle gare automobilistiche. Solo un incompetente può pensare di scipparlo». Il paradosso è che per difendere la permanenza di Ferrari, Bmw e McLaren tra Lesmo e la Parabolica, la Lega lancia attacchi violentissimi all’alleato sindaco Pdl dell’Urbe: «Il colpo sferrato da Roma sarebbe micidiale — sostiene il capogruppo al Pirellone, Stefano Galli — e Monza verrebbe decapitata da una Roma sempre più ladrona». E Paolo Grimoldi, deputato e coordinatore dei giovani padani: «Ci chiedono con il sorriso di suicidarci? Saremo d’accordo quando Roma restituirà tutti i mobili e le suppellettili della Villa reale di Monza che si trovano nei vari palazzi della Capitale, e la smetterà di copiare da Venezia il festival del cinema e da Torino quello della letteratura». Ancora l’assessore regionale all’Identità, Massimo Zanello: «Alemanno lasci perdere, il Gp cannibalizza Monza». Non ci sta l’altro candidato al Pirellone, l’Udc Savino Pezzotta: «La Lega siede in Parlamento e ha un sacco di ministri, dov’erano quando c’era da difendere Malpensa e dove sono per difendere Monza?». Non è solo la tradizione in ballo. La torta, spiega una stima effettuata dall’ufficio studi della Camera di commercio di Monza e Brianza, vale miliardi e Roma si porterebbe via i soldi e duemila posti di lavoro. Quello del 2009 ha fatto affluire sul territorio 70 milioni di euro, tra turismo e indotto. Rischi che per il 2013, sostiene il direttore dell’Autodromo Enrico Ferrari, non dovrebbero sussistere: «Siamo sereni — spiega — abbiamo la certezza del rinnovo oltre il 2011 con Ecclestone: Monza resterà il Gran premio d’Italia. Certo, la convivenza ci preoccupa: in Spagna sono crollate sia Barcellona sia Valencia. Imola? Erano altri tempi: allora era difficile trovare sponsor, oggi è impossibile». 
Ritorna nelle mense scolastiche di Milano quella che è stata definita la “lasagna pelosa”. Nei piatti dei bimbi delle elementari di via Iseo sono stati trovati «frammenti di cute bovina con setole», come rilevato da Milano Ristorazione, che gestisce il servizio mensa in città. Simili ritrovamenti erano già accaduti lo scorso anno in altre scuole: ora la ditta ha interrotto il contratto con il fornitore della carne. Intanto, intervenendo in commissione Educazione al Comune, Milano Ristorazione segnala di vantare cediti con le famiglie milanesi per 3,9 milioni di euro: nel 78 per cento dei casi, a non pagare la mensa ai figli sono genitori con reddito annuo sopra i 27mila euro. 
