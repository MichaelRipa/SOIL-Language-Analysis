meno male che le chiamano feste. A quella del Pd gli esponenti istituzionali del centrodestra potrebbero non andare, e «nessuno si straccerà le vesti», anticipa il segretario metropolitano dei democratici, Roberto Cornelli. A quella del Pdl non sono graditi rappresentanti del centrosinistra perché sarà incentrata tutta «sull’azione di governo». Spazio solo a Pdl e Lega, l’opposizione si accomodi fuori. Fra salamelle e musica, le feste di partito dovrebbero essere un’occasione per parlare di politica in un clima più disteso: ma quest’anno non sarà così. La festa del Pd si svolge da domani al 22 settembre a Lampugnano, mentre quella del Pdl, che è anche festa nazionale del partito, sarà al Castello Sforzesco dal 23 settembre al 3 ottobre. Date diverse, sguardi in cagnesco, polemiche sotto traccia. Per il Castello è una prima assoluta per una manifestazione del genere: «A giugno  spiega Cornelli  il partito ci aveva proposto di fare a Milano la Festa nazionale (che invece è a Torino) . Abbiamo esaminato con l’assessorato ai Grandi eventi l’uso del Castello e di parte del parco Sempione ma non ci sono state le condizioni necessarie». Con Letizia Moratti, poi, c’è ancora ruggine. Il Pd non ha gradito la mancata visita del 2009, condita da parole pungenti («sono a dieta, niente feste») e l’ha invitata a una visita, come da tradizione per il sindaco, «ma non a un dibattito». Stesso trattamento per le altre istituzioni: Regione e Provincia. Ma se il governatore Roberto Formigoni al momento è in ferie, Guido Podestà è a Palazzo Isimbardi e replica piccato a Cornelli che annuncia presenze di «interlocutori credibili» del Pdl: «Un riconoscimento negato a me, a Formigoni e alla Moratti», è la deduzione di Podestà, che conclude: «Non vado a Lampugnano per un giretto tra gli stand che vendono gnocco fritto ed erbazzone». Dal sindaco non arriva, per ora, un forfait. L’invito è stato ricevuto ma l’agenda è molto piena. Sulla decisione rischia di pesare il fatto che Podestà è anche coordinatore regionale del Pdl. Da Cornelli arriva un messaggio distensivo («La festa è aperta a tutti») ma senza cedimenti: «Abbiamo invitato il sindaco in maniera gentile. La risposta spero sia cortese, ma se anche non venisse non mi straccerò le vesti». Inoltre, diversi degli 80 dibattiti previsti saranno percorsi dalla polemica contro la Moratti, sulla cui azione di governo è in preparazione un “libro nero” delle promesse mancate e degli errori commessi. Il governo, quello nazionale, sarà invece protagonista al Castello Sforzesco: «Ci saranno ministri e sottosegretari», conferma Podestà. Fra il cortile delle Armi, quello della Rocchetta (500 posti nello spazio dibattito) e parte di piazza del Cannone, negli spazi ottenuti in cambio di un canone giornaliero di 20mila euro si faranno vedere tutti i big del centrodestra. Per la Lega ospiti Bossi e Maroni. Berlusconi forse aprirà il 23 settembre, certamente chiuderà il 3 ottobre. A Lampugnano passerà buona parte dello stato maggiore del Pd: Rosy Bindi domani, Fassino sabato, Veltroni il 9, Franceschini l’11, Bersani il 19, Enrico Letta il 20. Il segretario della Cgil Epifani verrà il 15 settembre. Fra gli «interlocutori credibili» l’ex sindaco Gabriele Albertini (a un dibattito sulla sicurezza), l’assessore al Territorio Carlo Masseroli (sul Pgt) ed Enrico Marcora della corteggiatissima Udc sul tema: «Governo in crisi, le alternative possibili». 
MILANO  - Una giornata campale chiude il mercato del Milan. La società rossonera aggiunge Robinho a Ibrahimovic in un finale d'agosto impensabile fino a qualche settimana fa. Ma in Via Turati oggi è stato un via vai pieno di colpi di scena nel quale l'ufficializzazione dell'acquisto del brasiliano del Manchester City è stato solo uno dei tanti capitoli. Il primo ad arrivare è Beppe Marotta che varca il portone della sede milanista nel primo pomeriggio per chiudere un doppio colpo: Borriello alla Juventus e lo scambio Kaladze-Grosso tra bianconeri e rossoneri (presente anche Giuseppe Bozzo, agente del terzino Campione del Mondo nel 2006). Ma salta tutto. Il terzino sinistro non accetta il passaggio al Milan e non si trova l'accordo sul trasferimento del centravanti napoletano a Torino. Marotta lascia la sede del Milan piuttosto rabbuiato: "Abbiamo provato, ma non se n'è fatto niente. Borriello non accetta il prestito", spiega il  direttore generale della Juventus. E così sale l'attesa per l'arrivo di Robinho. Ad aspettarlo una trentina di tifosi, qualcuno ha anche portato la maglia del Brasile. Ma l'attaccante della Seleçao, dopo aver effettuato le visite mediche a Gallarate e visitato il centro sportivo di Milanello, entra e esce da un varco secondario, lontano da appassionati e telecamere. Ad accompagnarlo il padre. Robinho resta in Via Turati il tempo di firmare un contratto quadriennale da 5 milioni a stagione e rilasciare le sue prime dichiarazioni da milanista: "Spero di rendere felice tutta la tifoseria del Milan  -  dice al canale tematico del club  -  voglio regalare tanta allegria. Kakà mi ha sempre parlato benissimo del Milan e adesso so che i brasiliani della rosa mi daranno una grande mano per inserirmi". Contrariamente alle previsioni, Robinho viene acquistato a titolo definitivo, quindi nessun prestito con diritto di riscatto come per Ibrahimovic. Il Milan, infatti, reinveste subito sul cartellino del brasiliano i 15 milioni incassati dallo Schalke 04 che ufficializza l'arrivo di Huntelaar. Al Manchester City, infatti, vanno 18 milioni più bonus in un'operazione conclusa avvalendosi della mediazione di Mino Raiola rimasto nella sede rossonera tutto il pomeriggio. "Le difficoltà negoziali sono state superate grazie alla volontà del Milan di costituire un attacco stellare", spiega l'agente che ha tenuto le fila tra club rossonero, City e rappresentanti del giocatore. Robinho, che prenderà il numero 70 (mentre Ibrahimovic avrà sulle spalle l'11), è ripartito per Manchester, dove deve sbrigare le ultime incombenze legate alla casa (Raiola ha raccontato che per un attimo Balotelli aveva pensato di andare a vivere proprio nell'abitazione del brasiliano in partenza), e giovedì raggiungerà Barcellona per unirsi alla Seleçao impegnata in uno stage in Catalogna. Se l'acquisto di Robinho è stato finanziato quasi completamente dalla cessione di Huntelaar (l'olandese aveva però un ingaggio più basso), il prestito con diritto di riscatto fissato a 24 milioni di Ibrahimovic viene in parte bilanciato dalla simmetrica operazione chiusa con la Roma per Borriello. "Ma Berlusconi ha dato l'ok per l'acquisto del brasiliano anche prima della cessione di Marco ai giallorossi. E Ibrahimovic domenica sera continuava a dirmi di prenderlo. E io gli rispondevo di convincere Berlusconi perché io ero già d'accordo", ha spiegato Galliani a Sky Sport. L'attaccante napoletano è arrivato in Via Turati a poco più di un'ora dalla chiusura del mercato (17.49), accompagnato dal procuratore Tiberio Cavalleri e dal ds della Roma, Daniele Pradè. Le parti hanno stipulato un prestito con diritto di riscatto fissato a 10 milioni, mentre il giocatore guadagnerà 2.5 milioni netti a stagione per tre anni. "E' una svolta importante della mia carriera, voglio solo dire che sono contento, il resto lo dirò domani in conferenza stampa", dice Borriello inevitabilmente deluso per il trattamento che ha ricevuto dal Milan. E' lui il sacrificato sull'altare della chiusura champagne della campagna acquisti rossonera. Leggi i commenti I commenti dei lettori 
«È lui l’uomo giusto». Quando i dirigenti locali del Partito democratico glielo  hanno fatto conoscere, qualche settimana fa, Pierluigi Bersani ha dato il via  libera all’operazione Milano 2011, senza esitazioni. “Lui” è Stefano Boeri, 54  anni, architetto. Il (probabile) candidato sindaco alle elezioni della prossima  primavera, il prescelto per sfidare Letizia Moratti, che alla fine del primo  mandato presenta un bilancio che perfino Pdl e Lega, al di là delle  dichiarazioni di facciata, considerano magro. Letizia Moratti, un inverno sulla graticola Bersani e Boeri si sono visti e  probabilmente si rivedranno a breve, quando l’architetto milanese sarà di  ritorno da un viaggio negli Stati Uniti. Un vertice dal quale il principale  partito d’opposizione aspetta di conoscere la decisione finale di Boeri, la sua  scelta definitiva su quel «progetto civico» – una candidatura che nasca fuori  dal perimetro dei partiti, capace di “legare” esperienze e risorse diverse  provenienti dalla città, dalle professioni, dall’economia, dal sociale – che è  lo schema di gioco scelto per vincere in una metropoli che i democratici, dopo  molti anni e molti insuccessi, giudicano nuovamente «contendibile». Boeri è un  professionista affermato, protagonista del progetto per l’Expo che Milano  organizzerà nel 2015, autore della riqualificazione dell’isola della Maddalena,  che avrebbe dovuto ospitare il G8 del 2009, di progetti innovativi ed  ecocompatibili per alcune grandi trasformazioni urbane, come quella di Porta  Nuova-Garibaldi, ancora per Ligresti e il fondo immobiliare Hines. Un’archistar  che sta disegnando il Cerba, il Centro europeo per la ricerca biomedica promosso  da Umberto Veronesi e realizzato da Salvatore Ligresti, ma il cui cuore batte a  sinistra. Tradizione di famiglia, alto borghese e milanesissima. Il profilo  giusto, secondo il vertice milanese del Pd, per rappresentare un mondo partecipe  della politica cittadina ma lontano dalle ideologie, in grado di fare la  differenza nei confronti del sindaco uscente Letizia Moratti, che gli ultimi  scontri con la sua stessa maggioranza di centrodestra, dall’Ecopass alla  questione dei terreni dell’Expo, hanno indebolito. Dentro e fuori Palazzo  Marino, sede del Comune di Milano. Inoltre, Boeri sarebbe in grado di parlare a  un elettorato più ampio e di favorire un allargamento della coalizione,  operazione non facile alla quale si stanno applicando Maurizio Martina e Roberto  Cornelli, segretario regionale e metropolitano del Pd. La “liturgia”  prevederebbe dunque un Boeri espressione della società civile, una candidatura  promossa dal basso che il partito appoggerebbe come soluzione unitaria per  l’intero centrosinistra. Il tutto in vista delle primarie, che pure parte del Pd  milanese digerisce a fatica. Soprattutto dopo che da due mesi è sceso in campo  l’avvocato Giuliano Pisapia, ex parlamentare di Rifondazione comunista. Uno che  può dire di avere sconfitto Silvio Berlusconi, come legale di Carlo De Benedetti  nel processo per il lodo Mondadori. «Sono felice che arrivi un altro candidato  alle primarie, un momento di ricchezza di idee e di mobilitazione di persone che  non si muoverebbero per un candidato scelto solo dalle segreterie», è il  commento di Pisapia, che a fare un passo indietro non pensa affatto. Anzi  rilancia: «È fondamentale che alle primarie possano partecipare anche i non  iscritti ai partiti del centrosinistra». Anche Pisapia si presenta con il  sostegno della società civile (anche se dietro di lui premono i partiti della  sinistra radicale), un terreno che si sta dissodando con grande impegno, perfino  durante il mese d’agosto, unico nel centrosinistra a fare il controcanto a una  Moratti scatenata a caccia di consensi nelle feste degli anziani e nelle sagre  di quartiere. L’ex candidato alle regionali Riccardo Sarfatti, coscienza critica  della sinistra, ha radunato sotto la sigla «Milano riparte» una novantina di  personalità cittadine (inclusi Francesco Saverio Borrelli, Umberto Eco, Guido  Rossi) che stanno ragionando su una rosa di nomi: «Stefano Boeri è uno di  questi, non l’unico — spiega Sarfatti — certo è molto competente e non ha il  limite di una candidatura di partito». Parole che fotografano bene gli umori  che circondano a Milano i partiti del centrosinistra, cui gli elettori  addebitano le molte sconfitte patite negli anni. Anche per questo, al candidato  sarà chiesto di impegnarsi a restare in Comune sia in caso di vittoria che di  sconfitta. Non come accadde cinque anni fa, quando l’ex prefetto Bruno Ferrante  lasciò dopo pochi mesi il posto di consigliere comunale per diventare un  consulente del costruttore — ancora lui — Salvatore Ligresti. La parola d’ordine  è non ripetere gli errori del passato. Quando proprio Ferrante fu costretto a  scavalcare a sinistra Dario Fo, candidato alle primarie per Rifondazione  comunista, e compì alcuni passi falsi forse decisivi. Boeri è un comunicatore  disinvolto, su questo versante dà garanzie. Ma la partita resta difficilissima.  Per questo il Pd corteggia assiduamente l’Udc, nella speranza di allargare la  coalizione al centro. E guarda con interesse anche nel campo avverso, dove un  aiuto potrebbe venire dall’ex sindaco Gabriele Albertini, che sta cullando il  sogno di una lista civica – insieme ai finiani – che pescherebbe nel  centrodestra, costringendo la Moratti al ballottaggio. Al secondo turno, una  convergenza di interessi tra Albertini e il candidato di centrosinistra potrebbe  garantire il sospirato sorpasso. Fantapolitica? A dar retta alle indiscrezioni,  i primi abboccamenti avrebbero già avuto luogo. Ma naturalmente molto dipenderà  dall’evoluzione del quadro politico nazionale. E dall’incontro – già programmato  per settembre – tra Albertini e Silvio Berlusconi. 
ROVERETO  - Non è certo di quelle indimenticabili la prima volta in Italia di Caster Semenya. La 19enne atleta sudafricana era il volto copertina del 46° Palio della Quercia di Rovereto, il meeting su pista più antico del calendario italiano, confermato anche nella stagione in corso nel massimo circuito continentale EEA Premium, però ha fallito nel vero senso della parola il debutto agonistico nel nostro Paese. SEMENYA, SERATA SOTTOTONO - La campionessa mondiale degli 800 metri, tornata alle competizioni quest'estate dopo essere stata al centro di un presunto caso di ermafroditismo (11 mesi di stop), poi negato dai test commissionati dalla Iaaf, proprio dopo il successo iridato a Berlino 2009, sulla distanza del doppio giro di pista stasera in Trentino non è mai sembrata in gara: ha chiuso al nono posto in 2'07"16, ben lontano dal tempo di 1'57" indicato come obiettivo personale alla vigilia. F ELICITA' CUSMA: "IN ITALIA MI ESALTO" - Al contrario è l'azzurra Elisa Cusma a vincere con grande autorevolezza in 2'00"37 davanti alla russa Yelena Kofanova (2'00"54) e alla francese Fanjanteino Felix (2'00"84) nella competizione disturbata dal vento. "Quando sono in Italia riesco a dare tutta me stessa, mi esalto. Per questo mi piace gareggiare qui", il commento della Cusma, che a fine gara nel salutare la Semenya ha ricevuto i complimenti della campionessa mondiale. PISTORIUS NON BRILLA NEI 400 - La serata non è apparsa estremamente positiva per gli atleti sudafricani. Anche all'atteso Oscar Pistorius (balzato alla ribalta per le protesi al carbonio con cui corre) non riesce di chiudere tra i primi nei 400 piani: giunge terzo nella sua batteria (47"14) e decimo nella classifica generale, che vede prevalere Marco Vistalli (Fiamme Oro Padova) in 45"77 davanti allo statunitense David Neville (45"91) e al giamaicano Allodin Fothergill (46"04). GATLIN DIETRO L'ASTRO NASCENTE BLAKE - Nell'altra gara di spicco del meeting il campione olimpico dei 100 metri ad Atene 2004 Justin Gatlin (10"09) si è arreso all'astro nascente giamaicano Johan Blake (10"06) nella prova che segnava il rientro agonistico del 28enne newyorkese dopo la squalifica di quattro anni per doping, terminata proprio nei giorni scorsi. Il 20enne sprinter caraibico s'impone nonostante un infortunio alla coscia destra ne blocchi l'azione negli ultimi dieci metri di corsa e gli impedisca di scendere sotto il muro dei 10", terzo si piazza l'azzurro Emanuele Di Gregorio in 10"28. Non rispetta le aspettative anche il francese Kafetien Gomis, vice campione europeo del lungo, che termina solamente 4° saltando 7,69 metri nella gara che ieri aveva registrato il forfait dell'azzurro Andrew Howe, rinunciatario dopo le pessime sensazioni provate nel meeting di Rieti di domenica. Leggi i commenti I commenti dei lettori 
VENEZIA – Sospesa tra estate e autunno, invasa dal cantiere sempre più vasto e più invadente del nuovo Palazzo del cinema (ma la consegna è già slittata oltre la prevista scadenza del 2011), la  Mostra numero 67 si prepara con un leggero affanno ad accogliere pubblico e addetti ai lavori: il via domani alle 19, con la cerimonia di inaugurazione - diretta tv su Rai4 - e la proiezione del film d’apertura. Quel “Black Swan” di Darren Aronofsky che porterà qui ai Lido il suo cast di stelle al femminile: Natalie Portman, Wynona Ryder, Mila Kunis, Barbara Heshey, col regista e Vincent Cassel nel ruolo di “beati tra le donne”. Primi divi. Quella di Aronofsky è una pellicola (in concorso) fortemente voluta, per il taglio del nastro della kermesse, dal direttore Marco Muller. Che pur di averla come primo titolo del programma non ha esitato a dire “no” a George Clooney, e al suo thriller “L’Americano”. Vedremo domani sera se la scelta è stata azzeccata. Il film, comunque, sulla carta ha tutte le carte giuste: autore blasonato nonché recente vincitore di Leone d’oro (due anni fa, con “The Wrestler”); star dalla grande bellezza e personalità, a garantire la dose necessaria di glamour in un’edizione compessivamente a minore tasso di divismo; un’annunciata, già celebre sequenza di bacio saffico tra la Portman e la Kunis. E pazienza se i cinefili duri e puri hanno aperto una violenta polemica sul web proprio contro “Black Swan”, accusandolo di aver plagiato “Perfect Blue” del maestro dell’anime giapponese Satoshi Kon, appena scomparso… Altra annotazione: anche il primo dei due film di Mezzanotte in programma domani, “Machete” di Robert Rodriguez, darà il suo contributo sul fronte del fascino hollywoodiano, con lo sbarco in Laguna di Jessica Alba. Sit-in. L’apertura di quest’anno è all’insegna di una doppia protesta, in concidenza col red carpet e l’attenzione mediatica alle stelle. Fenomeno non inedito, si dirà. Ed è vero. Ma a scendere in piazza sono due categorie particolari. Una è quella degli agenti in divisa: sagome di poliziotti pugnalati alle spalle sfileranno infatti sul tappeto rosso, a partire dalle 17 di domani. Come spiega il Coisp, il Coordinamento per l'indipendenza sindacale delle forze di polizia, lo scopo è sfruttare “tale importantissimo e visibilissimo palcoscenico” per denunciare “l'attività di governo del centrodestra”: dal trattamento economico ritenuto ingiusto alla volontà “di punire i poliziotti 'colpevoli'” di aver indagato sulla corruzione pubblica. Sempre domani, va in scena anche la protesta dei comitati di cittadini del Lido, che protestano contro la colata di cemento che sta per invadere la zona. Come ha documentato Francesco Erbani su “Repubblica” di ieri. Austerity. Intanto, la Mostra sceglie come parola d’ordine – annunciata, insistita, esibita – la sobrietà. Sarà la crisi, sarà il leggero ritocco di budget (12 milioni di euro, contro i 12 milioni e 700 mila dello scorso anno): fatto sta che il presidente della Biennale, Paolo Baratta, punta molto sul ridimensionamento degli eccessi mondani. Che in periodo di vacche magre possono risultare non solo troppo costosi, ma anche sgradevoli sul piano dell’immagine. Ecco allora scomparire il lussuoso party di apertura, per il quale quale veniva allestita una tensostruttura sulla spiaggia dell’hotel Excelsior. Al suo posto, un semplice cocktail nella cedebre Sala Stucchi al secondo piano dello stesso hotel. Questo sul fronte ufficiale. Ma le feste private, a margine della kermesse, ci sono anche quest’anno. Eccome. Ad esempio dopodomani, 2 settembre al Palazzo Pisani Moretta di Venezia, c’è quella per “Miral” di Julian Schabel, tratto dal libro della sua compagna Rula Jebreal (vecchia conoscenza della tv italiana), con la star di “Millionaire” Freida Pinto. Organizza Vanity Fair. Il 3, invece, si celebra “Somewhere” di Sofia Coppola, e a fare da padrone di casa è la maison Louis Vuitton. E allora, nel buio delle sue sale cinematografiche o tra le luci dei suoi eventi mondani, che la Mostra cominci. Finalmente. 
I lavori a San Siro sarebbero dovuti partire questo mese per un maxi restyling obbligato che riguarda la sicurezza. A cominciare dal tetto dello stadio: da quando è stato realizzato — per i Mondiali del ‘90 — ha subito solo ritocchi di ordinaria routine. Un intervento di manutenzione straordinaria che spetterebbe al Comune, il proprietario dell’impianto, realizzare. Al più presto perché il tempo sta per finire: a giugno, infatti, scadrà il certificato di agibilità e senza il restauro la copertura non sarà più a norma e lo stadio ufficialmente non agibile. Finora, però, per quel cantiere non sono neppure partite le gare di appalto. E adesso Inter e Milan non sono più disposte ad aspettare. Per questo hanno inviato un ultimatum a Palazzo Marino. Se non avranno risposte certe entro il 15 settembre sono pronte allo strappo: saranno loro a far partire gare e lavori. E scaleranno «unilateralmente» il conto — 3,5 milioni di euro solo per la copertura — dall’affitto annuale che le squadre pagano. Senza attendere che sia l’amministrazione a cambiare le regole del contratto. Quindici giorni di tempo: è questo il periodo che il Consorzio San Siro — la società formata dalle due squadre — ha concesso all’amministrazione per avere risposte. E scadenze certe. Perché, è l’accusa, il Comune non si è mosso come avrebbe dovuto dando avvio alle gare. Lo ha fatto spedendo due lettere al sindaco Letizia Moratti e all’assessore allo Sport, Alan Rizzi. Un passo formale, dopo oltre un anno di riunioni, missive e comunicazioni. Perché quei lavori, ora, sono diventati urgenti. Per continuare a garantire la sicurezza dell’impianto, infatti, le procedure devono partire entro l’anno. È Rizzi, però, ad assicurare: «I tempi saranno rispettati. Quegli interventi sono indispensabili: stiamo parlando della sicurezza di 80mila persone, ci mancherebbe altro». Quello che ancora manca, però, è proprio la modifica del contratto tra le squadre e l’amministrazione. Finora, metà dei 7 milioni di canone annuo viene versata in contanti e l’altra metà viene riconosciuta in lavori di manutenzione straordinaria allo stadio. Percentuali che dovranno essere modificate, diminuendo al 30 per cento la cifra che andrà direttamente nelle casse dell’amministrazione. L’altro 70 per cento, infatti, sarà investito per la sicurezza: opere per 12 milioni di euro nei prossimi anni. Il Comune, però, non ha ancora sbloccato la questione. Nonostante l’assessore adesso dica: «Sono convinto di poter chiudere la partita entro la fine del mese. È fondamentale riconoscere quello che le due società hanno già anticipato in questi anni in opere sulla sicurezza». L’urgenza riguarda il tetto di San Siro ma anche le strutture del secondo anello, per cui servono altri 2 milioni di euro. Per la copertura bisogna fare in fretta visto che l’agibilità — ottenuta nel 2000 — scadrà con la fine di questo campionato. Per i lavori servirà più di un anno di tempo: gli operai saranno all’opera durante la settimana interrompendosi soltanto per le partite. Si tratta di un’operazione complessa: dovranno essere rafforzati i 9mila metri quadrati di copertura in policarbonato traslucido, sorretta da travi di metallo; andrà verificata la tenuta dei tiranti, dovrà essere tolta la ruggine, saranno ricostruiti i punti danneggiati del “tetto”. Infine si passerà alla tinteggiatura che sarà possibile fare, però, soltanto in primavera o autunno. 
COME se non fosse bastato il caso di Emanuela Romano, l’ex “papi  girl” nominata assessore, adesso ci si mette anche la sorella di un  altro esponente della giunta comunale, assunta in piena estate dal Comune  di Castellammare di Stabia. Tempi duri per il sindaco di centrodestra Luigi Bobbio,  l’ex magistrato passato alla politica che ha promesso  un’amministrazione fondata sulla trasparenza. A scatenare la nuova polemica  l’assunzione di Patrizia Coppola, 42 anni, sorella di Antonio, assessore al  Turismo, che per alcuni esponenti della stessa maggioranza è stato il  classico blitz estivo. Un blitz che, peraltro, sarebbe avvenuto quando l'assessore Coppola sostituiva il sindaco Bobbio in ferie. «Sono sciocchezze -  si difende - mia sorella ha partecipato a un bando pubblico che risale a  cinque anni fa nell’ambito delle categorie protette. Non è una velina e  non deve ringraziare nessuno». E il fatto che l’agognato posto sia  arrivato a cavallo tra luglio e agosto, per l’assessore al Turismo, già  criticato dai suoi per i trascorsi nella passata amministrazione di  centrosinistra, è solo una spiacevole coincidenza: «Si tratta della legittima  conclusione di una procedura iniziata cinque anni fa dall’amministrazione  provinciale, al tempo retta da Dino Di Palma, e proseguita con una  convenzione siglata dalla giunta di Salvatore Vozza, lo scorso gennaio, che  prevedeva sei mesi per l’assunzione di tre persone a tempo indeterminato che  erano state già inserite in progetti occupazionali. Tra loro c’è  Patrizia. Nego di essere stato io a firmare la delibera, visto che spetta  al dirigente, e non è vero che svolgevo le funzioni di sindaco  perché Bobbio era in ferie. Sono tranquillo e so di avere la fiducia  del primo cittadino». Insomma, la linea difensiva è chiara: nessuna  irregolarità e nessun caso di clientelismo e l’assessore sembra non mostrare  alcun imbarazzo per una vicenda che forse poteva essere gestita in maniera  diversa. Intanto, sullo spinoso caso, le bordate più dure arrivano proprio  da esponenti della maggioranza che non lesinano pesanti critiche all’amministrazione cittadina. E alcuni  consiglieri sarebbero persino pronti ad annunciare un simbolico passaggio  alla Lega Nord in segno di protesta. A tutto questo Bobbio risponde con un  lapidario «Me ne frego», espressione d'altri tempi. Scandita tre volte, tanto per chiarire il concetto e  non essere frainteso: «Questa frase è la sintesi perfetta del mio pensiero  - spiega - visto che mai mi presterò al gioco di persone in cerca  di facile pubblicità. Non c’è stato alcun favoritismo, l’assunzione  della signorina Coppola è arrivata al termine di un regolare percorso di  cui né io né il fratello sapevamo nulla. Questo - prosegue - è un "non caso". Quando  la sorella del mio assessore ha presentato la domanda di partecipazione al  bando di concorso riservato alle categorie protette non avevo ancora  neanche  immaginato di diventare un giorno sindaco e, tantomeno, Coppola avrebbe mai  potuto immaginare di essere nominato assessore di una giunta da me  diretta». Resta il problema per il primo cittadino stabiese di placare  le fibrillazioni che animano gli uomini della maggioranza, che non  hanno mai taciuto di aver accolto con malumore la nomina ad assessore  di Emanuela Romano, fondatrice del club “Silvio ci manchi”, e di non  aver apprezzato quella dell’architetto Coppola, chiamato in giunta  da Bobbio nel ruolo di tecnico. E in questo caso l’ex magistrato  risponde con un più sobrio «non me ne importa nulla» e aggiunge:  «La maggioranza in consiglio comunale è solida, non ci sono problemi  di tenuta e andremo avanti per il bene di Castellammare». 
