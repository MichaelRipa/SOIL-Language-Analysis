ROMA -  Risposta migliore alle polemiche leghiste contro Roma Renato Zero non poteva darla. Il cantante romano ha scelto di aprire il primo degli otto concerti per il compleanno dei 60 anni con l'inedito "Roma", una dichiarazione d'amore per la sua città mentre sul fondo della scena veniva proiettata una sua foto da bimbo e la sua data di nascita, il 30 settembre 1950, insieme a splendide immagini in bianco e nero della Capitale e dei tanti artisti che l'hanno resa famosa nel mondo, da Anna Magnani a Vittorio De Sica e Aldo Fabrizi, da Alberto Sordi a Gabriella Ferri, sequenze che hanno strappato applausi a scena aperta. E' iniziato così nello spazio di piazza di Siena a Villa Borghese il primo degli otto concerti dei 60 anni di Zero: una festa condivisa con dodicimila fan per sera per otto sere fino al 9 ottobre. "Mantenete la vostra romanità che oggi ci viene un po' rimproverata" ha detto Zero rivolto ai suoi fan, aggiungendo un "Viva l'Italia". In pratica è già tutto esaurito per le otto date, "restano disponibili solo 2 mila biglietti in tutto, divisi per le altre serate" dicono gli organizzatori. Ogni sera lo show sarà diverso, arricchito dalla presenza di artisti e amici: nel concerto di debutto si sono esibiti Ron, Mario Biondi, Stefano Di Battista, Carla Fracci (che ha ballato con i 50 allievi del balletto del Teatro dell'Opera di Roma), Monica Guerritore e il soprano Cecilia Gasdia. "Conosco Renato da 30 anni" ha detto la cantante "la cosa che apprezzo di più di lui è che unisce la simpatia alla professionalità, una miscela davvero rara nel mondo della lirica". Per il secondo concerto sono attesi Giorgio Panariello, Fiorella Mannoia e Lucio Dalla. Non un vero e proprio concerto, piuttosto una lunga festa di tre ore con il pubblico di sorcini a cantare in coro tutte le canzoni mandate a memoria in questi 40 anni di musica. Uno show che risente qua e là delle complicazioni della macchina dello spettacolo e dei cambi di palco: oltre alla band che accompagna Zero salgono in scena anche l'Orchestra Universale italiana diretta dal maestro Renato Serio e il coro di Santa Cecilia. Le canzoni sopportano tutto, la loro forza è immutata anche dopo tanto tempo: "Triangolo", "La favola mia", "Mi vendo", "Ancora qui", "I migliori anni della nostra vita" sembrano essere state adottate dagli Zerofolli, sono diventate un pezzo della loro vita. Ad arricchire lo spettacolo, ma anche a spezzarne inevitabilmente il ritmo, ecco gli amici: Ron interpreta "Gli ex" che ha scritto assieme al festeggiato, Gasdia canta "Ha tanti cieli la luna". Zero, che nel corso della serata si cambierà sette volte d'abito, indossa un pigiama per interpretare "Letti" insieme a Monica Guerritore. Gran finale con "Il cielo", con i dodicimila a cantare in coro. Il giorno del debutto è stato segnato anche dalle polemiche delle associazioni ambientaliste, critiche sulla scelta di Villa Borghese per la serie di concerti che impegnerà l'area di piazza di Siena per dieci giorni: "Speriamo che una kermesse così lunga a Villa Borghese non si ripeta più" hanno detto Italia Nostra e gli Amici di Villa Borghese. "Un evento di questo tipo è incongruo e incompatibile con una Villa storica". Legambiente ha rincarato la dose: "L'artista ha rifiutato di prendere in considerazione ogni alternativa di riduzione dell'impatto" ha detto Lorenzo Parlati, il presidente di Legambiente Lazio. "Il promesso dialogo con le associazioni ambientaliste non c'é mai stato nonostante abbiamo cercato più volte il contatto. Siamo molto preoccupati e in questi giorni vigileremo con grande attenzione per evitare danni irreparabili". L'organizzatore del concerto Ferdinando Salzano, ad di Friends & Partners, ribatte alle accuse ricordando come "abbiamo più volte richiesto la presenza delle associazioni ambientaliste nell'area di allestimento dei concerti, ma non si è visto nessuno, guarda caso scelgono di parlare il giorno del debutto. Comunque" ha concluso Salzano "se si verificherà porremo rimedio a qualsiasi danneggiamento, ma sono sicuro che non ce ne sarà bisogno". 
La posizione è chiara, la data fissata: lo slittamento delle lezioni nelle facoltà scientifiche della Statale, provocato dalla protesta dei ricercatori, non potrà andare oltre il 15 di ottobre. A deciderlo è stato il Senato accademico che, a maggioranza, ha votato una mozione per “tirare le orecchie” ai ricercatori e ai consigli di facoltà che hanno rinviato i corsi. «Il Senato — si legge nel documento — sollecita le facoltà che ancora non hanno potuto farlo di mettersi nelle condizioni di dare inizio ai corsi entro la settimana tra l’11 e il 15 ottobre». I voti contrari sono arrivati dai tre rappresentanti dei ricercatori e anche dal preside di Farmacia, Cesare Sirtori, facoltà dove l’avvio delle lezioni è già stato posticipato al 25 di ottobre. Il “richiamo all’ordine” arriva dopo due settimane di consigli di facoltà infuocati, dove l’indisponibilità dei ricercatori a occuparsi di didattica era riuscita a far slittare i corsi in almeno quattro facoltà, ovvero Scienze, Farmacia, Agraria e Veterinaria. «La macchina non può essere inceppata — spiega il rettore Enrico Decleva — noi partiamo dal presupposto che molti elementi di questa legge pasticciata verranno chiariti, ma se questo non dovesse succedere, e non si può escludere, dovremo per forza arrivare a sciogliere il nodo. E ognuno dovrà assumersi le proprie responsabilità». Lo stesso Decleva, alla domanda se e come verranno sostituiti i ricercatori nel caso in cui dovessero insistere con l’indisponibilità anche oltre il 15 di ottobre, risponde così: «I presidi conoscono la situazione delle proprie facoltà e saranno loro a valutare il da farsi: la didattica non può essere rimandata all’infinito. Certo, alcuni corsi possono anche partire dopo, ma è l’insieme delle lezioni che non può essere bloccato». Dall’altra parte i ricercatori non recedono dalle proprie posizioni e continuano con il loro mantra: «Andiamo avanti finché non avremo qualche garanzia. Non siamo soddisfatti di quanto deciso oggi dal Senato, aspettavamo un’apertura che invece non c’è stata». Gli effetti della mozione si sono fatti sentire immediatamente. A Scienze un lunghissimo consiglio di facoltà svoltosi nel pomeriggio ha deciso di far cominciare le lezioni proprio il 15 di ottobre, anche se verrà attivata solo una parte degli esami. I ricercatori che continuano con l’indisponibilità stanno obbligando la facoltà a comporre un calendario che sarà a macchie, dove partiranno soltanto i corsi fondamentali e l’offerta di quelli complementari sarà quasi dimezzata, con gravi disagi soprattutto per le lauree magistrali. Nel frattempo, al Politecnico — dove oggi si svolgerà una conferenza d’ateneo per discutere della riforma — due facoltà hanno deciso di rinviare l’inizio regolare dei corsi: per due settimane ad Architettura civile, e per una a Design, le lezioni verranno sostituite da “didattica alternativa”. Ma dove di fatto il calendario regolare verrà modificato, spiega Alessandro Dama, uno dei portavoce dei ricercatori del Poli, «si svolgeranno seminari informativi sulle ragioni della protesta». Una forma di “insegnamento straordinario”, secondo Angelo Torricelli, preside della facoltà di Architettura civile, «nell’ambito del quale verrà chiarita e approfondita davanti agli studenti l’importanza della ricerca per la figura dell’architetto». Alla Bicocca invece — dove Scienze, Psicologia e Medicina hanno rinviato l’inizio dei corsi di due settimane, fino all’11 ottobre — tutto è ancora fermo in attesa del senato accademico di lunedì prossimo. 
ROMA - Giovedì 30 comincia la seconda fase del mondiale di volley. Le diciotto formazioni qualificate, divise in sei giorni da tre squadre, scenderanno in campo nei palazzi dello sport di Milano, Catania e Ancona. La truppa azzurra, impegnata nel rinnovato impianto del PalaCatania, farà da spettatrice in attesa di affrontare (sempre alle ore 21) venerdì la Germania e sabato il Porto Rico. Mercoledì il commissario tecnico Anastasi ha fatto svolgere ai ragazzi una doppia seduta di allenamento: pesi al mattino e tecnica con la palla nel pomeriggio. Anche in Sicilia la nazionale trova il sostegno di un pubblico caloroso, per la doppia sfida sono stati venduti tutti i biglietti. Il sold out fa felici gli organizzatori e consente alla nazionale di poter contare sul fattore campo: "Giocheremo con il non indifferente vantaggio del pubblico amico  -  sottolinea Anastasi  -  il PalaCatania sarà un vulcano di passione, dovremo essere bravi a tramutare la gioia e il sostegno dei catanesi in forza e coraggio per andare fino in fondo al Mondiale". Sulle qualità di Germania e Porto Rico, squadre insidiose se pur tatticamente diverse, già nei giorni scorsi Anastasi non aveva dubbi: "La Germania potrebbe crearci qualche problema, è una squadra molto forte. Dobbiamo essere bravi a restare sempre concentrati e soprattutto calmi. La gara contro l'Iran, vinta al termine di cinque set e dopo aver subito una rimonta, ci ha fatto capire due cose: che siamo capaci di superare eventuali difficoltà e che non possiamo fidarci di nessuno. Ormai la squadra è stata messa alla prova e abbiamo visto che si può contare anche sugli uomini della panchina". Capitan Vermiglio e soci seguiranno con attenzione la partita tra le due prossime avversarie entrambe allenate da vecchie conoscenze degli impianti italiani: sulla panchina tedesca ritroviamo Raul Lozano nato a La Plata, su quella caraibica Carlos Daniel Cardona originario di Rosario. A tenere in ansia il sestetto azzurro è la lunga esperienza dei due allenatori, maturata proprio dalle nostre parti, conoscono bene la pallavolo italiana e a livello tecnico sono cresciuti lungo lo stivale. Il ct dei tedeschi ha conquistato uno scudetto con la Sisley Treviso e  un secondo posto al mondiale di quattro anni fa in Giappone, mentre Cardona ha una lunga storia di panchine da Nord a Sud iniziata proprio dalla Sicilia a Modica. La Germania (con cui l'Italia ha giocato due test match durante la preparazione premondiale) di Lozano, che da giovane giocava a calcio come lui stesso racconta e poi "folgorato" dal volley, inserita in un primo girone difficile arriva a Catania dopo aver perso con Serbia e Polonia e battuto il Canada: "Però in tutte e tre le prime partire, sono convinto, - dice Lozano  -  abbiamo giocato una buona pallavolo. Speriamo di continuare così". In casa Germania non tutto fila liscio, a tenere in apprensione l'esperto tecnico sono le condizioni fisiche dell'opposto Grozer, il "bomber" della squadra. Sul fronte Porto Rico, squadra in continua crescita e per la prima volta nel prossimo anno potranno disputare la World League, da segnalare una buona prima fase di mondiale: secondo nel gruppo giocato a Modena mettendo in difficoltà una delle favorite alla vittoria finale la forte Russia. Cardona avverte: "Nessuno avrebbe scommesso su di noi. Siamo lo stesso gruppo che ha giocato le qualificazioni, stessa mentalità. Gli ottimi risultati al mondiale ci porteranno alla ribalta". Tra i caraibici da segnalare la presenza sotto rete di Hector, per quattro anni protagonista nel campionato con il Cagliari. Per quanto riguarda gli altri girone grandi sfide sono in calendario ad Ancona dove si affronteranno tre big del panorama mondiale: Brasile, Polonia e Bulgaria. E domani si comincia addirittura con i detentori del titolo opposti alla Polonia, vale a dire la riedizione della finale giocata quattro anni fa nel paese del Sol Levante. L'head coach dei sudamericani Bernardinho è preoccupato: "Nella prima fase abbiano sofferto parecchio, Ora ci troviamo in un girone composto dalle tre squadre che sono salite sul podio negli ultimi mondiali. Eppure una delle tre non entrerà nelle dodici finaliste. Il nostro obiettivo è passare il turno e magari rigiocare con Cuba al momento decisivo". Sulla panchina della Bulgaria, impegnata venerdì contro la Polonia, troviamo l'italiano Silvano Prandi, allenatore di Casa Modena: "Inutile parlare di sorprese. Siamo in questo girone di ferro e lottiamo alla pari con gli altri team. Dopo le due sconfitte subite nella prima fase, spero che i ragazzi siano più arrabbiati che scoraggiati". Invece sarà comunque una festa per le due squadre africane qualificate Egitto (allenata dall'Italiano Giacobbe) e il Camerun. Soprattutto per i leoni indomabili che hanno riscosso grandi simpatie e seguito di pubblico con la loro danze e i loro gesti, capaci di vincere la loro prima partita a un mondiale e superare il turno. Domani sera in campo Russia-Egitto e venerdì primo Usa-Camerun. Leggi i commenti I commenti dei lettori 
E' il cadavere di Giulio Recusani il corpo ritrovato il 7 settembre in Galizia, nella spiaggia dove ha perso la vita. I risultati del test sul dna, confrontato con quello dei genitori, ha confermato l'identità del giovane parmigiano, travolto dalle onde lo scorso 20 agosto mentre faceva il bagno sulle coste spagnole, dove si trovava come pellegrino sul cammino di Santiago. La famiglia aspetta le autorizzazioni necessarie per il rimpatrio della salma in Italia. 
E adesso anche il mondo delle imprese lancia l’allarme Expo. Di fronte alla paralisiterreni, il presidente di Confindustria Lombardia, Alberto Barcella, avverte: «C’è grande preoccupazione da parte del mondo imprenditoriale sul futuro dell’Esposizione». Per questo invita le istituzioni a «fare in fretta perché si è già impiegato troppo tempo». Anche se, aggiunge, «sarà faticoso ricreare nella società quel clima di passione che aveva caratterizzato la vittoria». Un grido di dolore che viene rafforzato dal presidente di Assolombarda, Alberto Meomartini: «Mi auguro che nel giro di pochi giorni si trovi una soluzione e che le istituzioni riconoscano l’allarme lanciato dalle imprese». La fiducia nel 2015, fa capire Meomartini, non sarà illimitata. Anzi: «C’è preoccupazione e passione insieme. Continuo a essere ottimista, ma che l’ottimismo non sia un alibi». Perché un altro giorno è passato senza che il nodo delle aree di Rho-Pero sia stato risolto. Almeno ufficialmente, Roberto Formigoni prova a gettare acqua sul fuoco: «Ho ribadito al sindaco che il ruolo di commissario è il suo e la Regione collaborerà. Se preferisce una strada non ci metteremo di mezzo». Per poi aggiungere, però: «Restano aperte tutte le ipotesi». Con l’invito del governatore al sindaco — «parta pure per la realizzazione della sua ipotesi» — che sembra una sfida. Per il Pirellone la via vincente continua a essere una società mista che acquisti i terreni. Tanto da aver iniziato a sondare Fondazione Fiera e Cabassi sulla possibilità di entrare nella newco. Al comodato d’uso — portato avanti da Comune e Provincia — il governatore potrebbe cedere soltanto se verranno posti quei «paletti» indicati dai suoi legali: «La messa a disposizione dei privati delle aree a prescindere dai contenuti della variante» che dovrà dire quanto si costruirà dopo il 2015 e «la compartecipazione ai costi delle infrastrutture». Crede in una soluzione a breve, invece, Podestà che dice: «La scelta finale spetta al commissario, ma sarà condivisa a tre. Saremo collaborativi senza lasciarla sola». Già oggi potrebbe esserci un faccia a faccia tra il sindaco e il governatore e un vertice a tre anche con Podestà dovrebbe avvenire domani, quando al Pirellone ci sarà il viceministro Roberto Castelli per discutere delle infrastrutture del 2015. L’ultimatum del Bie che vorrà risposte si avvicina: il 19 ottobre. E alla fine la questione potrebbe finire sul tavolo di Silvio Berlusconi che domenica sarà a Milano per concludere la festa del Pdl. Il solito richiamo di Arcore che potrebbe sbloccare una situazione in stallo. Intanto il candidato alle primarie del centrosinistra Stefano Boeri trasforma la proposta di trasloco di Expo all’Ortomercato in un appello alla città. Già stato sottoscritto da nomi eccellenti come Guido Rossi, Enzo Mari, Gabriele Basilico, Ludovico Einaudi e Miuccia Prada. Anche nel Pdl, però, si danno segni di insofferenza. Il presidente della commissione comunale Expo, Carlo Fidanza, ha voluto lanciare un «messaggio politico» a «chi sta svolgendo la trattativa» cancellando — finché non ci sarà una soluzione per le aree — la riunione di domani con l’amministratore delegato Giuseppe Sala: «Bisogna fare presto — dice Fidanza — anche per trasmettere un nuovo entusiasmo alla città che è stufa di assistere a dispute e incertezze». 
Parte il trasloco nell’Altra sede della Regione. L’edificio più alto di Milano (161 metri), ribattezzato Palazzo Lombardia. I primi ad arrivare a metà ottobre nel complesso progettato dagli architetti Pei Cobb Freed & partners saranno i dipendenti degli assessorati alla Sanità e all’Istruzione e Lavoro, i più numerosi e quelli attualmente alloggiati in edifici in affitto. La nuova sede della Regione L’arredamento dei primi piani degli otto edifici curvilinei che circondano la torre alta 39 piani di Palazzo Lombardia è già iniziato. Gli altri dipendenti arriveranno tra gennaio e marzo del prossimo anno. L’ultimo sarà il governatore Roberto Formigoni. Il trasloco interesserà a regime 3.400 persone. Nella prima fase, 2.900. «Una grande piazza aperta al servizio della città — spiega Formigoni con orgoglio — senza cancellate per renderla più accessibile. In un ideale dialogo con il Pirellone. Dotata di servizi, ristoranti, bar aperti notte e giorno. La prima piazza civica moderna che la giunta donerà a Milano». Anche se i primi ristoranti non entreranno in esercizio prima di febbraio e gli altri prima di marzo. «Questi sono i grattacieli che la nostra gente vuole come simbolo della bellezza, dell’efficienza e del risparmio» aggiunge il governatore. Una frase che sembra fatta apposta per rispondere al ministro dell’Economia Giulio Tremonti, che aveva criticato le regioni che spendono soldi per costruire i grattacieli durante le polemiche sulla manovra finanziaria del governo. In una seconda fase, partiranno i lavori per la palestra, l’asilo, la libreria, gli spazi espositivi e commerciali e l’auditorium. Nella gara per l’assegnazione dello spazio, è stata inserita come clausola tassativa, l’obbligo di apertura anche notturna dei negozi. Per l’inaugurazione nel 2011 ci sarà anche il presidente della Repubblica, Giorgio Napolitano, ma il governatore spera che anche il Papa possa magari atterrare sul nuovo avveniristico eliporto della Regione, quando visiterà Milano nel 2012 per l’incontro mondiale delle famiglie. La vista dalla terrazza del trentaseiesimo piano alla base del belvedere è da mozzare il fiato. Davanti alla nuova torre, il grattacielo Pirelli sembra un modellino, anche se la sua celebre forma a sigaro resta un modello. Al posto del “giallo fantastico” dei pavimenti del Pirelli voluto da Gio Ponti, in quelli della nuova sede della Regione c’è la “beola dorata”, variante pregiata di una delle tipiche pietre estratte dalle montagne lombarde. Avveniristico anche il grande tetto trasparente della piazza delle province lombarde. In Etfe, ossia Etilene tetrafloruro etilene, una pelle leggera che riveste dei cuscinetti pieni d’aria compressa, fatti di un materiale plastico che attraverso il ricambio d’aria si pulisce da solo e in caso di incendio si trasforma in vapore. La piazza misura ben 4mila metri quadrati di superficie. La copertura trasparenze 4.050. Anche i nuovi 32 ascensori sembrano usciti da un film del futuro. All’interno non c’è nemmeno la tastiera dei numeri dei piani perché la prenotazione si fa dall’esterno. Anche qui il pavimento è in beola. Mentre quelli degli uffici sono in tatami, una fibra sintetica di colore grigio scuro. Computerizzate anche le pale frangisole, tende verticali installate sulle vetrate degli uffici, che si posizionano automaticamente a seconda della luce del sole. Come le “travi fredde”, un sistema compatto di bocchettoni a grate che uniscono sia l’illuminazione che il riscaldamento, garantiscono il miglior rendimento con il massimo risparmio energetico. Come il cosiddetto “muro climatico”, ovvero la sovrapposizione di due vetri in asse su ogni lato dei complessi curvilinei alla base della torre. Gli uffici degli assessorati sono tutti uguali. Essenziali, senza sfarzo. Quello destinato all’assessore è collocato alla testa di ogni blocco. Per quello di Formigoni al trentacinquesimo piano, però, è stata fatta una gara a parte. Sotto di lui ci saranno l’assessorato al Bilancio, le relazioni esterne, l’avvocatura, l’organizzazione e la nuova sala della giunta. Il governatore conserverà anche l’attuale ufficio al trentesimo piano del Pirellone, ma solo per comodità, durante le sedute del consiglio regionale. Al trentatreesimo piano, invece, è stata già coperta dall’intonaco la targa che ricordava la data in cui il nuovo grattacielo ha superato l’altezza del Pirellone. Nei sotterranei, tre piani di parcheggi, di cui uno sarà aperto al pubblico in convenzione con il Comune. Impressionanti anche gli altri numeri di questo progetto. Per costruire il complesso ci sono voluti 13 milioni di chili di acciaio, 1,3 milioni di chili di carpenteria metallica, 102mila metri cubi di calcestruzzo. La facciata misura 75mila metri quadrati. Il complesso degli uffici, 72mila metri quadrati. Ci sono 9mila metri quadrati di giardini lineari, 2.700 pensili. 
