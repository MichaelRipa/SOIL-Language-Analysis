E ora divertiamoci. Non ricordo da quanti anni in Italia non assistevamo a un finale di campionato cosi emozionante, con due squadre in un punto. Peccato invece per il Milan, che ha sprecato l'ennesima occasione per inserirsi nella lotta scudetto. L'unico rammarico è che a questa festa del calcio così emozionante manchi l'altra grande protagonista, la Juventus. Ma ora dobbiamo dire brava Roma, brava la società, bravo Ranieri e bravi i giocatori. La Roma ha fatto quello che doveva fare contro l'Inter: chiudere e ripartire e lo ha fatto benissimo. Ha giocato meglio, ha meritato perchè ha sfruttato le occasioni che ha avuto. Dopo l' 1-1 sembrava che fosse l'Inter ad aver preso il predominio del gioco e la squadra di Mourinho sembrava potesse passare da un momento all'altro e invece è stata la Roma a chiudere la partita con grande cuore. Un premio a chi ha avuto il coraggio di mandare via Spalletti, un grande tecnico che aveva dato tanto a questa società, e puntare su Ranieri un allenatore che solo qualche mese prima era stato umiliato da Blanc e dalla Juventus che lo aveva cacciato a due giornate dalla fine nonostante la qualificazione in Champions League. La Roma ha avuto il merito di credere in questo bravo tecnico che ha ripagato subito tanta fiducia e sta portando la Roma verso un traguardo che ad inizio stagione nessuno aveva il coraggio neanche di sognare. L'Inter ora deve pensare alla Champions League e al Cska Mosca. Proprio dall'Europa la squadra di Mourinho può ritrovare forza e l'entusiasmo per giocarsi le carte al tavolo dello scudetto. Non credo che l'impegno in Champions possa favorire Roma e, eventualmente, il Milan. Anzi l'Inter resta la mia favorita proprio perchè sono sicuro che più andrà avanti in Champions e più sarà forte in Italia. 
L'Inter, l'ultima Inter, quella dei 4 scudetti consecutivi, quella dei campionati dominati e vinti spesso fra record e allunghi decisi, non ci aveva mai abituato a finali così. Fino ad oggi insomma non aveva mai lasciato niente a nessuno: era spietata. E adesso, almeno in Italia, non lo è più. Un po' perché evidentemente la squadra di Mourinho non è perfetta (e chi lo è?), un po' perché nella testa ha anche la Champions League, ma molto perché una Roma così dura e tosta non se la sarebbe mai aspettata. E forse bisogna cominciare proprio da qui, dagli evidenti meriti della squadra di Ranieri che ha fortemente voluto questa vittoria nei confronti dei nerazzurri, che si è ritrovata - incredibilmente - a lottare per lo scudetto pur non avendo né gli uomini, né la potenza dell'avversario. La Roma era una squadra in crisi, una squadra che lo scorso anno aveva fallito la qualificazione alla Champions, sembrava un gruppo da ricostruire da capo. E invece ecco il miracolo... Probabilmente ora a Roma cominceranno giustamente a sognare, ma paradossalmente il difficile viene proprio adesso: l'Inter è pure sempre un avversario fortissimo, non è certo in ginocchio, non è ancora definitivamente sorpassata (e bisogna vedere adesso come si metterà il Milan) ci sono altre otto giornate di campionato da portare a termine senza fare errori. E' quello che Ranieri chiama il ''rettilineo finale''. Compiuta l'impresa di battere la favoritissima rivale, si tratta adesso di schiacciare l'acceleratore e andare giù a tutta velocità fino a maggio. Non è facile: rischi di giocarti tutto magari per una distrazione contro una provinciale. In ogni caso la festa è tutta giallorossa. Con un protagonista su tutti: Claudio Ranieri. La sua non è solo una rivincita personale nei confronti di Mourinho che spesso lo ha beccato se non addirittura sbeffeggiato e indirettamente nei confronti della Juventus che lo scorso anno lo maltrattò (pagando caro il suo errore...): l'allenatore romano ha ormai definitivamente dimostrato di far parte dell'elite dei tecnici, di essere un ottimo stratega e soprattutto un grande motivatore. Ha vinto perché ha saputo ricostruire una squadra dallo 0 (in classifica) da cui l'aveva ereditata. La Roma ha mostrato più carattere e più forza, sorprendendo fortemente l'Inter. Gli attaccanti - Vucinic e Toni che ha segnato il gol decisivo del 2-1 - hanno messo sotto pressione la difesa nerazzurra, non sempre perfetta in Lucio & C. E soprattutto messa ko, in primis, dalla clamorosa papera di Julio Cesar sul primo gol. La Roma ha dominato la partita a centrocampo con un Pizarro e un De Rossi (autore del primo gol) autorevoli e sicurissimi. Persino i terzini giallorossi (Cassetti e Riise) sono riusciti a dettar legge sulle ali, respingendo indietro i vari Eto'o & C (nel secondo tempo Pandev). Penso che qualche energia nervosa e fisica Mourinho l'abbia riservata, forse anche solo inconsciamente, per la Champions League della prossima settimana, non a caso ha rinunciato ad affrontare questa decisiva partita con la stessa spavalderia (tre punte più Sneijder) con cui ha affrontato il Chelsea. Vedremo col Cska. Che l'Inter non si sia mai arresa lo testimoniano i tre legni colpiti durante la partita, di cui uno con Milito proprio negli ultimi istanti del match: e in ogni caso nel secondo tempo l'Inter ha fatto di tutto per raddrizzare il match. Sul risultato fortunatamente non pesano alcuni errori della terna arbitrale: il gol dell'Inter era in fuorigioco, e sul finale avrebbe potuto esserci anche un rigore per atterramento di Brighi. In ogni caso nessuno - soprattutto Ranieri - ha protestato. A testimonianza invece dell'imbarazzo e del nervosismo dell'Inter il fatto che Mourinho prosegua nel suo silenzio stampa: il portoghese in questo momento è un po' come un leone in gabbia. La lotta scudetto comunque adesso appare più bella e avvincente che mai. Al di là dei festeggiamenti giallorossi, è questa la nuova conquista del calcio italiano. Tre squadre in corsa punto a punto per lo scudetto tiene tutti più vivi e più svegli. E soprattutto allenati per il futuro... Leggi i commenti I commenti dei lettori 
ROMA - Ha segnato il gol del temporaneo pari, ha colto due pali clamorosi, il secondo al 94'. Diego Milito comunque non fa drammi per la sconfitta con la Roma e guarda avanti: "Siamo amareggiati per la sconfitta ma tranquilli perchè siamo ancora primi in classifica, cercheremo di vincere le prossime partite". L'attaccante ai microfoni Sky analizza tatticamente la gara: "Cosa ci è mancato? Fare il secondo gol. Dopo il pareggio stavamo bene per farlo ma purtroppo è arrivato il gol di Toni che è stata una mazzata". E' costato caro l'errore di Julio Cesar in occasione del primo gol "ma sono cose che capitano nel calcio", lo assolve Milito, che esclude che la testa fosse già al Cska Mosca. "Tutta la nostra concentrazione era su questa partita, era importantissima per il campionato e volevamo vincerla - spiega - Adesso cercheremo di pensare a mercoledì". Tanti impegni così ravvicinati però iniziano a farsi sentire: "Giocare su più fronti non è facile - ammette - tutte le partite sono difficili, noi dobbiamo guardare avanti, andare per la nostra strada cercando di dare il massimo". Balotelli magari potrebbe fare comodo. "Mario è parte della nostra rosa, sono scelte del mister che schiera in campo chi vede meglio e bisogna rispettarne le scelte". Sulla posizione di fuorigioco in occasion della sua rete: "non mi sono reso conto ma sono cose che fanno parte del calcio, nel primo tempo c'era un rigore su di me ma l'arbitro non l'ha visto". Leggi i commenti I commenti dei lettori 

Un gioco folle: attraversare di corsa l'autostrada tra le auto in corsa e filmare l'impresa con un videofonino. Tredici ragazzini, tra i 14 e i 16 anni, hanno rischiato la vita sull'A7 Milano-Genova. Una gara d'audacia, una roulette russa interrotta in tempo dalla Polizia stradale che li ha bloccati dopo una rocambolesca fuga nei boschi. "Non abbiamo fatto nulla di male", si sono giustificati quando infine sono stati bloccati. Ma ancora più inquietanti sono state le parole di alcuni genitori che li hanno difesi e quasi hanno accusato gli agenti di esagerare appena li hanno informati che avrebbero avvertito il Tribunale dei minori. La sfida con la morte è iniziata alle cinque di pomeriggio. Per entrare in autostrada, il gruppetto ha divelto una recinzione che divide la scarpata dalla careggiata diretta verso Genova, in un rettilineo tra Bolzaneto e Rivarolo. Sui videofonini dei ragazzi, la polizia ha recuperato le immagini dell'impresa già pronte per essere scaricate su Youtube. 
Matteo Salvini, eurodeputato della Lega Nord e consigliere comunale a Milano, sarà presidente di seggio per le elezioni regionali a Milano. "E' una quindicina d'anni - spiega - che svolgo questo ruolo". Salvini - non candidato in questa tornata elettorale - sarà in una sezione della scuola in via Martinetti a Milano: gli spetteranno 150 euro netti. Leghista da sempre, 37 anni, Salvini, che spesso indossa il fazzoletto verde, spiega che al seggio non ce l'avrà: "Ovviamente sarò senza simboli della Lega", dice dopo aver ricordato di non aver mai ricevuto in tanti anni una contestazione nel suo ruolo. Salvini, come si ricorderà, ha fatto più volte discutere per le sue esternazioni: dalla richiesta di vagoni separati per gli immigrati sul metrò, per citare le più eclatanti, agli insulti contro i napoletani cantati durante un raduno della Lega Nord. Negli ultimi giorni Salvini è stato particolarmente critico nei confronti della giunta guidata da Letizia Moratti. "Dateci una mano al voto regionale così facciamo lavorare per l'ultimo anno sia il sindaco Moratti sia il vicesindaco Riccardo De Corato - aveva detto - L'anno prossimo, se va come va in Regione, vediamo di cambiare la musica anche al Comune di Milano". 
SIENA – La Montepaschi si lascia immediatamente alle spalle la sconfitta subita contro Roma e riprende la sua marcia di capolista solitaria. E’ un’autentica prova di forza, quella della formazione guidata da coach Pianigiani, che nell'anticipo dell'ottava giornata di ritorno del massimo campionato di basket non dà scampo ad Avellino (91-74 lo score), infliggendo il terzo ko consecutivo all'Air, che resiste per tre tempi prima di crollare nel finale. TANTI PALLONI PERSI DAGLI IRPINI - Avvio piuttosto equilibrato e primo parziale concluso in vantaggio per sole due lunghezze (20-18) dai padroni di casa che, seppure privi di Mc Intyre, sono intenzionati a riscattare subito lo stop patito nella Capitale. Bene tra gli irpini Nelson e Szewczyk, autori di 9 punti ciascuno al 20’, mentre è in ombra Troutman. Hawkins e Sato, comunque, tengono a distanza l’Air che si affida alla difesa a zona, riuscendo a limitare gli attacchi dei toscani. Sono nove i punti di distanza tra le due squadre a metà gara, con Avellino  che tira da tre con il 42% (5/12) senza subire in area colorata dove la lotta è alla pari. La differenza è nei palloni persi dagli ospiti: ben 12 che consentono alla Montepaschi di trovare canestri in contropiede. SIENA CAMBIA MARCIA DOPO IL RIPOSO - Alla ripresa del gioco Siena parte subito forte e con Hawkins (22 punti per lui) e Zisis (17 punti e 4 assist) tocca il +14 grazie a un paio di triple. Troutman commette il 4° fallo al 23’, ma Pancotto continua a tenerlo in campo. Brown riduce prima con un’iniziativa personale, poi dai liberi per il -8 (57-49), però è l’ultimo tentativo di recupero del match, in pratica, per la Scandone, che arriva a subire fino a 19 punti nel quarto periodo (74-55, Lavrinovic). Un sussulto da tre firmato Nelson (75-60), che chiuderà il match con 19 di bottino personale (per Szewczyk invece 14 punti e 9 rimbalzi), ma Carraretto risponde per il nuovo +18. Così a Siena non resta che gestire la situazione, controllando il vantaggio accumulato, sino alla sirena conclusiva. Con questa affermazione i toscani salgono a 44 punti in classifica, mentre Avellino rimane fermo a quota 24, in compagnia della Lottomatica. Montepaschi Siena - Air Avellino 91-74 (20-18, 43-34, 67-55) Siena : Domercant 2, Zisis 17, D'Ercole 3, Eze 4, Carraretto 7, Sato 15, Slokar ne, Lavrinovic 16, Ress 2, Hawkins 22, Marconato, Stonerook 3. All.: Pianigiani. Avellino : Troutman 8, Dylewicz 2, Casoli, Lauwers 6, Brown 15, Cortese, Iannicelli ne, Napodano, Porta 2, Nelson 19, Szewczyk 14, Akyol 8. All.: Pancotto. Arbitri : Chiari, Begnis, Capurro. Note - Tiri liberi: Siena 21/29, Avellino 19/22. Tiri da tre: Siena 10/22, Avellino 9/21. Fallo tecnico: 14'48'' Domercant (Siena). Rimbalzi: Siena 34, Avellino 25. Spettatori: 3200 circa. Leggi i commenti I commenti dei lettori 
ROMA - Claudio Ranieri mostra tutta la sua romanità dopo il successo sull'Inter: "E' una vittoria d'orgoglio, per il nostro popolo. Sono contento per questi ragazzi, per come hanno affrontato i momenti più difficili. Non dimentichiamoci dove eravano 5 mesi fa, ma questa è una squadra che con umiltà è riuscita a trovare il bandolo della matassa". La mossa del trequartista, Menez, dietro le due punte si è rivelata efficace: "Abbiamo fatto i primi 40' molto buoni, poi l'Inter è cresciuta già dagli ultimi 5' del primo tempo e anche nella fase centrale della ripresa ci ha messo in difficoltà. Faccio però i complimenti ai ragazzi, anche a quelli che sono entrati dopo, per aver mantenuto la compattezza anche nei momenti più difficili". "ORA CI CREDIAMO" - Difficile ora nascondersi con un solo punto dietro l'Inter: "Non ci nascondiamo, ma siamo sempre dietro un punto. Sarà una bella guerra di nervi, stiamo bene fisicamente, i ragazzi ci credono, tutti ci crediamo. Ma io già penso al Bari, che gioca un ottimo calcio ed ha un grande tecnico". Sulla rete irregolare di Milito: "Dalla mia prospettiva ho visto dei fuorigioco non segnalati dal guardalinee, ma dalla panchina non si vede sempre bene". Assolto comunque l'arbitraggio: "Lasciamo stare gli episodi, a me è piaciuto perchè Morganti è venuto con la giusta personalità. Ha tenuto in mano la partita, rispettato dai giocatori" Volata finale con Totti: "Finito il curvone, siamo nel rettilineo. Totti nei 10' che ha giocato, ogni palla che toccava era una delizia, non sarà una volata in discesa ma è chiaro che il suo apporto sarà importante" ROSELLA SENSI EUFORICA - "Lo scudetto? Meritiamo di stare lì, e non dico altro. Abbiamo fatto la partita perfetta, e ora spero che i nostri tifosi possano andare a Bari". Rosella Sensi a metà fra l'euforico ed il commosso, definisce questo il miglior momento da quando è alla presidenza della Roma: "Sicuramente sì, ma il merito è tutto dei ragazzi, che sono stati fantastici, e del nostro allenatore, che è grande sotto l'aspetto tecnico ed umano". PRADE': TIFOSI A BARI - Daniele Pradè lancia un appello in vista della trasferta di Bari. "Per noi è ormai un'abitudine avere un grande pubblico, i nostri tifosi ci sono sempre vicini e stasera sono stati veramente emozionanti. Abbiamo preso il gol del'1-1 in fuorigioco, lo stadio poteva deprimersi, invece ci ha dato questa spinta che ci ha permesso di vincere la partita. Adesso spero che diano l'opportunità ai nostri tifosi di seguirci in trasferta, con il Bari abbiamo un ottimo rapporto, sia con la società che con la città e adesso per noi ogni trasferta sarà una festa. Lanciamo questo appello perchè per noi è troppo importante avere i nostri tifosi, lo sarebbe anche per il Bari che sta facendo un grande campionato e al San Nicola potrebbe esserci una festa bellissima, così come lo è stata all'andata all'Olimpico". I DIECI CHILI DI TOTTI - Tra le tante reazioni della Roma alla vittoria sull'Inter, spicca la battuta di Francesco Totti che commenta il palo dell'Inter al 94': "Quando Milito ha preso quel palo nel recupero ho perso dieci chili". E' questa l'unica frase del capitano mentre passava in zona mista. Alla domanda se voglia entrare nella storia come l'unico calciatore che sia riuscito a vincere due scudetti con la maglia della Roma, Totti ha risposto solo con un sorriso scaramantico. LA FIRMA DI TONI - Luca Toni ha messo la firma nel 2-1 della Roma: "Stasera è una gran bella serata. E' un pò che stiamo rincorrendo l'Inter e vincere lo scontro diretto in casa era importante per cercare di raggiungere un sogno. Siamo a -1 dall'Inter, vediamo cosa succederà - dichiara il centravanti giallorosso -. Si conoscevano le qualità di questo gruppo e le motivazioni. C'è voglia da parte di tutti di far bene. Oggi è arrivata una grande prestazione, tre punti importantissimi. Adesso siamo ad un punto, loro sono davanti, mancano un pò di partite, siamo lì vicino, vediamo cosa succederà". Toni ha firmato un gol importante, anche in vista del Mondiale sudafricano. "Se ne parlerà a maggio, per ora mi godo questo momento con i miei compagni, cerchiamo di vincerle tutte per cercare di dare un sogno a questa società". IL BACIO DI DE ROSSI - Daniele De Rossi rivela il retroscena del bacio al parastinchi dopo il gol dell'1-0: "Ho baciato il parastinchi dopo aver segnato, perchè lì avevo scritto il nome di mia figlia Gaia". In precedenza De Rossi si era tirato la maglia per baciare lo stemma della Roma. Il centrocampista giallorosso poi entra nel dettaglio della lotta per il titolo: "Tirarsi fuori adesso sarebbe da 'cagasotto', ci dobbiamo provare. Lo scudetto può arrivare o non arrivare, qualche settimana fa ero scettico, lo ammetto, ma loro hanno rallentato e adesso dovremo sputare sangue per arrivare primi". De Rossi comunque aveva profetizzato il ritorno della Roma anche nei momenti più difficili: "Parole ispirate dalla fiducia nel valore degli uomini, delle persone che sono qui. Questa è una squadra di uomini veri, che la loro professione la svolgono alla grande". Leggi i commenti I commenti dei lettori 

Un automobilista, fermato in piena notte per un controllo e sottoposto all'etilotest, è risultato positivo ed è stato denunciato per guida in stato di ebbrezza. L'automobilista era un avvocato. Ma la vera sorpresa è arrivata quando gli agenti della polizia stradale, nel nominare il difensore di turno quella notte per i denunciati, hanno scoperto di averlo sotto gli occhi. Il fatto è accaduto alle tre di notte, quando in via IV Novembre, a Crema (Cremona) una pattuglia della stradale ha fermato un'Alfa MiTo. La guidava un uomo di 34 anni che ha lo studio legale a Crema. La seconda prova all'etilotest ha evidenziato un tasso di alcol pari a 1,21 (il limite è 0,50). E' scattata la sanzione. L'automobilista aveva diritto a nominare un legale, perciò gli agenti si sono collegati a un terminale per sapere chi fosse il difensore di turno quella notte. "Sono io", ha confermato il l'avvocato. Che sarà difeso da un suo collega di fiducia. 
