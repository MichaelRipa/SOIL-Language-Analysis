ROSARNO - Le cosche della 'ndrangheta potrebbero avere deciso di "cavalcare" la protesta scoppiata a Rosarno, prima da parte degli immigrati, poi degli abitanti, per fini che sono ancora tutti da chiarire. Al momento, dalle indagini non sono emersi elementi tali per affermare con certezza che sia così, ma di sicuro l'ipotesi è al vaglio degli investigatori che intendono chiarire perché un fatto apparentemente casuale e privo di gravi conseguenze, come i due immigrati feriti da un fucile a pallini per un "motivo banale", possa avere provocato una reazione tanto violenta, alimentata, poi, dalla contro-reazione di alcuni abitanti di Rosarno. Una violenza, poi, scoppiata proprio nel giorno in cui, a Reggio Calabria, i ministri Roberto Maroni ed Angelino Alfano, annunciavano nuove misure contro la 'ndrangheta dopo la bomba esplosa alla Procura generale. L'inchiesta sui fatti di Rosarno è coordinata dal procuratore della Repubblica di Palmi, Giuseppe Creazzo, lo stesso che per primo indagò, come pm della Dda di Reggio Calabria, sull'omicidio del vice presidente del Consiglio regionale della Calabria Franco Fortugno. Sull'ipotesi di un coinvolgimento della 'ndrangheta, Creazzo ci va cauto, pero' non può non rilevare che "allo stato ogni ipotesi è plausibile. Dobbiamo condurre indagini accurate per stabilire le responsabilità". Che la 'ndrangheta possa avere avuto un qualche ruolo nella vicenda, non lo esclude neanche il prefetto di Reggio Calabria, Luigi Varratta. Non lo posso escludere - spiega - ma al momento è una valutazione che non posso fare. Certo è che è una ipotesi che sicuramente è stata presa in considerazione a livello investigativo ma adesso non possiamo dire se è stata concreta e realizzata". In merito agli incidenti ed alla reazione violenta di alcuni abitanti di Rosarno che sono andati in giro per il paese cercando i "neri" da sprangare o a cui sparare colpi di fucile, il Prefetto ha rimarcato che sicuramente "era gente che remava contro e che andava contro lo stesso comitato civico col quale ho avuto un confronto civile, trovando persone serene e comprensive". Di sicuro, nella vicenda di Rosarno, c'è lo sfruttamento degli immigrati per il lavoro nei campi. E su questo Creazzo non ha difficoltà ad ammettere che è una realtà. "A gennaio dello scorso anno - spiega - è stata sequestrata un'azienda ortofrutticola e sono stati arrestati i proprietari ed un caporale, di nazionalità tunisina, che reclutava gli immigrati. In passato, altre inchieste hanno accertato lo sfruttamento della mano d'opera. Quanto poi questo fenomeno possa essere gestito dalle cosche è da stabilire". In ambienti investigativi si fa anche notare che dove ci sono soldi, soprattutto in certe realtà, c'è anche la 'ndrangheta. Ed e' proprio partendo da questo assunto che gli investigatori vogliono vedere chiaro sullo sviluppo degli avvenimenti. Così come intendono chiarire come siano nate certe voci che avrebbero fomentato la guerriglia: la prima, che avrebbe provocato la violenta protesta degli immigrati, relativa alla morte di quattro di loro; la seconda, che avrebbe alimentato la reazione degli abitanti, relativa ad una donna che avrebbe perso il figlio negli incidenti. Voci false ma che hanno avuto l'effetto della benzina gettata sul fuoco in una situazione già incandescente di per sè. Qualcuno ha avuto interesse a fare circolare quelle voci? E' l'interrogativo a cui gli investigatori sperano di dare una risposta che potrebbe chiarire tante cose. 
DOHA (Qatar) - Impresa di Davydenko nel torneo di Doha. Il russo ha sconfitto lo spagnolo Rafael Nadal in tre set nella finale del torneo del circuito atp dotato di un montepremi di 1.024.000 dollari. Dopo avere perso il primo set per 6-0, Davydenko, testa di serie numero 3 del tabellone, ha vinto il seconto al tie-break ( 10-8 e conquistato poi anche il terzo per 6-4 dopo 2 ore e 43 minuti di gioco. Ieri in semifinale il russo aveva eliminato lo svizzero Roger Federer, il numero 1 del mondo e del tabellone. Leggi i commenti I commenti dei lettori 
MANTOVA - E' morta  per un malore e il suo cadavere è stato vegliato per  ore dalla figlia di appena cinque anni. La scoperta ad Acquanegra sul Chiese, nel mantovano, in un appartamento di una palazzina comunale dove madre e figlia vivevano sole. Fathia Fikri, 43 anni, operaia di nazionalità marocchina, è stata trovata morta, vicino al letto, con il volto insanguinato, da un amico che da alcune ore non riusciva a mettersi in contatto con lei. Accanto, c'era la bambina, impaurita. Sul posto  sono giunti i Carabinieri, il sostituto procuratore di Mantova, Lombardi, e i medici del 118. In un primo momento la donna sembrava essere stata aggredita poi, sentendo le testimonianze di alcuni amici a cui, nei giorni scorsi, aveva confidato di non sentirsi troppo bene, l'ipotesi della morte violenta ha perso consistenza  e ha preso vigore quella del malore improvviso. La donna, infatti, potrebbe essere caduta a terra e aver battuto il volto sul pavimento procurandosi la ferita da cui è uscito copiosamente il sangue. Il magistrato deciderà domani se effettuare o meno l'autopsia sul corpo della donna. 
ROMA - I due anticipi della 13a giornata della serie A di basket premiano Varese e Ferrara, che colgono due punti importanti in chiave salvezza contro Ngc Cantù e Benetton Treviso. CIMBERIO, BENE CHILDRESS-TUSEK - La Cimberio sfodera l'orgoglio nel derby numero 121 con Cantù. Su tutti Childress (18 punti), ma Tusek (14), Morandais (14) e Cotani (10 rimbalzi) hanno dato un grande contributo. Sull'altro fronte Markoishvili il migliore (19 punti), affiancato da Ortner (17). Varese comincia a handicap, con i tre falli fischiati a Galanda in due minuti, ma Tusek si fa in quattro e consente ai padroni di casa di mantenersi avanti nel punteggio contro una Ngc che non ha il solito Mazzarino  (21-17 al primo intervallo). Nel secondo periodo di gioco Varese mantiene il comando delle operazioni e tenta addirittura la fuga ma Leunen, dall'arco, ridà fiducia agli ospiti che all'intervallo lungo guadagnano il vantaggio (35-36). Alla ripresa si continua nella più perfetta parità. A Varese però riesce un guizzo nel finale del tempo (57-52 alla sirena).  Nell'ultimo quarto ancora Galanda, che però incappa subito nel quarto fallo, e Morandais spingono la Cimberio al massimo vantaggio (64-52 al 34' con il parziale che si allunga sino a 16-0). Il finale è tutto in discesa per i padroni di casa. FERRARA, GRUNDY TOP SCORER - Nel secondo anticipo la Carife Ferrara ha battuto la Benetton Treviso con il punteggio di 102-95. Questi i parziali: 26-15, 52-44, 79-68. Top scorer: Grundy tra i padroni di casa con 19 punti, tra i trevigiani Kus con 32. CIMBERIO VARESE-NGC MEDICAL CANTU' 81-66 CIMBERIO VARESE : Morandais 14, Antonelli 2, Mian ne, Galanda 10, Thomas 5, Zahariev ne, Martinoni 7, Cotani 3, Tusek 14, Childress 18, Gergati ne, Mc Grath 8. Allenatore: Pillastrini NGC MEDICAL CANTU' : Bloise ne, Green 8, Ortner 17, Markoishvili 19, Leunen 11, Giovacchini, Mazzarino 4, Mian, Urbutis ne, Lydeka 7, Maspero ne, Meroni ne. Allenatore: Trinchieri ARBITRI : Cicoria-Sardella-Ramilli NOTE : parziali 21-17, 35-36, 57-52. Tiri liberi Varese 13/19, Cantù 5/12. Usciti per cinque falli nessuno. CARIFE-BENETTON 102-95 CARIFE FERRARA : Farabello 5, Nnamaka 6, Borsato ne, Salvi ne, Spinelli 5, Jackson 30, Mazzola 12, Zocca ne, sacchetti 14, Grundy 19, Sangarè 9, Rizzo 2. Allenatore: Valli. BENETTON TREVISO : De Nicolao 3, Kus 32, Grant 4, Rivers 5, Nicevic 10, Motiejunas 4, Sandri, Neal 24, Wallace 13, Quarisa ne, Chinellato ne. Allenatore: Vitucci. ARBITRI : Lamonica, Lo Guzzo e Quacci. NOTE : parziali 26-15, 52-44, 79-68. Tiri liberi: Ferrara 11/16, Treviso 12714, Usciti per 5 falli: Mazzola e Neal. Leggi i commenti I commenti dei lettori 
Silvia Vernetto, torinese, è una cacciatrice di raggi cosmici. Astrofisica per passione, studia e ricerca il comportamento di queste misteriose particelle che arrivano nello spazio generate dai corpi celesti e per raggiungerle si spinge ormai da anni in laboratori ad alta quota. Oltre i 4 mila metri, là dove è più facile osservarle nell'atmosfera che le assorbe. Nell'ambito dell'esperimento Argo dell'Istituto Nazionale di Fisica Nucleare, cofinanziato da un gruppo di università cinesi, Silvia trascorre da otto anni tre settimane in Tibet. Un Tibet aspro, che nulla ha a che vedere con le rotte del turismo di massa, un Paese fatto di distese sconfinate e montagne spoglie, di paesaggi lunari e luminosità che accecano, di cieli blu e nuvole veloci. Il Tibet di Silvia è raccontato in un libro, In Tibet, tra uomini e dei edito da Lindau, che la scienziata ha scritto al culmine di una vera passione per una terra che l'ha accolta e sostenuta nell'insolito cammino di una viaggiatrice per lavoro. Insieme ad altri tre studiosi italiani Silvia trascorre la sua missione in una foresteria costruita nell'altopiano di Lhasa, nei pressi nella catena montuosa di Nyenchen Tanglha: sveglia all'alba, colazione, un'intera giornata di lavoro nel capannone dove sorge l'esperimento costruito dai cinesi, poi la cena e il meritato riposo. Ma ad Argo ogni tanto c'è anche tempo per una serata più mondana e così il team di ricercatori si spinge fino al paesino di Yangpachen, a 80 chilometri da Lhasa, dove tra negozietti e locali c'è anche tempo per qualche birra e un ballo. È qui, sotto montagne maestose che arrivano fino ai 7mila metri, che il Tibet nasconde la sua vera bellezza. "Sono i tibetani - spiega la scienziata - il vero tesoro di questa terra. Un popolo amichevole e ospitale che cattura con la forza di un sorriso". Così, con la semplicità di un'espressione e la forza di un gesto ospitale come l'offerta di una tazza di tè - un tè a volte difficile da mandare giù perché fatto con acqua, sale e burro di yak spesso rancido - quel paese che a prima vista aveva colpito negativamente Silvia per un eccesso di "cinesizzazione", si svela presto come meta ideale per un viaggio fuori dallo spazio e dal tempo. Oltre i confini della base scientifica e delle poche gite domenicali, con uno zaino in spalla Silvia si inoltra da sola alla scoperta del Tibet. In autobus, in treno e a piedi viaggia sulla rotta dei pellegrinaggi verso i templi tra gruppi nutriti di famiglie che sgranano gli occhi davanti a quella viaggiatrice solitaria che non ha figli e non ha marito. "Quanti siete? Mi domandavano incuriosite le persone incontrate nei miei viaggi - racconta - Una, rispondevo io e per consolarmi mi offrivano una tazza di tè. Ho imparato presto a mentire e a inventare una famiglia lasciata in Italia pur di non sconvolgerli troppo". Ma il Tibet visto e raccontato da Silvia Vernetto, nel suo libro ma anche in un sito , non è solo una terra di paesaggi suggestivi e incontri indimenticabili. C'è il rapporto con la Cina da spiegare, quel tocco di forza e progresso impiantato su una cultura fatta di rispetto per la natura e semplicità. "A volta sembra quasi di vivere nel Medioevo ma poi la modernità delle città più grandi ricorda l'arrivo dei cinesi. Da un anno a questa parte, dopo i violenti scontri di Lhasa, tutto sembra cambiato. Ora ci sono militari ad ogni angolo e il clima sembra più teso". Non solo uno scontro politico però ma soprattutto di civiltà. Quella tradizionale dei tibetani che nell'ultimo giorno della festività religiosa del Saga Dawa comprano pesci al mercato cinese per liberarli nel fiume e moltiplicare per 10mila la loro buona azione. E quella commerciale dei cinesi che sotto le acque di quei fiumi sistemano delle reti per ripescare i pesci e poterli vendere nuovamente.  "Ho assistito all'acquisto di 100 pesci per circa 50 euro, una cifra altissima in Tibet - racconta Silvia - quando i miei amici monaci hanno scoperto l'esistenza delle reti hanno mandato nottetempo un parente a farle tagliare". In primavera Silvia tornerà nell'altopiano di Lhasa sulla scia dei suoi raggi cosmici: anche nel silenzio del Tibet il progresso scientifico non smette mai di muoversi. 
ROSARNO - Dalla Rete un'iniziativa a favore dei immigrati: il movimento 'Primomarzo 2010' propone una giornata di sciopero generale per tutti gli extracomunitari che vivono in Italia, per l'appunto il primo marzo. E si raccorda con il coordinamento "Blacks out" (sindacati, Arci, Acli, Fondazione Migrantes, 15 associazioni di migranti) che aveva già in programma un'analoga iniziativa per il 20 marzo. Venerdì scorso il primo incontro e l'accordo per un momento di protesta comune nel mese di marzo: la data sarà decisa in un'altra riunione fissata per il 15 gennaio. Sarebbero quindi almeno quattro milioni e mezzo di persone ad incrociare le braccia, ma forse anche di più se si dovessero sommare quanti lottano contro il razzismo. Un'iniziativa che viene dileggiata dalla Lega: "Uno sciopero dei lavoratori extracomunitari? Escluderei che vogliano farlo i regolari. Se l'iniziativa partisse invece dagli irregolari, si tratterebbe soltanto di espellerli", dice infatti il ministro per la Semplificazione legislativa Roberto Calderoli. Il ministro ribadisce la posizione del Carroccio e del governo sull'immigrazione, confermando quella del ministro dell'Interno Roberto Maroni: "La linea è quella del rigore" mentre "in passato c'è stato troppo lassismo". Tesi condivisa dal presidente dei senatori del Pdl, Maurizio Gasparri: "Prima l'ordine, poi tutto il resto. Occorre applicare con rigore crescente la politica di espulsione dei clandestini e confermare la politica dei respingimenti". Alla posizione della Lega si contrappone quella dei tanti esponenti politici che comprendono le ragioni degli immigrati e del degrado a Rosarno. "Lo Stato in Calabria non c'è e la 'ndrangheta regola i rapporti sociali - afferma il leader dell'Udc, Pier Ferdinando Casini, intervistato a "Che tempo che fa" - Non possiamo non farci carico dell'indignazione della gente ma dobbiamo anche denunciare che tanti italiani trattano queste persone come delle bestie". Casini critica l'atteggiamento della Lega: "La Lega interpreta umori reali, ma la politica non deve ingigantire i problemi ma risolverli. Hanno parlato delle ronde che sembrava dovessero risolvere i problemi. Dove sono le ronde? In Calabria non aspettavano le ronde ma i carabinieri e la polizia che sono arrivati dopo 48 ore". A Calderoli ribatte anche Andrea Orlando del Pd: "Memore dei brillanti risultati ottenuti sfoggiando la famosa maglietta anti-islam, il ministro Calderoli continua a gettare benzina sul fuoco commentando con poco equilibrio e responsabilità istituzionale l'ipotesi di uno sciopero dei lavoratori extracomunitari". E Livia Turco afferma che "ormai alla retorica della clandestinità non crede più nessuno: vogliamo che il governo sia in grado di promuovere legalità insieme alla lotta alla criminalità e di costruire convivenza". Anche il vicepresidente del Csm, Nicola Mancino, a Potenza, a margine della cerimonia di consegna del premio "Carmelo Azzara", chiede rispetto per gli immigrati: "Spero che la tranquillità a Rosarno venga ripristinata, con il rispetto degli interessi della zona e degli stessi immigrati. E' necessario tener conto che queste persone arrivano qui e lavorano, e hanno il diritto di essere rispettati. Naturalmente c'è un problema di ordine pubblico, che deve essere gestito con alto senso di responsabilità del governo". Il movimento 'Primomarzo 2010' ha scelto il web per lanciare velocemente la propria proposta e l'impatto è stato immediato. Il primo post è del 9 ottobre. Le adesioni si sono moltiplicate e dopo i fatti di Rosarno sono aumentate a ritmo più sostenuto: su Facebook il gruppo 'primo marzo 2010 sciopero degli stranieri' conta già oltre 10mila iscritti. L'iniziativa è senz'altro nuova per l'Italia, mentre ha un precedente europeo: viene dalla Francia, dove gli immigrati si sono spesso fatti sentire in piazza. Nel paese transalpino il movimento si chiama "La journee sans immigres: 24 h sans nous" e il suo sciopero lo farà proprio il primo marzo. Il logo è appunto "24 h senza di noi - la giornata senza immigrati", logo di Giuseppe Cassibba con i volti di otto persone di colore ripetuti in due sequenze. E la rete di città che fanno da riferimento è già estesa, comprende Genova, Milano, Verona, Bologna, Prato, Roma, Napoli, Palermo, Bergamo, Perugia, e sul blog del movimento ci sono tutte le indicazioni per prendere contatti con i comitati nelle varie località. Il colore giallo è stato scelto perché ormai è anche il colore impiegato nelle manifestazioni contro il razzismo. Inoltre, aspetto questo non trascurabile, è un colore che non rimanda - almeno per ora - ad alcun movimento politico in particolare. Quindi un braccialetto o un nastrino giallo come segno di riconoscimento per chi voglia essere simpatizzante o sostenitore del movimento che dai fatti di questi giorni a Rosarno trae sicuramente elementi di rilancio. 
ROMA - A Roma un poliziotto è rimasto ferito da un sasso lanciato dai manifestanti durante i tafferugli seguiti a un presidio di solidarietà ai migranti di Rosarno. L'agente è stato medicato sul posto dagli operatori del 118. I disordini sono scoppiati quando i partecipanti alla manifestazione indetta dai centri sociali in piazza Esquilino hanno cercato di sfondare i cordoni delle forze dell'ordine per raggiungere il Viminale. La polizia ha caricato. Alcuni i dimostranti hanno lanciato oggetti contro agenti e carabinieri, mentre altri sono fuggiti. All'angolo tra via De Petris e via Urbana il poliziotto è stato colpito da un sanpietrino. Circa 30 manifestanti sono stati identificati e saranno denunciati insieme al promotore della protesta. Dopo i tafferugli un corteo spontaneo è partito da piazza Santa Maria Maggiore e ha sfilato per le strade del quartiere multietnico Esquilino, bloccando il traffico. La manifestazione si è conlclusa in piazzale Tiburtino. 
ROMA - La situazione del sistema finanziario oggi è "molto migliore di quanto ci si poteva attendere un anno fa, ma allo stesso tempo non è così positiva come credono i mercati". Lo ha affermato il presidente del financial stability board, Mario Draghi, governatore della Banca d'Italia. Innanzitutto perchè la situazione attuale riflette le politiche espansive messe in campo per contrastare la crisi, che tuttavia sono a carattere eccezionale. Inoltre, Draghi ha rilevato che le future necessità di rifinanziamento delle istituzioni finanziarie "sono veramente notevoli". E allo stesso tempo, più a lungo termine anche le necessità di finanziamento dei governi diventeranno "straordinarie", ha avvertito il governatore. Inoltre, ha sottolineato Draghi al termine della riumuine plenaria dell'ente transnazionale  che si è tenuta a Basilea, "dopo la crisi finanziaria degli ultimi due anni alcuni banchieri stanno di nuovo assumendo posizioni di rischio, ed è necessario che le loro retribuzioni vengano adeguate ai rischi presi". I paesi del Financial Stability Board stanno procedendo a modificare le regole sulla vigilanza sulle retribuzioni nel settore bancario, in modo che risultino maggiormente allineate al contesto di prese di rischio. Secondo l'Fsb bisogna puntare a pratiche "giudiziose" (sound) sulle retribuzioni. Il mese scorso lo stesso Fsb ha deciso di avviare un monitoraggio della messa in opera di principi e standard individuati per questa area, ha aggiunto Draghi. E come richiesto dai leader del G20, entro il marzo del 2010 si punta a completare questo monitoraggio e a pubblicarne i risultati con un rapporto. 
MILANO - Tutto e il contrario di tutto in Inter-Siena. Testacoda con trenta punti di divario, miglior attacco contro la miglior difesa, ed invece... Invece Mourinho salva la pellaccia, operazione che nelle gare interne gli riesce dai tempi del Porto, da una sconfitta con il Rio Ave otto anni fa. Due guizzi di Sneijder e Samuel quando tutto sembrava perduto, ed arrivano tre punti soffertissimi quanto importanti, che consentono una visione relax della supersfida Juve-Milan. Insomma, Inter bruttina ma di carattere, Siena intelligente nello sfidare il destino senza attendere una sorte segnata. MOU PROVA QUARESMA - Mourinho conferma lo schieramento spregiudicato proposto con il Chievo. Tridente, con Quaresma per lo squalificato Balotelli, Pandev e Milito. Malesani se la gioca, apparentemente, con prudenza, lasciando Maccarone unica punta, Codrea perno davanti alla difesa, e sostegno dell'attacco affidato agli esterni Reginaldo e Jajalo. LE FASCE DEL SIENA - Una prudenza sulla carta, reale solo nei primi minuti, quando i toscani concedono un paio di palle gol ai nerazzurri: Maicon fallisce di poco il bersaglio, Curci è superlativo su un sinistro ravvicinato di Pandev. Poi la mossa di lavorare molto sulle fasce dà frutti: ad esempio sul gol del vantaggio toscano, siglato da Maccarone con una botta dalla media distanza, Jajalo e Reginaldo sono importanti, portando via uomini e aprendo gli spazi giusti. BELLO E BRUTTO IN 1' - L'unico momento della prima frazione in cui la baldanza senese si rivela controproducente è sul pari interista: tutti avanti, Cribari lasciato all'uno contro uno con Milito, che spietato batte Curci con un destro angolatissimo. Il campionario Inter propone poi il meglio ed il peggio nel giro di un minuto: splendida la rete su punizione di Sneijder, molto meno la dormita della difesa su Ekdal, che arriva alla chetichella su una azione sviluppata a destra da Reginaldo e batte nuovamente Julio Cesar. ANCORA MAC - La ripresa si apre con una bocciatura e due imprevisti. Bocciato Quaresma: dentro Samuel, squadra riequilibrata. Gli imprevisti: dentro Arnautovic e il portiere bianconero di riserva Pegolo per i problemi fisici di Stankovic e Curci. La tranquillità del Siena cresce di minuto in minuto, di pari passo con la qualità del gioco. Non ci si sorprende più di tanto quindi al momento del gol del vantaggio, siglato ancora da Maccarone su invito da destra di Reginaldo. IL CENTRAVANTI WALTER - Da quel momento, inizia una lunga fase di gestione del Siena. L'Inter, con l'ingresso di Stevanovic per uno scialbo Thiago Motta, è spaccata a metà: due attaccanti, due esterni alti più Sneijder, ma si punge poco. Il Siena però non chiude, ed allora ci pensa Sneijder, proprio allo scadere, a riequilibrare le cose con una punizione calciata con potenza e precisione. Polemiche a non finire: il fallo fischiato su Samuel non è di quelli macroscopici. Il resto vive su una stregoneria di Mourinho. Stevanovic viene arretrato a laterale sinistro, il centravanti lo fa Walter Samuel: il muro non delude violando la porta del Siena da cannoniere di razza. MOU: IL SIENA MEGLIO DI NOI  - Nel finale di partita, screzio tra Mourinho e Malesani che il tecnico dell'Inter spiega: "E' stato un dialogo tra allenatori, lui ha detto che il terzo gol nostro arriva su un fallo inesistente, vedendolo in tv ritengo che sia una punizione che si può dare a 30 metri dalla porta" Prestazione non all'altezza: "La squadra è stata fisicamente un po' debole, ma anche gli infortuni ci hanno penalizzato, soprattutto quello di Stankovic, che ci ha costretto a fare un modulo diverso da quello che avevamo preparato negli spogliatoi. Meglio di noi il Siena, meritava molto di più e se proprio dovevo perdere l'imbattibilità interna, meglio con Malesani che con un altro. Ma noi abbiamo avuto fortuna e il carattere di chi in casa non prende in considerazione di perdere. Sul 3-3 potevamo accontentarci, ma abbiamo lasciato Samuel davanti e ci è andata bene" MALESANI FURIOSO - Malesani tra il furioso e il deluso: "Non ho molta voglia di parlare, ma parlo per rivendicare i diritti delle piccole squadre. L'arbitro ha visto che il Siena stava dominando e doveva avere la sensibilità di non dare una punizione come quella da cui è scaturito il 3-3. In Germania, Inghilterra, cose del genere non se ne vedono" Inter batte Siena 4-3 (2-2) Inter (4-2-3-1): Julio Cesar, Maicon, Lucio, Cordoba, J. Zanetti, Stankovic (1' st Arnautovic), Thiago Motta (21' st Stevanovic), Quaresma (1' st Samuel), Sneijder, Pandev, Milito. (12 Toldo, 29 Donati, 48 Crisetig, 31 Alibec). All.: Mourinho. Siena (4-3-3): Curci (1' st Pegolo), Rosi, Cribari, Brandao, Del Grosso, Vergassola, Codrea, Ekdal (36' st Jarolim), Reginaldo  (26' st Fini), Maccarone, Jajalo. (21 Rossi, 6 Terzi, 9 Paolucci, 11 Calaiò). All.:Malesani. Arbitro: Peruzzo di Schio. Reti: nel pt 18' Maccarone, 24' Milito, 36' Sneijder, 37' Ekdal; nel st 20' Maccarone, 43' Sneijder, 47' Samuel. Angoli: 4-3 per il Siena. Recupero: 1' e 4'. Espulsi: 49' st Cribari. Ammoniti : Stankovic, Codrea per gioco falloso; Sneijder per comportamento non regolamentare. Spettatori: 50.000 circa. Leggi i commenti I commenti dei lettori 
