NAIROBI - Una nave cisterna battente bandiera di Singapore e che trasporta sostanze chimiche è stata sequestrata oggi dai pirati somali nel Golfo di Aden. Lo hanno reso noto fonti a Nairobi, dove ha sede l'organizzazione kenyana del Programma di assistenza ai marittimi. Secondo la fonte, la Pramoni ha una stazza di 20.000 tonnellate e a bordo vi sono 24 uomini d'equipaggio (17 indonesiani, cinque cinesi, un nigeriano e un vietnamita). La nave era diretta a Kandla, in India, ed è stata sequestrata in una zona pattugliata dalla missione anti-pirateria organizzata dall'Unione Europea. Attualmente sarebbe diretta verso le coste africane del Corno d'Africa e l'equipaggio sta bene. 
MILANO - Una cassaforte piena di gioielli. Questo l'ingente bottino dei ladri autori di un furto, scoperto solo oggi ma probabilmente messo a segno negli ultimi giorni, nell'abitazione in centro a Milano abitato da Maria Luisa Gavazzeni, vedova dello stilista Nicola Trussardi. L'allarme è stato dato dal custode dello stabile signorile in piazza Duse che, verso le 17,30, durante un giro di controllo si è accorto che la porta finestra dell'appartamento al secondo piano era stata forzata e ha avvertito la polizia e la proprietaria. Maria Luisa Gavazzeni, 65 anni, è subito tornata in città dalla località di villeggiatura dove ha festeggiato il capodanno, ma ha potuto solo constatare come i ladri avessero asportato la cassaforte in cui custodiva preziosi goielli, di valore elevato ma non pubblicamente quantificato. Sul furto indaga la squadra Mobile. Il marito della Gavazzeni, lo stilista Nicola Trussardi, è morto nel 1999, in seguito a un incidente stradale . 
RIO DE JANEIRO - C'è anche una giovanissima madre di 17 anni con la sua bambina di soli tre giorni fra le vittime, finora 44 accertate, delle piogge torrenziali che stanno colpendo il Sud del Brasile e che solo a Rio de Janeiro hanno provocato una ventina di morti. Frane e smottamenti hanno messo a dura prova le centinaia di migliaia di case costruite in modo precario sulle falde dei "morros" che rendono famoso il paesaggio della città. Un bambino di sette anni e altre tre persone sono annegate nella corrente di un canale straripato ai margini di una favela. Piove ormai quasi ininterrottamente da sei giorni a Rio e nella regione. Gli allagamenti hanno invaso interi quartieri della città. I pompieri, la polizia e la protezione civile lavorano senza sosta per recuperare gente isolata e portare aiuti a comunità in pericolo. Il maltempo non ha tuttavia messo a repentaglio il Capodanno sulle spiagge di Rio: oltre due milioni di persone - fra cui 600 mila stranieri - hanno salutato l'arrivo del 2010 davanti allo spettacolo pirotecnico e musicale di Copacabana. Ma il primo giorno dell'anno ha portato con sé altre vittime. Un hotel di lusso e alcune ville della località balneare di Angra dos Reis - una delle destinazioni più esclusive del Brasile - sono stati sommersi dal fango in seguito a una serie di smottamenti di terreno. Il bilancio è di oltre venti morti. Verso le 4 del mattino (le 7 in Italia), quando ormai la maggior parte degli ospiti si era ritirata dopo il Capodanno, una frana ha completamente seppellito la Pousada Sankay, nella bellissima Praia do Bananal, senza lasciare scampo alle vittime. Solo chi aveva fatto tardi per vedere l'alba si è salvato. Undici morti sono stati recuperati tra le macerie e il fango, e altri tre sono stati ripescati in mare. Ma altri potrebbero trovarsi ancora sotto la valanga di terra e fango. Un altro smottamento ha colpito sette ville da sogno sul Morro da Carioca, tutte peraltro illegali, costruite in barba alle leggi ambientali e alle più elementari norme di sicurezza, sui pendii scoscesi non più protetti e raffermati dalla vegetazione tropicale: 7 persone hanno perso la vita. Le piogge torrenziali di questi giorni stanno mettendo a nudo tutte le carenze e i pericoli delle costruzioni abusive e dell'edilizia selvaggia nella zona di Rio, che siano le ville da miliardari di Angra dos Reis, famosa per le ville di Ronaldo, Ayrton Senne e il chirurgo plastico Ivo Pitanguy, o che siano le casupole precarie di mattoni e compensato delle favelas arrampicate sui "morros" di Rio de Janeiro. Anche la strada litoranea tra Rio e San Paolo è franata in più punti, e molti turisti hanno avuto difficoltà a tornare a casa in auto. 
RIJHAD - Primi colpi della probabile lite che vede protagonisti l'Inter, Eto'o e la sua nazionale. Il camerunense domenica vola a Parigi e da lì, insieme agli altri francoafricani che giocano in nazionale (africana appunto) si aggregherà alla sua rappresentativa in ritiro in Kenia per preparare la Coppa d'Africa (10-31 gennaio in Angola). Il che significa che l'Inter perde il suo centravanti già dalla sfida al Chievo il giorno dell'Epifania. La notizia che il nulla-osta in cui sperava Mourinho per avere Eto'o in campo col Chievo, i nerazzurri l'hanno avuta al loro atterraggio a Rijhad (capitale araba che ospita oggi la loro amichevole), in un aeroporto super festante che si paralizzava per l'arrivo interista tanto che la scena veniva ripresa dalla tv di Stato. E lo stesso Eto'o ha commentato laconicamente la notizia: "Mi dispiace di non farcela, avrei voluto giocare col Chievo, ma la nazionale...". Per capire lo stato dei fatti giova ricordare cosa aveva detto in proposito Mourinho giusto ieri sera. "Spero di averlo. Due anni fa con il Barcellona per la coppa d'Africa è partito, è tornato a metà manifestazione, e poi è andato nuovamente in Africa. Stavolta la situazione mi sembra più semplice (pia illusione, ndr). In fondo, poi, il calcio africano credo debba molto a quello europeo in termini di esperienza e maturazione del movimento. Credo che Etoo giocherà contro il Chievo. Forse mi sbaglio, ma mi aspetto rispetto". Niente rispetto, come detto invece. Mourinho ci contava anche perché assai difficilmente per il 6 gennaio sarà già disponibile Goran Pandev. Leggi i commenti I commenti dei lettori 
ROMA - Subito dopo il messaggio di fine anno di Giorgio Napolitano, Silvio Berlusconi ha telefonato al capo dallo Stato, per esprimere il suo apprezzamento. Il premier, prima del cenone di San Silvestro con alcuni dei figli e gli amici più vicini, ha dunque voluto far sapere all'inquilino del Quirinale quanto avesse gradito le sue parole. FOTO: LA PRIMA USCITA PUBBLICA DEL PREMIER Ora Berlusconi dice di voler incardinare subito in Parlamento le riforme, chieste appunto da Napolitano. Il Capodanno è stato una giornata di relax a Villa San Martino, con ancora molte telefonate di auguri. "Il discorso di Napolitano gli è piaciuto davvero molto", dice chi ha parlato con il premier. Oltre all'appello alla riforme, Berlusconi ha molto gradito del messaggio presidenziale il riferimento all'"episodio grave" dell'aggressione di Piazza Duomo, con l'invito a "contenere, anche nel linguaggio, pericolose esasperazioni polemiche". Così come si è sentito gratificato dal riconoscimento di quanto il governo ha fatto per arginare la crisi (a partire dal G8) e per il terremoto in Abruzzo. Nè il premier avrebbe colto particolari accenti polemici nell'accenno fatto dal capo dello Stato all'equilibrio che dovrà sempre regolare i rapporti tra governo, parlamento ed istituzioni di garanzia e al fatto che le riforme andranno fatte avendo l'interesse generale come stella polare. Il Cavaliere si prepara perciò a tornare in campo dopo la lunga convalescenza. Sarà a Roma dopo il 10 gennaio, con i segni dell'aggressione subita ancora visibili in volto. Ma già ieri, a sorpresa, Berlusconi è apparso in pubblico in un centro commerciale vicinissimo a Villa San Martino, dove ha stretto mani e firmato autografi per quasi due ore ed è stato anche fotografato. E' la sua prima uscita dopo l'aggressione subita da Massimo Tartaglia. Leggi i commenti I commenti dei lettori 
