È bufera in Regione dopo la maxi operazione contro la ‘ndrangheta che ha visto spuntare anche nomi di esponenti politici, e dopo l’inchiesta sulla P3 che chiama in causa il governatore Roberto Formigoni. Due casi distinti che fanno rilanciare al centrosinistra, però, l’allarme “questione morale”. Il gruppo del Pd al Pirellone presenterà una mozione “di sfiducia” che invita Massimo Ponzoni a dimettersi dall’ufficio di presidenza — «dimissioni immediate» è anche la richiesta dell’Idv — e chiede, insieme con tutta l’opposizione, la convocazione di un Consiglio sulla questione ‘ndrangheta con l’audizione di Pisanu. È il capogruppo democratico Luca Gaffuri, invece, ad attaccare: «Formigoni riferisca in aula. Ne va del decoro dell’istituzione e della credibilità della politica». E il segretario lombardo del Pd, Maurizio Martina, aggiunge che «c’è una questione di legalità e di necessità di trasparenza che va affrontata». Anche la Lega non risparmia stoccate agli alleati. Il presidente del consiglio regionale Davide Boni — come tutto il Carroccio — sminuisce la vicenda-Formigoni («Non lo vedo come un accusato»), ma sulla richiesta di dimissioni di Ponzoni risponde: «Credo che ogni politico che abbia un senso etico e morale sappia quando è il momento di lasciare». Ancora più esplicito l’europarlamentare e consigliere comunale Matteo Salvini: «C’è sbigottimento e schifo per quello che accade da Pavia a Milano. Non condanniamo nessuno prima del tempo, ma nel Pdl servirebbe qualche buttafuori da discoteca che facesse selezione all’ingresso». Sulle ripercussioni politiche della maxi operazione, dal Pdl si alza la voce dell’assessore regionale alla Sicurezza, Romano La Russa: «Il Pdl è garante della moralità dei suoi esponenti. Se c’è qualcuno che sbaglia, è giusto che paghi. Teniamo alta l’attenzione e gli occhi ben aperti: i politici dovrebbero evitare frequentazioni quanto meno “dubbie” che poi potrebbero sfociare in amicizie o legami pericolosi». Il presidente della Provincia, Guido Podestà, però, parla di «una difficoltà di rischio osmosi fra i diversi mondi. Vai a una cena, stringi mani e fai foto, che ne sai delle persone che ti sono intorno? Bisogna essere rigorosi, ma non è così semplice a volte distinguere». Tra i nomi più citati nell’inchiesta contro la ‘ndrangheta c’è quello di Massimo Ponzoni. Tra le carte spunta anche una conversazione ambientale del gennaio 2009. Saverio Moscato — uno degli arrestati, appartenente alla famiglia del boss calabrese Natale Iamonte radicata a Desio — si riferisce all’ex assessore all’Ambiente: «A questo punto questa storia, a Ponzoni, dobbiamo dargli rilievo. Ci sono anche i soldi per Ponzoni e pago, quanto vuole, il 10 per cento, toh». E poi, ancora, sempre Moscato: «Ora Ponzoni che deve venire, ora sto studiando com’è il discorso della Fiera, lì c’è un macello e dobbiamo... Devo entrare...(omissis)... già sto lavorando con il catering... Io per Ponzoni l’ultima volta che andato su ho speso 10mila euro di matite omaggio per quando si vota (omissis). Per questo Ponzoni è con Formigoni culo e camicia. Formigoni muove centinaia di milioni di euro, vorrei partecipare all’Expo». A Palazzo Marino, intanto, è di nuovo scontro tra maggioranza e opposizione sulla commissione antimafia. È il Pd a riproporla, chiedendo anche un consiglio comunale straordinario. Ma dal Pdl arriva un nuovo stop: «Siamo per la legalità, ma una commissione senza poteri è inutile», dice il capogruppo pdl Giulio Gallera. Pierfrancesco Majorino (Pd) annuncia anche che «lunedì chiederemo che i consiglieri comunali citati nelle intercettazioni si presentino spontaneamente ai magistrati o si autosospendano». Una richiesta che vale anche per la dirigente Carmela Madaffari. 
Secondo aumento delle tariffe dell’acqua in pochi mesi. Dopo l’adeguamento dello scorso dicembre, che ha portato a un rincaro per i cittadini di circa 5 euro l’anno sulla bolletta facendo salire del 5 per cento il costo al metro cubo dell’acqua, oggi la giunta Moratti approverà una delibera che dà il via libera a una seconda stangata. Con un aumento delle tariffe medio dell’11 per cento: si passerà infatti dall’attuale media di 0,54 euro al metro cubo a 0,60 euro. Un balzello che permetterà a Metropolitane Milanesi, la società di proprietà del Comune che gestisce il servizio idrico della città, di incassare circa 10 milioni di euro in più l’anno. La delibera, che dopo l’approvazione della giunta dovrà passare in consiglio, prevede lo scatto delle tariffe a partire da gennaio 2011, percependo così la rimodulazione chiesta dall’Autorità territoriale (Ato) — sempre del Comune — che per il ventennio 2007-2027 ha fatto un piano industriale di investimenti pari a 800 milioni di euro e, di conseguenza, una scansione di tariffe che nel 2027 arriveranno a sfiorare l’euro a metro cubo, il doppio rispetto alle cifre del 2009. «Chi stabilisce le tariffe — ha spiegato Angela Casiraghi, direttore centrale Partecipate del Comune — non è Palazzo Marino o Mm ma l’Ato». Le bollette saranno «comunque inferiori rispetto al resto d’Italia», fa notare Palazzo Marino, ricordando il record di Milano paragonato con il costo dell’acqua in provincia (0,62 euro al metro cubo) e con le altre capitali del Paese: a Roma l’acqua costa 0,93 euro a metro cubo, a Napoli 1 euro, a Torino 1,12 e a Bologna 1,27. «Resta l’aumento — commenta il capogruppo pd Pierfrancesco Majorino — Chiediamo un intervento del sindaco, che impedisca esplicitamente l’aumento delle tariffe. E un’audizione in commissione bilancio per chiarire cosa accadrà alle tariffe dell’acqua nei prossimi anni soprattutto se, come ci è stato spiegato, il consiglio comunale non ha nessun potere di intervenire ma deve solo recepire i cambiamenti». Era dal 2001 che le tariffe dell’acqua erano ferme. Ora Palazzo Marino approva un secondo aumento in pochi mesi. Alcuni centesimi in più, ma che a fine anno peseranno sulle tasche dei milanesi che già hanno dovuto assorbire l’aumento del 2010, un adeguamento ai livelli dell’inflazione previsto dal Cipe (il Comitato interministeriale per la programmazione economica) che ha già fatto salire la tariffa a 0,54 euro e permetterà a Mm di incassare a Mm 5 milioni di euro l’anno in più. Sempre nella giunta di oggi gli assessori dovranno approvare la variazione di bilancio 2010, un documento che già dalla prossima settimana approderà in consiglio comunale. Nella variante sono stati inseriti i 45 milioni di euro in più che arrivano dall’extradividendo della società partecipata A2A. Questi serviranno per finanziare il Fondo anticrisi (10 milioni di euro), per coprire il buco di 20 milioni di dividendi non distribuiti di Sea, per ricompensare il taglio ai fondi nazionali per le politiche sociali (6 milioni) e per correggere le entrate previste dal primo fondo immobiliare del Comune, che ha venduto meno del previsto. 
NEW YORK - La perdita di petrolio del pozzo Macondo nel Golfo del Messico è stata fermata per la prima volta da aprile. Lo ha annunciato la Bp, che quest'oggi ha ripreso il test di pressione sull'efficacia del nuovo tappo. Le valvole della nuova struttura di contenimento sono state tutte chiuse e il petrolio non fuoriesce più, ha annunciato il vice-presidente di Bp Kent Wells. 
Ha i contorni di una favola d'altri tempi la nascita della Fondazione Casa dello scugnizzo. Un prete di periferia, don Mario Borrelli, che negli anni Cinquanta decide di aiutare i bambini a rischio del quartiere e fonda una struttura nel cuore di Materdei. La fine della Fondazione è invece storia dei nostri giorni. Crisi economica, tagli ai finanziamenti, un credito di 90 mila euro con il Comune e la chiusura che sembra ormai inevitabile. Nel caso infatti non arrivassero i soldi del Comune il destino della fondazione sarebbe segnato. Un dramma per le oltre 100 persone bisognose che ogni giorno usufruiscono dell'asilo nido multietnico, della ludoteca, del centro per adolescenti o del centro per anziani. A pesare sul bilancio sono innanzitutto i 55 mila euro non corrisposti dal Comune per due anni di attività della ludoteca. A questi si aggiungono i 10 mila per i due anni di attività del Gruppo adolescenti e altri 25 mila promessi dal sindaco Rosa Russo Iervolino per ricordare don Mario Borrelli, ma mai arrivati. I primi a farne le spese sono stati i 5 dipendenti della Fondazione da 7 mesi senza stipendio. Poi i primi tagli ai servizi. "Faccio appello alla collettività - dice il presidente della Fondazione Giuseppe Simonelli - Spero che il Comune possa venirci incontro con il pagamento degli arretrati e che ci garantisca la realizzazione dei progetti". 
WASHINGTON - Il Senato degli Stati Uniti ha votato la riforma del sistema finanziario, assegnando ad Obama un'altra storica vittoria legislativa proprio mentre la popolarità del presidente americano scende ai minimi storici nei sondaggi. La legge è stata approvata con 60 voti favorevoli e 39 contrari, con 3 repubblicani che hanno dato il loro appoggio. Ora manca solo la firma di Obama prevista per la settimana prossimo ma intanto ha commentato: "Questa riforma protegge i consumatori e mette fine agli oscuri maneggi". Quella realizzata dal Congresso è la più grande riforma del sistema finanziario dagli anni '30, la terza grande vittoria legislativa della presidenza di Obama. E' stata la maggiore priorità di politica interna del presidente dopo la riforma sanitaria e il pacchetto di stimoli economici da 800 miliardi di dollari varato all'inizio dell'anno scorso. Tuttavia, nei giorni scorsi un sondaggio di Washington post/Abc, ha rivelato che quasi sei elettori su 10 dicono di non avere fiducia nella capacità del presidente di effettuare le giuste decisioni per il paese. La legge, un testo da 2.300 Pagine, mira a correggere direttamente la debolezza di regolamentazione che è stata indicata come una delle cause principali del semicollasso del sistema finanziario di fine 2008. Darà alle autorità federali ampi poteri di controllo sulle banche, per limitare l'assunzione di rischi da parte delle istituzioni finanziarie e di supervisione di attività precedentemente non regolamentate. Renderà anche più facile la liquidazione di grandi istituti, profondamente connessi con lo stesso sistema finanziario, e farà nascere in seno alla Federal reserve un'agenzia per la protezione dei consumatori. I punti su cui le negoziazioni sono state più intense la scorsa settimana sono stati la regolamentazione dello scambio dei derivati e i limiti di capitale proprio investibile dalle banche. Dopo estenuanti dibattiti si è trovato infine l'accordo per richiedere alle banche di scorporare alcune attività che effettuano lucrativi trading di derivati, mentre sarà limitata la possibilità di investire in hedge-fund e fondi di private equity. Per la prima volta il governo avrà inoltre il potere di assumere il controllo e di suddividere in unità più piccole i grandi istituti finanziari in difficoltà che mettono a rischio il sistema finanziario. L'agenzia di protezione consumatori all'interno della Fed sarà di fatto indipendente e in grado di scrivere e far rispettare le proprie leggi. Inoltre, la legge introduce nuove regole per la concessione di mutui, con l'obiettivo di prevenire gli abusi che hanno contribuito al collasso del mercato immobiliare. I parlamentari hanno anche deciso di cambiare il modo in cui le autorità valutano e reagiscono ai rischi sistemici per l'economia. La Fed avrà ora il potere di controllo sulle grandi e complesse istituzioni finanziarie e sarà creato un comitato, il financial stability oversight council, con il compito di vigilare sulla stabilità del sistema. 
PALERMO - Condanne per circa 110 anni di carcere sono state inflitte in serata dalla 1/a sezione della Corte d'appello di Palermo, nei confronti di 19 dei 26 imputati del processo 'Occidente'. Sette gli assolti. Le persone coinvolte nel giudizio, che si è svolto con rito abbreviato, sono ritenute appartenenti o comunque vicine al clan dei boss Salvatore e Sandro Lo Piccolo, impegnate nel campo delle estorsioni. Sono stati scagionati l'imprenditore Francesco Sparacio, Saverio Privitera, Salvatore Prano e Gioacchino Sapienza (tutti condannati dal Gup Sergio Ziino, il 7 agosto 2008, a 5 anni ciascuno) e Giuseppe Gelsomino (che si era visti infliggere 5 anni e 4 mesi). A Sparacio, con l'assoluzione, sono stati restituiti i beni aziendali e la parte della ditta di trasporti a lui intestata. Confermate, poi, le assoluzioni di Antonio Privitera e Francesco Paolo Spinelli. Ridotta la pena a Davide Pedalino, che dovrà scontare 10 mesi e 20 giorni. Rideterminate con la continuazione le pene nei confronti di Carmelo Biondo, che dovrà scontare 12 anni e 4 mesi; Salvatore Gottuso, 9 anni e 8 mesi; Giuseppe Bruno, 8 anni e 8 mesi; Angelo Antonino Pipitone, 9 anni e 4 mesi. Confermate le altre condanne: 9 anni ad Antonino Pipitone; 8 anni e 4 mesi a Giuseppe Lo Duca; 8 anni a Giulio Covello; 6 anni e 8 mesi a Francesco Di Blasi e Angelo Gallina; 6 anni a Giuseppe Passalacqua e Rosario Collesano; 5 anni a Giorgio Cuccia e Francesco D'Alessandro; 4 anni a Pierino Di Napoli, boss di Malaspina; 3 anni e 4 mesi ad Andrea Bruno; 2 anni e 6 mesi a Fortunato Vitale; 2 anni a Michele Cardinale. Il pentito di Carini, Gaspare Pulizzi, infine, dovrà scontare 5 anni e 2 mesi. 
ROMA - Dopo gli ottantamila del Meazza, il rugby italiano torna negli stadi del calcio in occasione dei Cariparma Test Match del prossimo novembre con tre grandi nazionali dell'emisfero Sud. La Fir ha raggiunto un accordo con le diverse amministrazioni locali, il calendario internazionale si aprirà sabato 13 novembre al Bentegodi di Verona, dove gli azzurri affronteranno l'Argentina con i suoi Pumas. Una settimana più tardi appuntamento al Franchi di Firenze per l'incontro più prestigioso, quello con i Wallabies dell'Australia, due volte campioni del mondo. Si chiude sabato 27 novembre al Braglia di Modena, dove l'Italia affronterà le Isole Figi, che attualmente precedono i nostri di una posizione nel ranking mondiale. ''Dopo un 2009 destinato a rimanere per sempre una tappa fondamentale nella storia del rugby italiano, con il tutto-esaurito registrato a Milano in occasione della partita contro gli All Blacks, proseguiamo in quella che crediamo sia un'importante opera di diffusione del rugby sul territorio italiano portando il vertice del nostro movimento, la Nazionale, in alcuni degli impianti più prestigiosi del Paese'', ha spiegato il presidente della Fir, Giancarlo Dondi. ''Firenze, Modena e Verona sono tre città di grande tradizione sportiva e vantano impianti di qualità, per noi è motivo di grande soddisfazione poter organizzare in queste sedi gli incontri autunnali''. Leggi i commenti I commenti dei lettori 
Federico II sarebbe stato il primo a rimanerne affascinato. Soprannominato non a caso Stupor Mundi per l´inesauribile curiosità intellettuale, l´imperatore svevo fu filosofo, letterato, matematico e scienziato; si appassionò alla falconeria e all´astrologia, alle scienze naturali e all´architettura e fra un´illuminazione e un´esperienza, trovò il tempo di mettere al mondo un numero imprecisato di figli, frutto di unioni legittime ma soprattutto di tanti legami clandestini. Fu dunque anche un gran "esperto" di eros, l´imperatore svevo, che oggi potrebbe apparire protagonista ideale della mostra Baci rubati e amorose passioni nell´arte e nella letteratura fra Settecento e Ottocento allestita proprio nel suo castello prediletto. Dal 16 luglio fino al primo novembre, Castel del Monte sarà location dell´esposizione promossa dalla Direzione regionale per i Beni culturali in collaborazione con Comune di Andria e Banca Carime, organizzata dalla società milanese Alef. Un appuntamento importante non solo perché segna il ritorno al castello delle grandi mostre d´arte, ma anche per la rilevanza della proposta. Curata da Michela Tocci, direttore di Castel del Monte, e dalla storica dell´arte Lorenza Tonani, la mostra offre trenta dipinti provenienti da importanti collezioni pubbliche e private dell´Italia centro settentrionale, accostati a sette opere di area meridionale di proprietà di Banca Carime. «La mostra - racconta Michela Tocci - rappresenta l´occasione ideale per ripercorrere vicende mitologiche, letterarie, drammi pastorali nella visione settecentesca dell´amore testimoniata dai sette dipinti della collezione Carime, realizzati da artisti meridionali come Giaquinto, De Matteis, Altamura, con le coppie di Rinaldo e Armida, Erminia e Tancredi, Aurora e Cefalo, Enea e Didone emblematiche di una cultura che vive l´amore come mistero insondabile». Il percorso espositivo prosegue con opere di autori quali Hayez, il Piccio, Cremona, Previati. «La colpevole visione dell´amore-passione ottocentesca di eroine come Isotta, Francesca da Rimini e Giulietta, predilette vittime di un Medioevo feroce - aggiunge Tocci - apre la sezione dei Baci rubati, preludio all´esplosione di un sentimento non ammesso dall´ordine sociale: quello che impedisce a Piccarda Donati, Lucrezia Borgia e alla Gertrude manzoniana di vivere l´amore, negato con la reclusione o la condanna a unioni coniugali alternative, e che costringe alla morte Pia de´ Tolomei, Desdemona e Anna Bolena, vittime dei loro stessi amanti». A tenere a battesimo l´evento, che prevede anche sei appuntamenti musicali a tema, al castello di Bari insieme con Michela Tocci c'erano il direttore regionale per i Beni culturali, Ruggero Martines, il sindaco di Andria, Nicola Giorgino, il direttore generale di Banca Carime, Raffaele Avantaggiato, e il presidente di Alef, Pietro Allegretti (info 0883.56.99.97; orario 10,15-19,45; biglietto 6 euro). 
Insieme, politici di sinistra, di centro e di destra per combattere le mafie, per arginare la paura che si sta diffondendo in tutta Italia ed è arrivata anche qui in Liguria. Tutti insieme, senza bandiere ma con mille fiaccole della pace, si sono trovati a Sanremo uomini e donne delle istituzione insieme alla gente comune per confermare, come dice il presidente della Regione Claudio Burlando, "che la Liguria è una terra che sa reagire ai pericoli più gravi. Lo ha fatto negli anni '70 contro il terrorismo, pagando prezzi altissimi, lo fa anche ora contro il tentativo della mafia che non porta soldi ma impoverisce le terre dove si infiltra". E' Andrea Orlando, giovane deputato responsabile giustizia del Pd, a sottolineare l'unità della poltica, a ricordare che "i voti presi grazie alla mafia sono come i soldi presi ad usura: vengono pagati cento volte tanto da tutta la comunità". Nel corteo anche Don Gallo a cui tutti vogliono stringere le mani. E fa ancora un certo effetto vedere mescolati politici del Pd, del Pdl, dell'Idv, di Rifondazione ma non della Lega, tutti insieme contro il nemico forse più terribile: la mafia. Contestato durante il suo discorso, il sindaco di Sanremo Maurizio Zoccarato (Pdl) che ha abbandonato la fiaccolata organizzata dall'associazione Libera. Fischiato mentre affermava che per estirpare la mafia si sarebbe dovuto giungere a cambiare la classe dirigente, se necessario, Zoccarato è stato pesantemente apostrofato da un blogger milanese. Così ha abbandonato il palco, scortato dalle forze dell'Ordine e da molti simpatizzanti del Pdl. Lo slogan della manifestazione, "Accendi la legalità, spegni le mafie", è venuto in mente a Lorenzo Basso, il giovane segretario del Pd che ha lanciato l'iniziativa nell'ultimo lembo di regione, vicino al confine con la Francia, nella città dei Fiori e del festival ma anche di quel Casinò dove già da decenni la malavita organizzata ha provato a mettere i tentacoli. 
