Hanno bloccato i tornelli ed impedito l’ingresso in azienda, nessuno ieri ha messo piede nel palazzo di via Dioguardi a Poggiofranco. Per un giorno la Telecom di Bari si è fermata. Allo sciopero unitario proclamato dalle rappresentanze sindacali di Cgil, Cisl e Uil hanno aderito tutti i 328 lavoratori del settore informatico delle sedi di Bari e Foggia. Professionisti, età media 42 anni, per la maggior parte donne, laureati in Ingegneria ed Informatica e futuri precari. È questo il destino che attende i 313 dipendenti del capoluogo pugliese e i 15 foggiani che ieri sono scesi in piazza per dire no all’esternalizzazione del settore di Information Technology e agli ulteriori tagli in organico. Una delegazione è partita invece per Rozzano a Milano dove si è tenuta l’assemblea degli azionisti. “La scelta di Telecom colpisce due volte la Puglia – accusa Nicola Affatato della segreteria regionale della Cgil – da un lato perché opera un taglio occupazionale ingiusto, dall’altro perché colpisce un settore strategico, quello della telematica, dell’informatica e della telefonia su cui il sistema Regione/Enti locali sta puntando molto”. Dai sindacati arriva anche un appello al presidente Nichi Vendola. “E’ necessario il coinvolgimento della Regione – osserva Teodoro Di Maria della Cisl – che non può ritenersi estranea alla vertenza dei 300 pugliesi che si aggiungono agli oltre 4 mila fuoriusciti negli ultimi dieci anni da Telecom in Puglia”. Al termine della manifestazione è stata inoltrata la richiesta di una task force regionale che si occupi di fornire garanzie di stabilità e occupazione. 
Cassa integrazione straordinaria prorogata di mese in mese. Commesse che diminuiscono con un effetto a catena sul numero di dipendenti. Ricercatori precari con assegni dell’università in scadenza e la certezza di un percorso ancora in salita. E un lavoratore ogni dieci che viene lasciato a casa dalla sua azienda, in quel limbo che nel peggiore dei casi sfocia nel licenziamento. È un quadro ancora grigio, quello dell’occupazione — o meglio, della mancata occupazione — a Milano e provincia. Ma la festa dei lavoratori serve anche e soprattutto a tenere alta l’attenzione su quei 140mila che dall’inizio dell’anno sono disoccupati o in cassa integrazione a 750 euro al mese, o non riescono ancora ad entrare nel mercato del lavoro. È così, almeno, nelle intenzioni dei sindacati che sperano di portare in piazza migliaia di persone nel corteo che partirà alle 9,30 di domani mattina dai Bastioni di Porta Venezia, per arrivare in piazza Duomo con i discorsi ufficiali dei segretari milanesi di Cgil, Cisl e Uil. Ci saranno anche loro, tra i manifestanti: tutti quei milanesi che dall’inizio dell’anno a oggi hanno accumulato milioni di ore di cassa integrazione: i dati della Camera del lavoro raccontano che in soli tre mesi, da gennaio a marzo, le ore sotto la voce “ammortizzatori sociali” sono passate da poco più di 7 a oltre 10 milioni, con il brutto segnale delle ore di cassa integrazione straordinaria raddoppiate e un sensibile e generalizzato aumento del ricorso agli ammortizzatori in tutti i settori produttivi, dal metalmeccanico al tessile. Ma la crisi, dicono le storie che passano dagli uffici di corso di Porta Vittoria, colpisce anche il commercio, il terziario, i servizi, abbattono le quote di nuovi inserimenti e fanno aumentare tantissimo solo i lavori flessibili. Rispetto al primo trimestre 2009 sono aumentati del 62 per cento i contratti di lavoro cosiddetti intermittenti: quelli per cui per tre giorni fai la cameriera, poi resti a casa una settimana e ne lavori altri due come hostess e via di questo passo. E poi c’è l’effetto cascata, per cui un’azienda in crisi trascina in mobilità tutto l’indotto. Un esempio poco visibile? Le imprese di pulizie. Perché se un’azienda mette in cassa integrazione più di metà del personale, chi rimane sporca molto meno, quindi si taglia sui contratti per chi deve pulire. «Una situazione ben diversa dagli annunci di chi dice che stiamo uscendo dalla crisi», osserva il segretario generale della Cgil milanese Onorio Rosati. Che spiega: «Numeri come questi impongono la ricerca di soluzioni non solo passive, come appunto la cassa integrazione, ma anche di politiche attive sul territorio. E noi, con accordi con i vari enti, stiamo cercando di trovarne di nuove». A breve i sindacati firmeranno un accordo con la società di gestione di Expo 2015, per dare un punteggio maggiore nelle gare d’appalto dei lavori degli spazi espositivi quelle aziende che si impegneranno ad assumere una quota di disoccupati, sia di breve che di lungo periodo. E poi l’accordo con Assolombarda per i corsi di formazione continua che servono a mantenere competitivi coloro che perdono il posto di lavoro (e, secondo i dati dello sportello orientamento della Cgil, hanno sempre più curricula che fino a qualche anno fa li mettevano al riparo dal licenziamento). Infine, la possibilità di fare lavori socialmente utili, in accordo con la Provincia, in attesa di rientrare a pieno titolo nel mondo del lavoro: l’anno scorso i primi disoccupati hanno fatto da ausiliari in tribunale, un esempio che potrebbe presto essere seguito da altri enti. 
ROMA – Fulham e Atletico Madrid sovvertono i pronostici e conquistano la finale di Europa League (12 maggio ad Amburgo) a spese delle più blasonate Amburgo e Liverpool. Gli inglesi hanno fatto un favore d'oro all'Italia piegando in rimonta per 2-1 i tedeschi. Gli spagnoli sono riusciti a resistere ai Reds siglando ai supplementari, con il solito Forlan, il fondamentale gol-qualificazione. L'Italia ringrazia il Fulham perché con l'eliminazione dell'Amburgo, che fallisce così l’occasione di disputare la finale in casa, mantiene vive (ha solo 0,16 punti di ritardo) le speranze di conservare 4 posti anche nella Champions League 2011-2012. Decisivo, a questo punto, sarà l'ultimo atto tra Inter e Bayern a Madrid. LIVERPOOL-ATLETICO MADRID 2-1 dts Al Liverpool non basta un grande Aquilani e la solita prova tutto cuore per eliminare l'Atletico Madrid. I 'Reds' partono forte, impegnando De Gea con Benayoun e Aquilani. Poi i 'Colchoneros' prendono le misure agli avversari e spaventano Reina con Raul Garcia ed Aguero che non trova la porta con un pallonetto a porta vuota in contropiede al 28'. LA MAGIA DI AQUILANI - Intorno alla mezz'ora il Liverpool torna alla carica e, dopo un'altra occasione mancata da Kuyt e un gol annullato ad Agger per giusto fuorigioco, passa grazie ad Aquilani che infila l'angolo con un gran destro in girata dai 15 mt su cross dalla destra di Banayoun. BENAYOUN ILLUDE ANFIELD - Ci si attende la replica dell'Atletico ed invece nella ripresa prevale la paura di perdere. E l'unico brivido lo provoca Johnson che impegna De Gea con un forte tiro da fuori. Si va così ai supplementari e a far impazzire Anfield pensa Benayoun che al 95' supera il portiere ospite con un preciso sinistro in diagonale su lancio di Lucas Leiva. IL SIGILLO DI FORLAN - Solo a questo punto si svegliano gli spagnoli che, dopo aver sfiorato il gol con Reyes e Jurado, siglano il gol-qualificazione al 102' con Forlan, lesto a farsi trovare pronto al tocco da pochi passi su cross dalla destra di Reyes, bravo ad approfittare di una disattenzione di Johnson. FULHAM-AMBURGO 2-1 Il Fulham capitalizza al meglio lo 0-0 dell'andata battendo in rimonta l'Amburgo per 2-1. Gli inglesi sciupano un'occasione d’oro per dare una svolta decisiva alla gara dopo appena 2': Zamora si presenta solo davanti a Rost che per ben due volte si oppone a una doppia conclusione ravvicinata dell'attaccante. L'Amburgo ringrazia e, alla prima occasione, al 28', passa con Petric che infila l'incrocio con uno strepitoso sinistro a giro su punizione da 28 mt. DAVIES RIACCENDE LE SPERANZE - Il Fulham accusa il colpo e per poco i tedeschi non chiudono i conti, sfiorando il raddoppio prima (38') con Pitroipa e poi (67') con Jarolim. Proprio nel momento migliore degli ospiti ecco che, invece, gli uomini di Hodgson tornano in partita grazie a Davies che su lancio lungo di Murphy evita Demel con un pregevole palleggio volante e insacca il pallone nell'angolo con un gran sinistro in diagonale di controbalzo. GERA, GOL PER L'ITALIA - Pitroipa in contropiede non trova la porta per mettere a segno il colpo del ko e il Fulham ne approfitta per siglare il gol-qualificazione al 76' con Gera che, sugli sviluppi di un angolo da destra risolve una mischia in area con un sinistro in girata da posizione ravvicinata. Leggi i commenti I commenti dei lettori 
di PIERO RICCI Missione Presidenza. Il Pd non molla. Dopo aver incassato i sei assessori, secondo i "desiderata" del governatore Nichi Vendola, si prepara alla battaglia in aula per non cedere quella che ritiene una casella che le spetta come partito di maggioranza relativa: la presidenza del Consiglio regionale. E, in caso di scontro frontale, Blasi e compagni potrebbero trovare una sponda addirittura nel Pdl, indispettito dall'ipotesi che una vice presidenza che per prassi spetta all'opposizione, sia affidata all'Udc secondo un patto tra Vendola e il partito di Casini alla vigilia della sua proclamazione. Insomma, in via Capruzzi, c'è aria di inciucio. I capigruppo uscenti dei due principali partiti in Consiglio, Antonio Maniglio del Pd e Rocco Palese del Pdl, hanno avuto un breve scambio di battute. "Solo un saluto tra salentini", scherza Maniglio che poco prima aveva incontrato il presidente del partito, Michele Emiliano, fra i più decisi a vendere cara la pelle per evitare di perdere la presidenza del Consiglio alla quale sarebbe destinato Onofrio Introna, l'ex assessore all'Ambiente, rieletto con Sel, il partito di Vendola. Il Pd prepara la riunione del gruppo regionale di questa mattina per capire quanto la candidatura di Antonio Maniglio alla presidenza dell'assemblea rischi di finire impallinata dal fuoco amico. Il segretario del Pd pugliese, Sergio Blasi, ieri ha incontrato il gruppo degli assessori pd appena nominati. Non tutti. Mancavano Elena Gentile e Michele Pelillo oltre a Marida Dentamaro, ma lo scambio di battute è servito per sondare la disponibilità dei nominati a fare squadra. Del resto anche sulle aziende partecipate, come Aeroporti di Puglia e Aqp, il Pd vorrebbe dire la sua, proporre un management adeguato visto che per l'Adisu, dopo la nomina di Alba Sasso nella nuova giunta, l'incarico di presidente sembra destinato a Carlo De Santis, consigliere uscente del Pdci non rieletto con Sel. "Il centrosinistra non si presenterà diviso", sussurrano nel Pd a proposito dell'ipotesi che in aula si vada con due nomi di maggioranza per la presidenza. Pd e Pdl, però, potrebbero accarezzare l'idea di porre un argine al decisionismo vendoliano. I numeri ci sarebbero: il Pd ne ha 23, il Pdl ne conta venti senza i quattro della Puglia prima di tutto e i due de "I pugliesi". In tutto sarebbero 49 e anche con le probabili defezioni dei democratici, la partita sarebbe aperta. "Giù le mani dalla vice presidenza che spetta all'opposizione", avverte Palese. "L'opposizione siamo noi non l'Udc che rappresenta appena il 6,5% degli elettori pugliesi contro il 44,2% delle sei liste di centrodestra. La maggioranza non può scegliersi l'opposizione che le fa più comodo", attacca Palese. "L'Udc e Io Sud, per tutta la campagna elettorale - insiste - hanno solo finto di voler essere alternativo a Vendola favorendone di fatto la vittoria elettorale tanto da essere poi chiamato nei giorni scorsi nelle segrete stanze per concordare la ricompensa in termini di poltrone, volendo passare da "finta alternativa" ad "opposizione mascherata"". Piccata la replica del coordinatore regionale dell'Udc, Angelo Sanza: "Non rincorriamo spazi di potere, ma difendiamo le nostre prerogative istituzionali. Siamo opposizione di centro e l'ufficio di presidenza del Consiglio regionale, come avviene in qualsiasi assemblea elettiva deve assicurare la presenza di tutte le componenti". Il contatto, insomma, tra Vendola e l'Udc, c'è stato. Il governatore avrebbe sondato la disponibilità dell'Udc, dopo l'indiscrezione che vorrebbe la Corte d'appello orientata a proclamare 70 consiglieri, senza quel premio di governabilità che gli garantirebbe una maggioranza larga. Se così fosse, le sorprese non mancheranno già oggi nella riunione del gruppo del Pd alla quale Blasi ha invitato tutti, anche quelli miracolati dal premio di governabilità che a quella riunione potrebbero entrare da consiglieri in pectore e uscire da trombati. 
TREVISO - Cuneo è la seconda finalista del campionato di Serie A1 maschile di pallavolo. La Bre Banca Lannutti, alla sua terza finale scudetto (due sconfitte nelle precedenti esperienze, entrambe contro Treviso) ha battuto fuori casa la Sysley Treviso 3-1 (27-29, 23-25, 25-22, 19-25) chiudendo la serie della semifinale play-off sul 3-1. Ad attendere Cuneo in finale la Itas Diatec Trentino già qualificata. SISLEY TREVISO : Carletti, Fei 20, Horstink 9, Beretta, Papi 1, Farina (L), De Togni 10, Bontje 7, Maruotti 17, Garcia 6. Non entrati Sabbi, Vanin, Cuda. All. Piazza. BRE BANCA LANNUTTI CUNEO : Wijsmans 18, Henno (L), Parodi 11, Fortunato 8, Nikolov 19, Grbic 6, Peda, Mastrangelo 8, Patriarca, Pieri. Non entrati Nuti, Jeroncic, Marchisio. All. Giuliani. Arbitri : Cinti, Barbero. Note - Spettatori 2500, incasso 13000 euro, durata set: 33', 29', 29', 25'; tot: 116'. Leggi i commenti I commenti dei lettori 
Con le fiaccole, le bandiere con le croci celtiche e i tricolori italiani alcune centinaia di militanti di estrema destra (800 per la questura, oltre 1.000 per gli organizzatori) hanno sfilato per le vie di Milano in ricordo di Sergio Ramelli, giovane missino ucciso 35 anni fa, e di altri due camerati, Carlo Borsani e Enrico Pedenovi, uccisi anche loro il 29 aprile. FOTO Il corteo della destra La lenta parata, in puro stile militare, con i passi scanditi dai tamburi, si è aperta con una adunata in piazzale Susa, dove al grido di "presente" e col saluto romano è stata omaggiata la memoria di Carlo Borsani, sottotenente della Rsi,  lì ucciso dai partigiani 65 anni fa. Al corteo, aperto dallo striscione "onore ai camerati caduti", hanno partecipatp tutte le sigle dell'estrema destra, da Forza Nuova agli Hammerskin e a Casa Pound e alcuni esponenti politici milanesi del Pdl come la consigliera provinciale Roberta Capotosti. FOTO Piazzale Loreto, fiori per il Duce Il corteo ha sfilato lungo le strade del quartiere Città Studi, raggiungendo i luoghi dove furono uccisi anche gli altri due "martiri": Sergio Ramelli, militante del Fronte della gioventù, ucciso a 19 anni nel 1975 da un commando di Avanguardia operaia, e il consigliere provinciale Enrico Pedenovi, massacrato esattamente un anno dopo da Prima linea. Durante il tragitto alcuni residenti del quartiere hanno rivolto improperi contro i militanti di estrema destra intonando anche Bella ciao . 
Corsi di arabo in tutte le scuole con tanti bambini nordafricani, per insegnare loro la cultura dei genitori. È la proposta del provveditorato, che vuole estendere ad altri istituti il progetto già sperimentato in 13 scuole milanesi, fra elementari, medie e superiori. In una comunicazione pubblicata sul sito Internet dell’ufficio scolastico, si auspica che i docenti comprendano «l’importanza del mantenimento e della valorizzazione della lingua di origine» e si precisa che «i corsi rivolti finora a studenti arabofoni sono stati aperti anche agli italiani». Sull’opportunità del progetto, che nella fase di sperimentazione è stato promosso dall’Università Cattolica e dalla fondazione Ismu con finanziamenti dell’Unione europea, scoppia la polemica: alla Lega, infatti, l’ora di arabo non piace. Se il provveditore Giuliana Pupazzoni parla di «utile strumento per l’integrazione» e promette di lavorare «per individuare le risorse necessarie a estenderlo a molte scuole», Marina Lazzati, assessore leghista all’Istruzione in Provincia, non ci sta: «Rispetto la cultura islamica — dice — ma non vedo il motivo di fare corsi di arabo. Se non ci decidiamo a trasmettere i nostri valori agli stranieri, saremo sommersi dai musulmani». Il capogruppo del Carroccio in consiglio comunale, Matteo Salvini, rilancia: «Porterò in direzione scolastica regionale centinaia di libri sulla storia e sul dialetto di Milano. Insegniamo agli studenti la nostra tradizione, se poi c’è tempo faremo anche lezioni di thailandese e gaelico». Per Marco Campione, responsabile Scuola del Pd lombardo, «la posizione della Lega è inaccettabile, la proposta invece è ottima. Il punto è capire con quali risorse si faranno i corsi: non bisogna togliere fondi destinati alle ore di italiano per stranieri». Fra le 13 scuole che già sperimentano i corsi di arabo, ma anche di romeno e di cinese, c’è l’istituto comprensivo Lorenzini Feltre, in zona Corvetto. In cattedra, per due pomeriggi a settimana, salgono insegnanti madrelingua, che insegnano ai ragazzini a ordinare in grammatica e sintassi le parole che usano in casa i loro genitori. «L’esperienza è positiva — dice la preside Elena Borgnino — i ragazzini sono entusiasti». Ma se anche alle elementari Radice di via Dolci l’esperienza ha funzionato, alla Casa del Sole in zona via Padova il progetto è stato abbandonato: «Gli iscritti erano pochi — dice il preside Francesco Cappelli — gli studenti fanno il tempo pieno, e fermarsi dopo le 16.30 era troppo». La direzione scolastica regionale ha intanto ufficializzato che in nessuna scuola lombarda sarà applicato il tetto del 30 per cento sul numero di stranieri in classe: sono state accordate deroghe a tutte le 129 scuole che eccedevano la soglia fissata dal ministero, pari al 16 per cento del totale delle scuole lombarde. «Sono pochi i ragazzini stranieri che hanno davvero difficoltà linguistiche», ha spiegato il direttore scolastico Giuseppe Colosio. 
