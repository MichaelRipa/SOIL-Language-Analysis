Il  Comune chiude due scuole in via Tollegno. Si tratta della  primaria succursale “Ilaria Alpi” e della secondaria di primo grado succursale  “Viotti”. La pausa è dovuta al piano di  ristrutturazione dei due edifici. Palazzo civico oltre a rassicurare le famiglie  dei bambini e ragazzi che frequentano le due scuole, ha già messo a punto un  piano anti disagi per i due mesi in cui gli alunni saranno trasferiti.“E’ un  intervento preventivo – assicura l’assessore comunale alle Risorse scolastiche,  Beppe Borgogno -. Non siamo nella maniera più assoluta in presenza di un  pericolo immediato. Si tratta solo di lavori che, proprio per poter garantire la  massima sicurezza, vanno fatti urgentemente. La ristrutturazione rientra in un  piano di monitoraggio che il Comune porta avanti ormai da diversi mesi. Tutte le  parti strutturali vengono regolarmente controllate: facciamo verifiche anche  laddove non ci sono danni visibili, come infiltrazioni o quant’altro, su  controsoffitti e volte. Li eseguiamo soprattutto nelle scuole di quel periodo,  che presentano criteri di costruzione particolari”. Proprio lo screening  delle scuole – quelle di proprietà del Comune – ha individuato nell’edificio di  via Tollegno 83 un punto critico. E’ necessario sostituire del tutto il  controsoffitto: oggi presenta problemi di manutenzione, dovuti  all’invecchiamento fisiologico del materiale, che non possono garantire la  massima sicurezza. Il restauro avverrà in tre fasi. Entro marzo i lavori  interesseranno le aule e il blocco centrale: così da consentire il normale  svolgimento delle lezioni per la primaria e secondaria di primo grado. Nei primi  sei mesi del 2012 toccherà all’atrio ed entro giugno 2013 i tecnici lavoreranno  al primo piano, oggi utilizzato dalla scuola primaria. “ Grazie alla  collaborazione tra i dirigenti scolastici e gli uffici tecnici dell’assessorato  – sottolinea Borgogno - è stato possibile trovare una soluzione che, seppur non  eliminandolo, ridurrà al minimo l’inevitabile disagio per le famiglie e gli  alunni delle sedi coinvolte”. I bambini e i ragazzi dovranno spostarsi per circa  due mesi in altre scuole del territorio: per la secondaria sarà la scuola  Frassati, in via Gubbio 47, per la primaria la Sabin di corso Vercelli 157. A  fare la spola ogni giorno ci penserà una navetta Gtt messa a disposizione dal  Comune. Per qualsiasi dubbio o domanda il 29 dicembre, alle 17.30, è previsto un  incontro con le famiglie dei bambini e dei ragazzi che frequentano le scuole:  l’assemblea si terrà nella sede della circoscrizione Sei, in via San Benigno 22. 
«ADESSO c’è Napoli nella bufera e il caso fa scandalo, nel senso che se ne parla dappertutto, perché il Mercadante è un teatro di grande tradizione che negli ultimi tempi aveva ripreso a camminare bene sulle sue gambe, ma dovunque si fa così. La prassi è questa, il potere ha leggi che non tengono conto della meritocrazia e il cda di uno Stabile, direttore compreso, consente manovre che politicamente possono essere molto redditizie. È triste ma è così». Firmato Licia Maglietta, l’ultima star della grande scuola teatrale napoletana. Ha debuttato con “Tango glaciale”, con la regia di Martone, e ancora oggi, ventotto anni dopo, veste la casacca tutta azzurra di “Teatri uniti” e di “Falso movimento”. Siamo riusciti a intercettarla su un binario ferroviario, è rientrata a Milano ma ci starà poco perché “La grande occasione”, tratta da due testi di Bennet, dopo un tre settimane di esauriti a Milano riprenderà a girare. «Non verremo a Napoli, però, e questo mi fa star male perché tengo molto al giudizio di un pubblico scaltro e intelligente come il nostro». Scaltro, appunto. In grado, quindi, di farsi una ragione: De Rosa o De Fusco? «Non mi schiero, e poi non è questo il dato su cui riflettere. Anche perché un nome vale l’altro trattandosi di due professionisti che vantano un ottimo curriculum. Non mi va giù, al contrario, il metodo al quale ci si affida. Non se ne può più o, se piace di più, il modo ancor m’offende. Prendere decisioni così tranchant dalla sera al mattino è fuori da ogni regola compartimentale, evidentemente era deciso da tempo e si attendeva solo l’occasione per procedere. Ma a chi lo diciamo? Sappiamo tutti che si fa così e buonanotte al secchio». Proviamo a interpretare il suo pensiero: la spallata a De Rosa era da mettere nel conto dal momento che gli equilibri politici della Regione si erano spostati da sinistra a destra. «Non ho pensato a De Fusco, sinceramente, ma grosso modo è andata come lei ha detto nel senso che la nuova macchina di potere ha bisogno di riferimenti sicuri». (E in giornata, tra l’altro, se ne è avuta conferma: Ombretta Colli, senatrice del Pdl e componente della commissione istruzione e cultura, ha plaudito alla nomina di «un eccelso regista» come Luca De Fusco e ha lasciato intendere che il Mercadante riprenderà con maggiore lena: «Grazie anche alla nuova politica culturale del presidente Caldoro»). A parte ogni considerazione politica, il “caso Mercadante” ferisce Napoli in un momento in cui la città, per l’emergenza rifiuti e per la grave crisi politica, è particolarmente vulnerabile. La cultura, insomma, si è messa in scia. «Proprio così. Non vengo spesso a Napoli, ma cerco di documentarmi e so che la scure potrebbe abbattersi anche sul museo Madre, che pure ha fatto un ottimo percorso, e su altre strutture. Tutto questo avviene perché la cultura non è più autonoma rispetto alla politica, anzi è un grande serbatoio di consensi e di scambi di potere. Guardiamoci in giro, quanti stabili hanno operato scelte indipendenti? Mentre lo dico mi viene in mente solo il “Piccolo” di Trieste diretto da Ronconi. Non credo di sbagliare e penso che a questo punto sia giusto porsi un’altra domanda». Quale? «Perché una donna non può aspirare a dirigere un teatro? Quelle che ce l’hanno fatta si contano sulle dita di una sola mano. Il teatro resta al maschile e questo, sinceramente, non è accettabile in una città “femmina” come Napoli». È una autocandidatura? «No, a me piace recitare». 
AI PIEDI ha un paio di sandali. «Sono arrivata dall’Africa l’altro ieri e dopo due mesi a piedi nudi è impossibile abituarsi a scarpe invernali». Tra le mani una borsa di tela leggera che donerà, di lì a poco, con tutto il suo contenuto, i lavori in tessuto delle sue donne etiopi. «In Africa diciamo così: camminiamo insieme. Camminando ci si libera di tutto quello che si ha, ci si offre all’altro». Nunzia Gatta, 72 anni, è una donna dal volto aristocratico con intensi occhi azzurri, nata e vissuta al rione Luzzatti a Gianturco ma cresciuta con la passione per l’Africa. Madre di quattro figli, nonna, donna in carriera, ma soprattutto missionaria. È tra le fondatrici dell’associazione Gma, organismo non governativo nato nel 1969. Lo scopo: aiutare i bambini di strada e le donne dei villaggi di Eritrea, Mozambico ma soprattutto del villaggio di Shashamene in Etiopia. Con l’aiuto dei missionari locali, l’associazione ha fondato sette scuole, un convitto per bambini ciechi, un centro per donne maltrattate, un ambulatorio, tre case famiglia per ragazzi di strada e tante altre opere sociali. Qui soprattutto l’associazione raccoglie fondi per l’adozione a distanza dei bambini. «Bastano 300 euro all’anno — dice mentre ti guarda diritta negli occhi — e loro avranno l’istruzione e la salute. A me non interessa nient’altro, nulla vale come un contributo per farli crescere sani nel loro paese, neanche l’adozione internazionale. Lasciate perdere il Natale consumistico, che ne fate di tutti quei regali ai vostri figli? Qui i bambini muoiono davvero. C’è bisogno di aiuto». Non è soltanto una causa umanitaria a infiammare l’anima di Nunzia. Non è nemmeno uno di quegli intenti comuni a tante signore della Napoli bene di cui Nunzia fa parte «sono ricca di famiglia, ho sempre avuto tanti soldi. Ma non ho mai amato vestiti e gioielli. Volevo vivere senza nulla». Lei in Africa ci va due volte all’anno, ci resta mesi interi, si sporca le mani, interviene. Senza nessuna retorica. «Non sono una sognatrice, mi piacciono le cose concrete. Sono operativa. Non resto a guardare». Era adolescente e la madre Elena la mandava in casa della gente al rione Luzzatti a guardare cosa mangiavano e se erano troppo magri. «Ancora oggi faccio lo stesso. Tengo d’occhio un bambino, una donna. Guardo cosa mangia e se dimagrisce a vista d’occhio so che c’è qualcosa che non va, sono malati». Una laurea in economia e commercio, una vita da amministrativa per la Grimaldi Lines e una trasferta di tre anni a Londra. «Ma nella testa avevo sempre l’Africa». Poi, la svolta. L’insegnamento nell’università delle suore comboniane della Nigrizia ad Asmara («volevo fare il medico ma mio padre non me lo ha permesso, così ho pensato che anche l’insegnamento poteva essere di grande aiuto»), l’impatto con la povertà. «Andavo nei quartieri dei bimbi sporchi che vedevo a scuola e dicevo alle mie colleghe, invece di criticarli, perché non li aiutiamo?». Poi il matrimonio con Pier Augusto, volontario conosciuto ad Asmara, i figli, la vita in giro per il mondo, Irlanda, Arabia Saudita, Africa, Varese e poi il ritorno a Napoli, a Licola, dove ancora oggi vive con il marito. Casa frequentata da decine di volontari che l’adorano. «Io a casa ci devo restare ma la mia mente è sempre là, a loro, a quei bambini che lascio ogni volta. So che là non cambia niente, è un film che continua ma senza di me». Quarantotto bambini dai tre agli undici anni, strappati via alla strada che la sua missione trasforma in pochi giorni. «Arrivano pieni di croste ma dopo pochi mesi conoscono già l’inglese, è un miracolo. Un bambino felice è intelligente. E i miei sorridono». Sono loro che quando l’anno scorso Nunzia ha avuto un grave problema al ginocchio, le hanno fatto un regalo speciale. «Mi hanno infilato la testa sotto il braccio, erano la mia stampella. Una cosa commovente. Non volevano che usassi il bastone». E le donne? «Situazione drammatica, la loro. Come quella di una donna che viveva sotto un albero con due bambini piccoli e uno in arrivo. Ora l’abbiamo aiutata, ha una baracca. Non sorride ancora. Ma almeno non grida più». 
ROMA - "Sebbene la magistratura italiana sia tradizionalmente considerata orientata a sinistra, l'ex premier ed ex ministro degli Esteri Massimo D'Alema ha detto lo scorso anno all'ambasciatore (Usa, ndr) che la magistratura è la più grande minaccia allo Stato italiano". Lo scrive l'ambasciatore americano a Roma, Ronald Spogli, in un cable del 2008 targato Wikileaks e pubblicato da El Pais . Nel dispaccio del 3 luglio 2008 intitolato "Berlusconi incontra forti turbolenze", nel paragrafo "La magistratura in Italia: per molti un sistema 'rotto'", l'ambasciatore americano argomenta che la pubblicazione delle intercettazioni telefoniche relative alle inchieste giudiziarie da parte della stampa creano "imbarazzo a coloro che si battono per una riforma del sistema giudiziario e per la fine della pratica delle intercettazioni". I responsabili delle fughe di notizie "raramente vengono" individuati. "Sebbene la magistratura italiana sia tradizionalmente considerata orientata a sinistra, l'ex premier ed ex ministro degli Esteri Massimo D'Alema ha detto lo scorso anno all'ambasciatore (Usa, ndr) che la magistratura è la più grande minaccia allo Stato italiano", scrive ancora Spogli. "Nonostante 15 anni di dibattiti sulla necessità di una riforma del sistema, non sono stati fatti progressi significativi. Gli italiani considerato il loro sistema 'rotto' e hanno veramente poca fiducia sul fatto che garantisca giustizia", commenta ancora il diplomatico americano. Nello stesso dispaccio si parla del premier. Silvio Berlusconi "affronta turbolenze" a causa di "almeno tre inchieste giudiziarie", e nelle prossime settimane, "ha detto Gianni Letta che potrebbero essere pubblicate altre "imbarazzanti intercettazioni". Dopo la "luna di miele" nella prima fase del governo, il premier "è finito nelle turbolenze e non è chiaro se abbiano girato a suo vantaggio. Nel caso estremo ('in the extreme'), è possibile immaginare uno scenario nel quale Berlusconi potrebbe perdere considerevole popolarità e la sua abilità di portare avanti le riforme, o anche il suo potere di governare". 

ROMA - Se finisse in un carcere americano, Il fondatore di WikiLeaks, Julian Assange afferma di avere "grandi possibilità" di venire ucciso "nello stile-Jack Ruby", l'uomo che uccise Oswald, il presunto assassino di John F. Kennedy a Dallas. Ruby, legato agli ambienti mafiosi statunitensi - anche se non ci sono prove certe della sua affiliazione a questa o quella famiglia - uccise Oswald 48 ore dopo la morte di Jfk, mentre il giovane ex Marine veniva trasferito dal commissariato di polizia al carcere. Condannato in prima istanza alla pena di morte, Ruby morì al Parkland Ospital nel 1967 (lo stesso in cui venne decretata la morte degli stessi Kennedy e Oswald) per un tumore che gli era stato diagnosticato un anno prima. In diverse occasione, Ruby tuttavia parlò di un complotto per "farlo tacere" ed insinuò che la malattia gli era stata 'inoculata'. Comunque, sottolinea Assange, "sarebbe politicamente impossibile" per la Gran Bretagna estradarlo negli Stati Uniti, e Londra ha "il diritto di non estradare per crimini politici". "Lo spionaggio è un classico caso di crimine politico, è a discrezione del governo britannico se applicare questa eccezione o no",  ha detto l'australiano al Guardian. Il fondatore di Wikilekas però assicura: "C'è un nuovo governo, che vuole dimostrare di non essere già stato cooptato dagli Stati Uniti", argomentando che David Cameron e Nick Clegg sono in una posizione più forte per resistere a una richiesta di estradizione da parte di Washington. 
La  proprietà del centro commerciale “Le Gru” si insedierà a Palazzo del Lavoro.  Ieri Corio ha firmato l’accordo con Pentagramma, la società metà di Gefim, dove  dietro c’è la famiglia Ponchia, e metà di Fintecna. Un investimento imponente:  145 milioni di euro, di cui un centinaio solo per trasformare l’edificio del  Nervi in un’immensa galleria commerciale. “I lavori partiranno entro il prossimo  anno – annuncia Marcello Pasini, presidente di Pentagramma - mentre  l’inaugurazione è stata fissata per il 2014. Speriamo però di poter anticipare i  tempi. Non sarà un centro commerciale comune: il nostro obiettivo sarà quello di  relazionare il privato, negozi e ristoranti appunto, con gli spazi pubblici.  All’interno ci sarà un’arena in grado di accogliere concerti e  spettacoli”. L’idea è quella di farne uno shopping center atipico, sfruttando  l’appeal turistico di questo edificio. Già oggi, lo scheletro arrugginito del  Nervi, riesce a richiamare un migliaio di visitatori l’anno. Tante sono infatti  le richieste di tour arrivate a Gefim. Secondo Corio: “Palazzo del Lavoro sarà  in grado di portare in quel di Torino 1,2 milioni di persone l’anno:  un’immigrazione che avverrà un po’ da tutt’Europa. Non solo negozi insomma, ma  spazi a disposizione dei passanti. A partire dal verde. 
NATALE senza Madre. Chiude il museo di arte contemporanea della città. I lavoratori della biglietteria e gli assistenti di sala indicono lo sciopero a oltranza e manifestano in via Settembrini, con fischietti, striscioni, volantini. Una protesta che diventa interattiva. I dipendenti della cooperativa Pierreci Codess (ieri mattina mascherati con le buste dello shop del Madre in testa), infatti, fermano i turisti all’ingresso e spiegano loro perché «il museo sta morendo», parlano dei «tagli della Regione e della mancata programmazione per il 2011». E così i turisti, chi per solidarietà chi perché comunque sa che non avrà assistenza o altri servizi, scelgono di disertare il museo. La Fondazione cerca di resistere e per 48 ore tiene il museo aperto, grazie al personale amministrativo (appena cinque unità), ma saltati i servizi di guardiania, didattica, biglietteria, mediateca, ristorazione e vista la fuga dei turisti lo sciopero della cooperativa Pierreci Codess ha la meglio. I 52 lavoratori (in cassa integrazione da mesi e che non sono stati pagati per il secondo semestre 2010) incrociano le braccia «per la mancata programmazione delle attività del museo per il 2011 e per la relativa copertura economica», come spiega la Rsa Filcams Cgil. Tra l’altro la società Scabec, a firma del presidente Massimo Lo Cicero, ha comunicato, il 21 dicembre, alla Fondazione che, non ricevendo informazioni ufficiali in merito ai finanziamenti regionali destinati al Madre nel prossimo anno, sospenderà dal primo gennaio tutte le attività di servizio. «Non avrebbe senso insistere — scrive la direzione del Madre — e inasprire un conflitto inutile e dannoso per tutti con un gruppo di giovani e qualificati lavoratori, le cui ragioni sono peraltro completamente condivise dai colleghi della Fondazione». La direzione così comunica che il museo «non potrà essere aperto durante le festività natalizie e, quasi sicuramente, non riaprirà a causa dello sciopero in atto fino al 31 dicembre». Allo stato attuale insomma il museo diretto da Eduardo Cicelyn non intravede la possibilità di «un raffreddamento della vertenza sindacale» e chiude. La Fondazione Donnaregina si appella «alla Regione affinché renda pubbliche le sue intenzioni indicando con chiarezza le risorse che investirà nella gestione e nell’attività del Madre nell’anno 2011». Sia la Fondazione che i lavoratori chiedono alla Regione di «convocare la Fondazione Donnaregina e Scabec a un tavolo di negoziazione». Amaro il commento di Cicelyn: «Non siamo più in condizione di tenere il museo aperto, per due giorni ci abbiamo provato, ma era molto imbarazzante. D’altronde i lavoratori, benché non siano lavoratori del Madre, hanno ragione». E le previsioni sono nere: «Se non si trova una via d’uscita dovremo cominciare a restituire le opere d’arte. L’unica soluzione è aprire un tavolo di negoziazione. Noi abbiamo risparmiato un milione e trecentomila euro, soldi con cui potremmo organizzare l’attività nel 2011 e abbiamo anche un piano alternativo di gestione con un taglio di 400 mila euro. Ma sono proposte che la Regione ci deve autorizzare». 
Leggi i commenti I commenti dei lettori 
TRENTO - Giorgio Di Centa, il piccolo, mitico, "grillo" dello sci nordico d'Italia non finisce di stupire: oggi ha conquistato, sentite un po', il sedicesimo titolo italiano individuale nella gara di combinata maratona degli Assoluti di fondo disputati sulla neve del centro di sci nordico di Piani di Luzza, a Forni Avoltri (Udine). Il portacolori del Centro Sportivo Carabinieri, 38 anni, campione olimpico a Salt Lake Ciy (2002) ha vinto in una giornata condizionata pesantemente dalla pioggia che ha ulteriormente reso difficoltoso i 20 chilometri di gara. Fulvio Scola, al secondo argento in due giorni dopo quello ottenuto nella sprint, ha concluso a 2"9. Completa il podio Cristian Zorzi, diventato ormai uno specialista della distanza, finito a 4"5. Non ha gareggiato Pietro Piller Cottrer a causa di un attacco influenzale. In campo femminile Silvia Rupil ha approfittato dell'assenza di Arianna Follis e Magda Genuin per conquistare il suo primo scudetto della carriera. Sul podio anche Magda Genuin (ieri oro nella sprint) ed Elisa Brocard. Leggi i commenti I commenti dei lettori 
