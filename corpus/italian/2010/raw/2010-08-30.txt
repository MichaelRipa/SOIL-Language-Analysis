In teatro arriva "Threnos memini", spettacolo di informazione e denuncia sulla  Strage di Viareggio, con la regia di Marco Brinzi. La prima, promossa dalla  Provincia di Lucca e realizzata con la collaborazione del Comitato Via  Ponchielli e dell'Associazione "Il mondo che vorrei", è in programma  all'auditorium San Girolamo di Lucca, venerdì 3 settembre alle 21. "Threnos  memini" nasce su sceneggiatura di Brinzi e Sara Bellodi: oltre 4 mesi di  lavoro, ricerche, interviste recuperate dalla cronaca dei giornali e dei tg o  realizzate a tu per tu con i familiari delle vittime, per tessere uno spettacolo  duro, della durata di 70 minuti, che, rappresentando il lutto (threnos, dal  greco, lamentazione funebre), inviti a un maggior senso civico e a non  dimenticare, come, appunto, indica il 'memini' latino del titolo. Strutturato in  una serie di parti che si susseguono con brevi intermezzi musicali, riporta  documenti e le dichiarazioni pubbliche dei "protagonisti" della strage, delle  vittime, ma anche dei politici, di quanti stanno conducendo le indagini e dei  vertici delle aziende coinvolte - da Trenitalia a Gatx - "così come sono state  espresse", affiancate da scene di pura fantasia satirica e grottesca. "Threnos  memini" sarà rappresentato in altri teatri italiani: dopo la prima di Lucca, ci  saranno delle tappe regionali ed entro la primavera del prossimo anno, una  rappresentazione a Milano. Lo spettacolo al Teatro di San Girolamo sarà a  offerta libera per raccolta fondi destinata alla ricostruzione di via  Ponchielli. 
Non so voi, ma io ormai ho fatto una scelta. Apro un libro, vado alla voce "Ringraziamenti" e se vedo una folla, lascio stare, non lo leggo più. Intendo, non leggo più quelli che rendono omaggio a una specie di comitato di lettura, gente che ha dato consigli, magari suggerito tagli. Non sopporto più l'editor interventista, la moglie o il marito che ci mette becco (stando al libro/film "L'ultima stazione" pure la consorte contessa di Tolstoj lo faceva). Preferisco i libri sghembi, quelli la cui struttura cede a un certo punto va per la tangente, si perde, poi magari si ritrova. Sono lo specchio di un uomo, che ci ha messo anche le proprie debolezze. C'è un nome solo in copertina, mica AA. VV. Se leggo John Irving, per dire, voglio sapere che è lui e non lui più l'agente, il funzionario editoriale, un parente, tre amici, un ex professore, il figlio. E' una forma d'arte, si fa da soli. Da soli si sbaglia, oppure no. Come la responsabilità penale, anche quella letteraria è personale. PAUSA AUTOPUBBLICITARIA: E questo almeno posso garantirvi: ero solo nella stanza fino all'ultimo punto fermo quando ho scritto "Un tuffo nella luce". 
Nella Repubblica Islamica dell'Iran una donna di 43 anni, madre di due figli, Sakineh Mohammadi-Ashtiani, rischia oggi la morte per lapidazione (dopo aver già subito 99 frustate in guisa di punizione pubblica e a titolo di " esempio", in presenza di suo figlio). Una vergogna per l'umanità! Quali i crimini commessi da Sakineh agli occhi delle autorità politico-religiose di questo Paese ? L'adulterio, un fatto comprovato, che tuttavia non è un crimine e neppure un reato. Ma soprattutto la complicità nell'omicidio di suo marito, perpetrato dal suo amante; quest'ultima effettivamente confessata - sotto una pressione morale orrendamente simile a una tortura psicologica - ma poi negata con disperata ostinazione. Certo, in mancanza di sufficienti elementi di giudizio, non sta a noi dirimere qui la questione della presunta colpevolezza o dell'innocenza di questa donna. Non intendiamo perciò entrare nel merito della dinamica del processo, e tanto meno nei suoi dettagli. C'è però una cosa, in questa procedura giudiziaria, di cui siamo certi: punizioni di questo tipo, non diversamente da tutte le forme che può assumere la pena capitale, sono contrarie in tutto e per tutto non solo alle prassi di ogni democrazia  moderna  -  definizione certo non  confacente all'Iran integralista dei Mollah  -  ma in senso ancora più globale, al rispetto della vita umana. E ciò in ogni caso e senza esclusione alcuna, quale che sia  la gravità delle imputazioni. A quest'argomento essenziale  -  il rispetto, in questo caso,  della vita di una donna  -  anche il più fondamentalista dei credenti dovrebbe mostrarsi sensibile, in nome di una logica della compassione e al cospetto della carità divina. A morte, dunque, la pena di morte! Il supplizio previsto, particolarmente barbaro e retrogrado - in doloroso contrasto con la grande civiltà che l'Iran ha rappresentato in passato - ci riporta ai momenti peggiori dell'oscurantismo ideologico e religioso di sinistra memoria, indegno di un Paese moderno. L'ondata di sdegno suscitata sull'intero pianeta dal verdetto della giustizia iraniana è dunque perfettamente giustificata. Ecco perché gli intellettuali più impegnati, coscienze instancabili nello sforzo di vigilare sul claudicante andamento del mondo, hanno rivolto un appello solenne alle autorità iraniane, chiedendo loro  di fermare in via definitiva  -  se non altro per clemenza, o per pure e semplici ragioni umanitarie, l'iter di questa esecuzione iniqua e intollerabile! Ma non è tutto: in senso ancora più generale, al di là dell'urgenza di un caso individuale e particolare come quello di Sakineh, chiediamo, con lo stesso fervore morale, la stessa determinazione filosofica, il rispetto della dignità e della libertà di tutte le donne iraniane, siano esse musulmane o di qualunque altra confessione religiosa o anche laiche. Questo  nostro appello pressante è condiviso, ne siamo certi, da milioni di uomini e donne di buona volontà in tutto il mondo democratico! Infine, chiediamo non  solo una misura temporanea quale la sospensione  della lapidazione di Sakineh, ma la pura e semplice abolizione di questa pratica! Perciò rivolgo a chiunque leggerà questo testo l'invito ad associarsi con la propria firma all'appello lanciato in tutto il mondo dai miei amici intellettuali francesi e dal sottoscritto, cittadino italiano, e pubblicato on line come petizione aperta sul sito di Repubblica. Questo chiediamo oggi agli Ayatollah, ai Mollah e al presidente della Repubblica islamica dell'Iran: liberate Sakineh dall'anticamera di questa morte più d'ogni altra atroce e crudele. *Filosofo, autore di Filosofia del Dandismo, o l'estetica del vivere (Excelsior 1881, Milano, 2010) (Traduzione di Elisabetta Horvat) 
È uno tsunami quello che rischia di abbattersi sulla cultura a Palazzo Marino. Mettendo in pericolo il calendario delle mostre del prossimo anno organizzate dal Comune: da Palazzo Reale al Pac, dal Palazzo della Ragione alla Rotonda della Besana. Perché adesso sono le esposizione le sorvegliate speciali in Comune. L’allarme è contenuto in un articolo della Finanziaria del governo, che impone, tra le tante rinunce, un taglio dell’80 per cento non solo alle spese per consulenze, relazioni pubbliche, convegni, pubblicità e rappresentanza, ma anche alle mostre. Una mazzata. Che potrebbe far saltare impegni programmati da tempo, riducendo da oltre 4,2 milioni a poco più di 800mila euro il budget che il Comune potrà investire per le manifestazioni. Sempre che non si trovino gli sponsor che a questo punto, però, dovrebbero finanziare l’intero capitolo. In Comune ci sperano ancora. E, dopo aver tentato di cambiare il testo della norma, la battaglia per cercare di salvare le mostre si giocherà sull’interpretazione del governo. È quello che chiede l’assessore alla Cultura, Massimiliano Finazzer Flory: una possibilità di uscita. «Certo, sono preoccupato — dice — ma secondo noi il taglio non dovrebbe riguardare le mostre: non sono eventi spot, ma la prosecuzione delle stesse attività delle istituzioni culturali. Vorrebbe dire mettere in difficoltà i musei che sono anche un patrimonio economico della città». Una preoccupazione condivisa dal presidente lombardo dell’Anci, il sindaco leghista di Varese Attilio Fontana: «Spero che ci sia un modo per escludere le mostre: porrò la questione in sede Anci. Se non fosse così vorrebbe dire cancellare le iniziative culturali. È assurdo, poi. Come sindaco devo decidere come spendere i soldi che ho a disposizione». La scure si abbatte sui conti del 2011 e quell’80 per cento in meno va calcolato sul budget del 2009: allora, per organizzare 42 mostre, Palazzo Marino ha impegnato poco più di 4 milioni di euro. Solo una parte del valore complessivo — oltre 22 milioni di euro — ma indispensabile per far partire la caccia allo sponsor. «Ma — spiega Roberto Grossi, il presidente nazionale di Federculture, che raccoglie enti locali e aziende culturali — l’intervento pubblico serve come volano per attrarre altri finanziamenti: senza quello non sarà possibile realizzare niente». È da Federculture che parte l’allarme: «Abbiamo chiesto ai ministeri un’interpretazione che ci sollevi da questa tenaglia — continua Grossi — ma la norma non sembra lasciare scampo. Non solo prevede una drastica riduzione, ma impone agli enti locali come spendere i propri fondi: è incostituzionale. E un grandissimo boomerang, visto che le mostre creano un gigantesco indotto per le città». Palazzo Marino è ancora alle prese con la manovra e il bilancio: a metà settembre, per cercare di ridiscutere l’impatto generale, l’assessore Giacomo Beretta avrà un incontro al ministero dell’Economia. In questo scenario, però, la cultura rischia di trasformarsi in una Cenerentola: tra la diminuzione dei fondi statali, i tagli a enti e fondazioni e il forte limite imposto alle mostre. Il Pd con il capogruppo in Comune, Pierfrancesco Majorino, vede un rischio nell’«appaltare l’offerta culturale esclusivamente ai privati». E attacca: «La giunta Moratti dovrebbe difendere più e meglio la cultura su cui ha puntato molto poco in questi anni». 
"Non volendo causare eccessivo allarmismo ci limitiamo a registrare l'ultimo episodio violento occorso nel pieno centro storico della città, questa volta a barriera Garibaldi, oggi apparso sulla stampa. Gli ingredienti non si discostano dalla ricetta ormai consolidata. Un alterco che si trasforma in pochi attimi in un vero e proprio scontro fisico, con i due contendenti che si fronteggiano ben armati di oggetti pronti a far danno e che solo l'intervento della Polizia Municipale evita di trasformarlo in un fatto di sangue. Sono le 14 si sabato pomeriggio, a due passi dalla stazione, a due passi da piazza della Pace. Non crediamo sinceramente che questi siano i teatri migliori dove rappresentare presso turisti e visitatori un biglietto da visita come questo. Ma soprattutto siamo convinti che sia necessario garantire la vivibilità di ogni porzione della città, perché il benessere di chi vi abita passa anche attraverso la possibilità di frequentare le strade senza timore di incappare in scenari da guerriglia urbana. Purtroppo, e sottolineiamo l'avverbio, ci ritroviamo nella scomoda posizione di chi possedeva un po' di ragione quando andava dicendo e ripetendo la situazione in cui versava questa direttrice importante della città, per l'appunto la zona stazione-piazzale della Pace, che sta diventando un concentrato di attività e traffici che portano con sé quasi inevitabilmente la violenza. Non possiamo quindi che salutare con sollievo i rinforzi di uomini che l’Amministrazione ha voluto a tutela dei cittadini di Parma e che andranno ad incrementare la possibilità di osservare da vicino gli accadimenti diurni e notturni della nostra comunità, credendo che una presenza più massiccia, meglio coordinata e dinamica, sviluppata nei giusti luoghi possa fare da deterrente e da monito per coloro che interpretano la città in modo del tutto errato. Come non sottolineare inoltre con soddisfazione l’introduzione del nuovo nucleo cinofilo che già ha dimostrato la sua forte potenzialità in zone a rischio come Piazzale della Pace. Lo stesso giornale di oggi riporta la lettera dei residenti in via Verona, uno dei tanti appelli che i parmigiani lanciano alle autorità (per non usare la metafora risorgimentale del “grido di dolore...“) cui bisognerà pur dare risposte convincenti ed efficaci, salvo altrimenti abbandonare a sé stessi i cittadini e il loro quotidiano convivere con situazioni allarmanti e pericolose, come ad esempio lo spaccio di sostanze. Cresce ogni giorno e ovunque l'appello di Parma perché non si abbandoni la strada della fermezza e del rispetto delle leggi e delle regole, senza il quale la convivenza si trasforma in lotta tra bande, pur comprendendo ancora una volta, per non essere equivocati, la grande difficoltà dei singoli operatori delle forze dell’ordine nello svolgimento della propria funzione. 
