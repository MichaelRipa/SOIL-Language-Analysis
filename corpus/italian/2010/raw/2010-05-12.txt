Contro l'influenza "A" si è vaccinato solo un ligure su cento e la Regione Liguria ha rispedito al Ministero della Salute 248.511 dosi di vaccino inutilizzate. Vuol dire che ne sono state utilizzare solo 18.820. A fornire i dati è stato il direttore sanitario dell'azienda ospedaliera San Martino, Gianni Orengo: "I casi accertati di malattia per il virus H1N1 in tutta la Liguria sono stati poche unità. L'emegenza era scattata a luglio del 2009 e il Ministero della Salute aveva acquistato milioni di dosi di vaccino. Nell'ottobre scorso in Liguria era iniziata la somministrazione contro la possibile epidemia, che invece non è mai arrivata. Pochi giorni fa il Ministero della Salute ha segnalato il cessato allarme, permettendo alla Regione di rispedire al Ministero le oltre duecentoquarantamila dosi di vaccino rimaste. "L'ospedale San Martino - ha spiegato Orengo - aveva ricevuto dal Ministero le dosi per tutta la Liguria e si è preoccupato di distribuirle, avviando una campagna vaccinale per la popolazione a rischio e per il personale medico. Si è vaccinato il 10% del personale ospedaliero", ha concluso Orengo. 
Con qualche settimana di ritardo, il Comune ha pubblicato le graduatorie definitive delle scuole materne. Un elenco di oltre 22.117 nomi che si sono aggiudicati un posto in una delle strutture gestite da Palazzo Marino e di 554 ancora in lista d’attesa, nella speranza di riuscire a entrare in una struttura pubblica entro l’inizio delle lezioni, il prossimo settembre. Numeri al ribasso, secondo l’opposizione, che spulciando gli elenchi pubblicati sul sito del Comune ha calcolato 888 esuberi. «Come al solito i dati non tornano — attacca David Gentili, consigliere comunale del Pd — Accorpando i dati ed eliminando i nomi che compaiono nelle liste di diverse scuole, risulta che ci sono 1.356 bambini in attesa di assegnazione. Di questi 468 andranno nelle sezioni primavera, ma 888 rimangono a oggi senza un posto». Al di là della differenza di conteggio — di oltre 300 bambini — resta il fatto che Palazzo Marino è riuscito a passare dall’esorbitante lista d’attesa delle graduatorie provvisorie — quasi 4.000 nomi — a 554 bimbi senza classe, di cui solo 237 in età da materna dal momento che gli altri 317 sono i cosiddetti anticipatari. Una drastica riduzione ottenuta eliminando dalle liste i 2.138 alunni di 5 anni e mezzo che a settembre potrebbero chiedere l’iscrizione anticipata alle scuole elementari — opzione facoltativa per i genitori che non è detto venga richiesta — e 945 piccoli anticipatari, i bimbi di 2 anni e mezzo che possono per legge passare dal nido alla materna. Peccato che di questi ultimi solo 628 avranno un posto, grazie alla trasformazione di 16 micronidi in 10 nuove sezioni primavera che hanno fatto salire le iscrizioni dell’anno prossimo di 184 posti. A questi si aggiungono le rinunce, dovute anche al fatto che, talvolta, il Comune assegna alle famiglie scuole scomode da raggiungere. Rinunce su cui l’assessore Moioli fa affidamento per sistemare anche i 237 bimbi in età ancora in attesa, contro i 15 posti ancora disponibili. «Si tratta di un buon risultato — afferma la Moioli — che limita notevolmente il numero dei bambini in attesa e risponde alla quasi totalità delle richieste delle famiglie». Ma oltre alle rinunce, denuncia la Cgil, il trucco sta nell’aumento del numero dei bambini per classe. «In molte realtà siamo arrivati a 28 bimbi per sezione — spiega Tatiana Cazzanica, rappresentante sindacale — È vero che alla materna la frequenza non è continua, ma non si possono eliminare le liste d’attesa pigiando i bimbi nelle classi. L’unico modo per risolvere il problema è investire: aumentando il personale e le strutture». Posizione condivisa anche dal Pd, con Gentili che aggiunge: «Non sappiamo se la volontà manifestata nell’ultima commissione educazione in Comune di stipare le classi fino a 29 bambini sia stata attuata o meno. Se così fosse, sarebbe un altro durissimo colpo alla qualità dell’intervento educativo». Non vengono calcolati nella lista d’attesa del Comune, ma resteranno sicuramente fuori, 317 bimbi di 2 anni e mezzo che hanno richiesto la sezione primavera. A questi, nel caso non siano già iscritti al nido, l’assessore Moioli propone i “tempi per le famiglie” e i “centri prima infanzia”, entrambe soluzioni comunque non paragonabili al servizio educativo di una scuola materna. 
S'incontrano a mezzanotte. Piazzetta Nilo, una delle porte del centro storico di Napoli. Qualche sguardo. Un cenno d'intesa. E poi via. Alla ricerca di un pezzo di muro da segnare. In America li chiamano writers. Loro si definiscono "imbrattamuri". Loro, sono sigle: Cyop, Kaf, Arp, Zlt. Artefici dell'ultima, effimera, stratificazione artistica della città. Graffiti, loghi, disegni. Si muovono di notte. Condividendo quel labirinto di vicoli con gli spacciatori e i loro pali. Con ladri e sciami di giovani centauri in motorino. Portandosi dietro colori e parole. Per raccontare un'altra Napoli. Ingresso di Vico Orilia, stretta traversa di Via Mezzocannone. Basta alzare gli occhi per vedere  "Diossina". Un poster. Un frate con braccia alzate in segno di resa, trafitto da due frecce. Un moderno San Sebastiano. Avvelenato dai rifiuti che bruciano. La firma è quella di Cyop e Kaf. Due sigle, due nomi, a identificare un collettivo di writers. "Noi non siamo due persone. Siamo un numero indefinito e flessibile", spiegano. Una pattuglia di artisti armati di spray e vernice, "che a un certo punto ha deciso di giocare seriamente col territorio. Interrogandolo, modificandone la percezione". Fornire una nuova prospettiva di Napoli. Per farlo Cyop & Kaf lavorano ai margini dei luoghi incompiuti della città. Bagnoli, il centro storico, le periferie. Spazi dove le loro creature immobili, animali e uomini deformati, sembrano prendere vita. "Abbiamo disegnato per diversi anni sul muro di cinta dell'ex Ilva di Bagnoli. Guardavamo con attenzione oltre i mattoni: niente. La fabbrica, nonostante i mille proclami megalomani, non si trasformava in nient'altro". E poi  il groviglio di strade delle periferie. Dove hanno lasciato i loro graffiti "sotto superstrade appena sbocciate per condurre gli ex-cittadini, ora consumatori, verso i nuovi tempi della modernità: i centri commerciali". Disegnano di notte, Cyop e Kaf. Mettendo la loro arte alla prova della strada. Dividendo le strade con gli "indigeni". Ovvero con chi, come loro, vive con il costante terrore di veder spuntare le auto di polizia e carabinieri. "Fino a qualche anno fa, ci preoccupavamo di essere visti da meno gente possibile. Col tempo ci siamo resi conto che nascondersi ti rende più visibile". Leggi apprese sul campo: "Ce lo hanno insegnato i nostri conviventi notturni: spacciatori, ladri, pali". E tutto si riverbera nelle loro opere. "La puzza dei vicoli, il dialetto deformato dei richiami notturni, i fischi che perpetuano antichi codici, gli sciami di motorini sfreccianti negli auto-imposti confini del proprio quartiere. È solo in questo humus che forme mostruose come quelle che tracciamo sui muri possono prendere vita". E la strada non è solo la tela provvisoria delle loro opere. Lavorare per strada è "una precisa scelta politica". Una scelta che va avanti da quindici anni. Un periodo nel quale "abbiamo puntato le antenne su tutto quello che succedeva in città. E abbiamo toccato con mano i tentativi di trasformazione messi in atto dalle varie amministrazioni comunali, provinciali, regionali. Tentativi, quasi sempre, miseramente falliti per beata incapacità". Il graffito come gesto politico, provocatorio. Marzo 2007. Inaugurazione della stagione del Madre, il museo d'arte contemporanea della città. Nelle strade intorno al museo Cyop e Kaf organizzano una contro-inaugurazione. Molto seguita e, naturalmente, molto discussa. "Lo abbiamo fatto perché volevamo sollevare questioni sulla gestione della città: sull'imminente privatizzazione dell'acqua, sulla gestione folle dei rifiuti, sulla spettacolarizzazione della politica". Gli ultimi lavori di Cyop e Kaf sono stati ospitati alla Galleria Overfoto nello scorso febbraio. Ora, però, è tempo di tornare nei vicoli. Per seguire una necessità: "Cambiare registro ogni volta che i propri segni, col tempo vengono annacquati da mode e mercati. Il mercato e dunque il potere, si sa, sono sempre lì. Dietro l'angolo". 
PERUGIA - Nell'inchiesta della procura perugina sugli appalti per i "grandi eventi" spunta una lista di nomi che sarebbe stata sequestrata dalla Guardia di Finanza in un computer di Diego Anemone nel 2009. Un elenco - trovato nel corso delle indagini sui Mondiali di nuoto a Roma - che all'epoca non aveva avuto particolare rilevanza investigativa e che invece oggi assume grande rilievo alla luce degli ultimi sviluppi delle indagini sui fondi del 'riciclatore' Angelo Zampolini, utilizzati per coprire parte dell'acquisto di abitazioni di personaggi importanti tra cui l'ex ministro dello Sviluppo economico Claudio Scajola. La lista, stando alle indiscrezioni, conterrebbe diverse decine di nomi ai quali sarebbero associati dei lavori svolti dalle imprese di Anemone. Non sarebbero segnati, invece, gli importi pagati per i servizi ottenuti dal gruppo. I magistrati perugini Sergio Sottani e Alessia Tavarnesi vogliono ora chiarire se quei nominativi abbiano avuto lo stesso "trattamento" ricevuto da coloro che sono già stati tirati in ballo da Zampolini: nella lista, infatti, figurerebbero tra gli altri Scajola, l'ex ministro Pietro Lunardi ed Ercole Incalza, braccio destro del ministro dei Trasporti Altero Matteoli. Tra gli altri ci sarebbe anche il regista Pupi Avati, che però precisa: "Non ho mai ricevuto regali da Anemone". Il regista spiega che Angelo Balducci si offrì di procurargli e fargli istallare un montacarichi nella sua casa di Todi, cosa che avvenne nel 2002 o nel 2003 mentre il proprietario di casa era assente. Avati quindi non sa chi effettuò i lavori, ma assicura: "Ho pagato regolarmente sia il piccolo saliscendi che il lavoro di installazione all'ingegner Balducci e sono in grado di esibire (qualora mi venga richiesta) la matrice dell'assegno e il documento relativo". In procura a Perugia sono convinti che il vero ammontare del giro di soldi messo in moto da Anemone - secondo l'accusa per compensare i funzionari pubblici che avrebbero favorito le aziende del gruppo negli appalti - sia ancora tutto da quantificare e comunque di molto superiore ai quasi tre milioni scoperti su un conto della Deutsche Banke intestato a Zampolini. Un fiume di denaro che gli investigatori perugini stanno cominciando a rintracciare nei 1.143 rapporti bancari, di cui 263 conti correnti, intrattenuti da Balducci, Anemone, dai loro familiari, dagli intermediari e dalle società a loro riferibili. Nei prossimi giorni dovrebbe cominciare ad arrivare qualche risposta dagli ulteriori accertamenti svolti dalla guardia di Finanza su una serie di operazioni sospette segnalate dalla Banca d'Italia, nonché sui conti correnti intestati innanzitutto a Zampolini ma anche ad Alida Lucci, la segretaria di Anemone. In sostanza, nella movimentazione di quei conti la procura spera di trovare la 'prova' che il denaro sia servito per compensare i funzionari pubblici. Così come dovrà essere ancora chiarita l'ultima delle sei operazioni immobiliari compiuta da Zampolini e già accertata dalla Guardia di Finanza, quella che riguarda l'acquisto di un immobile in piazza della Pigna. Oggi si è fatto sentire il legale di Peter Paul Pohl, l'immobiliarista altoatesino legale rappresentante della Schlanderser Bau Srl, la società che ha venduto l'immobile alla Immobilpigna di cui era legale rappresentante Diego Anemone e fiduciari i due figli di Angelo Balducci, Lorenzo e Filippo. Sostiene l'avvocato Michael Gruener che "il preliminare è stato stipulato il 25 novembre 2003 con l'architetto Angelo Zampolini come acquirente (per sé o per una persona fisica o giuridica)" per un importo di 350mila euro. Il 27 e 28 novembre l'architetto versa sul suo conto rispettivamente 200mila e 100mila euro in contanti. Il successivo pagamento - un milione e 100mila - viene fatto il 22 dicembre sempre tramite assegno. Gli investigatori vogliono dunque capire quale sia la provenienza di quel milione e mezzo pagato da Zampolini, convinti che si tratti dei soliti fondi neri di Anemone. Il palazzetto di via della Pigna, secondo quanto è stato possibile ricostruire, è stato successivamente venduto alla Immobiliare Icr e anche su questo atto gli inquirenti vogliono vederci chiaro. Leggi i commenti I commenti dei lettori 
"Il vostro articolo pubblicato a pagina 20 dell'edizione del 12 maggio riguardante Angelo Pietrolucci ha mancato di evidenziare che questo passeggero aveva prenotato l'assistenza per i passeggeri a mobilità ridotta a cui  sono destinati i posti vicino alle uscite di sicurezza. Dopo l'imbarco, questo passeggero e il suo accompagnatore si sono  rifiutati di sedersi ai posti loro dedicati su richiesta dell'equipaggio e sono stati avvisati che sarebbe stata chiamata la polizia aeroportuale se si fossero rifiutati di seguire le istruzioni di sicurezza. Non avendole seguite, la polizia è stata convocata sull'aereo ed è stato chiesto loro di far scendere il passeggero e gli accompagnatori. Questi passeggeri hanno poi assicurato alla polizia spagnola che avrebbero seguito le istruzioni di sicurezza dell'equipaggio per tutto il volo. Su questa base, la Polizia spagnola ha permesso loro di viaggiare. Non ci sono stati ulteriori problemi durante le due ore e 15 minuti di volo e nessun passeggero si è lamentato di alcun dolore o disagio. In nessun momento del volo il personale di bordo Ryanair è stato avvisato o ha notato sofferenza da parte di questo passeggero come risultato dell'alterco con la polizia spagnola. In nessun modo c'è stato contatto fisico tra questi passeggeri e l'equipaggio Ryanair in quanto nel caso in cui un passeggero diventi molesto o si rifiuti di seguire le istruzioni di sicurezza del personale di bordo, è policy di Ryanair chiamare la polizia aeroportuale per trattare con il passeggero. Tale policy è stata interamente rispettata in questo caso.  Solo quando l'aeromobile è arrivato a Roma Ciampino il passeggero ha richiesto assistenza medica, la quale è stata richiesta dall'aeroporto attraverso il personale di Ryanair. Ryanair si rammarica che il disguido avuto con questi passeggeri abbia causato un episodio che ha portato a 2 ore di ritardo per i 150 passeggeri a bordo". 
AMBURGO - D' ora in poi i cugini ricchi del Real non potranno più prenderlo in giro. Dopo 48 anni di astinenza (la coppa delle coppe 1962) e 14 in assoluto (la Liga del 1996), l'Atletico Madrid conquista finalmente il 2° trofeo continentale della sua storia alzando al cielo l'Europa League. Per piegare il Fulham ci sono voluti 120' ma alla fine gli spagnoli sono riusciti a rispettare i pronostici. Eroe della serata il solito Forlan che, con una doppietta, ha spento i sogni di Hodgson e ha mandato in paradiso i tanti tifosi "colchoneros" giunti ad Amburgo. E' SUBITO FORLAN - Gli inglesi sentono troppo l' appuntamento con la prima finale della loro storia e partono contratti. Ne approfitta l' Atletico che, per due volte, va vicino al vantaggio: prima (11') con un sinistro rasoterra di Forlan su assist Aguero che si stampa sul palo e poi (16') con una punizione di Reyes che Schwarzer blocca sotto l'incrocio. Gli spagnoli insistono e al 32' passano meritatamente anche se con un pizzico di fortuna: Forlan, in sospetto fuorigioco, si fa trovare sulla traiettoria di un sinistro da fuori di Aguero e, d' istinto, mette la palla nell' angolo di interno destro. LA REPLICA IMMEDIATA DI DAVIES - La replica del Fulham è rabbiosa e dà frutti immediati: già al 37', infatti, arriva il pari di Davies che infila lo primo palo con una bella mezza girata al volo su cross dalla destra di Gera. L' Atletico si rimbocca le maniche e in due circostanze, prima della fine del tempo, impensierisce Schwarzer, con le conclusioni di Forlan e Simao. RIPRESA CON POCHI BRIVIDI - Nella ripresa le squadre faticano a prendere il sopravvento e bisogna attendere 15' per un nuovo brivido: lo provoca Davies con un destro dagli 11 mt che obbliga De Gea alla respinta d' istinto. Duff prova a imitare il compagno al 67' ma il suo sinistro termina di poco a lato. Nel finale torna a farsi vedere l' Atletico ma Aguero non riesce a preoccupare Schwarzer su punizione e poi Ujfalusi calcia alto di sinistro da buona posizione. FORLAN SCACCIA L' INCUBO-RIGORI - Inevitabili i supplementari in cui sono solo gli spagnoli a provarci. Forlan al 100' allerta Schwarzer ma il portiere australiano respinge ancora con prontezza. Poi Salvio e Aguero sciupano l' incredibile al 105' non trovando la porta da due passi su cross di Forlan.  Quando ormai i rigori sono alle porte ecco (117') che ci pensa lo stesso uruguayano a mandare in paradiso i suoi tifosi con una zampata vincente su cross dalla sinistra di Aguero. Piange così il Fulham che però si consola con il visto per l' Europa League anche per il prossimo anno grazie al premio raggiunto in base alla classifica del fair-play. ATLETICO MADRID - FULHAM 2-1 dts (1-1, 0-0, 0-0, 0-0) Atletico Madrid: De Gea - Ujfalusi, Perea, Dominguez, Antonio Lopez (cap) - Reyes  (Salvio 78), Paulo Assunçao, Raul Garcia, Simao (Jurado 68) - Forlan, Agüero (Valera 119) All.: Quique Sanchez Flores Fulham: Schwarzer - Baird, A. Hughes, Hangeland, Konchesky - Duff (Nevland 84), Etuhu, Gera, Dan. Murphy (cap) (Greening 118), S. Davies - Zamora (Dempsey 55). All.: Roy Hodgson Reti: 32' Forlan, 37' Davies (F), 116' Forlan. Arbitro: Rizzoli (Ita) Ammoniti : Atletico Madrid: Salvio (107), Raul Garcia (114), Forlan (117) Fulham: Hangeland (63) Spettatori: 50.000 Leggi i commenti I commenti dei lettori 
Cenacolo, Pinacoteca di Brera e Palazzo Reale con le sue mostre, tre pezzi da novanta, restano fuori dalla «Notte dei musei» proposta per sabato dal Ministero per i Beni e le Attività Culturali. Dalle 20 e fino alle 2 del mattino sarà possibile entrare gratuitamente in tutta Italia in musei e siti archeologici, ma non a Milano. Hanno infatti aderito all’iniziativa, che vuole far conoscere ai cittadini il ricco patrimonio d’arte e cultura senza pesare sulle loro tasche, solo i musei del Castello Sforzesco, del Risorgimento, di Storia Naturale, l’Archeologico, Palazzo Morando, la Gam, lo spazio Oberdan, l’Acquario civico, i musei Martinitt e Stelline. Cenacolo e Pinacoteca, pur essendo statali, non rientrano in questa notte di visita gratuita, estesa in tutta Europa, perché è — incredibilmente — ancora in stallo la situazione del blocco dei fondi del Mibac della Lombardia. Trentadue milioni di euro pignorati in Banca d’Italia dal 23 febbraio, per una causa molto complicata risalente al 1974 tra il ministero e alcuni privati. Un esposto alla Procura della Repubblica di Milano e una successiva sentenza, lo scorso 8 aprile, che ordinava la liberazione delle somme pignorate, non ha ancora convinto la Banca d’Italia a svincolare il denaro. «È in atto un confronto tecnico giuridico tra ministero e Banca d’Italia — spiega Francesco Vignoli, l’avvocato che sta seguendo la questione per i Beni culturali —  La procedura è particolare, ma speriamo in alcuni giorni di arrivare a risolvere la situazione». Quindi le casse del Mibac Lombardia per ora restano a secco. E i lavoratori (che già avevano annunciato per protesta contro il pignoramento il blocco dell’apertura straordinaria di Brera e Cenacolo il giorno di Pasquetta, poi rientrato dopo una lunga trattativa con il direttore generale per la Valorizzazione dei beni culturali, Mario Resca), questa volta non se la sono sentita di fare gli straordinari. O forse non se l’è sentita il ministero di garantire pagamenti in una situazione così anomala. Palazzo Reale, invece, che fa capo al Comune, non ha aderito alla manifestazione per un diverso motivo: i produttori di mostre non hanno ritenuto opportuno mettere a disposizione biglietti gratuiti e un orario prolungato, dopo averlo già fatto per una serata durante la Settimana della Cultura in aprile. Il contratto che hanno stipulato con il Comune glielo consente. Quindi niente Schiele, Goya o I due imperi, gratis almeno per una notte. 
I tassisti dovranno fare un esame per dimostrare che sanno l’inglese, o un’altra lingua straniera. Se lo passano, da luglio avranno diritto a un aumento delle tariffe, il 2 per cento sul costo del chilometro che è 0,98 euro. Altrimenti niente aumento. Così ha stabilito la Regione nella commissione tecnica con i rappresentanti delle circa 6mila auto bianche del bacino aeroportuale Milano-Bergamo-Varese, di cui oltre 4.800 milanesi, convocata proprio per discutere il ritocco. Un incremento possibile solo se il servizio, come previsto dall’accordo siglato due anni fa al Pirellone, avesse raggiunto gli obiettivi di miglioramento fissati in vista dell’Expo. Tre (su quattro) dei quali sono stati conseguiti. «L’intesa prevedeva un aggiustamento automatico delle tariffe a fronte di miglioramenti riscontrabili e oggettivi sul servizio», conferma l’assessore alla Mobilità, Raffaele Cattaneo. Un taxi su tre (il 36,8 per cento) è oggi dotato di pos (la macchinetta per poter pagare con bancomat e carta di credito, il minimo richiesto era il 33 per cento) e le auto ecologiche Euro 5 sono salite al 31 per cento. Ma soprattutto oltre il 43 per cento, stando all’autocertificazione dei tassisti (quasi tutti milanesi) dichiara di possedere le basi della lingua inglese. E qui sta il punto. Una percentuale elevata, e un po’ inaspettata, la soglia minima prevista era del 19 per cento. E la Regione, che ha organizzato corsi d’inglese a cui ha partecipato il 16 per cento dei tassisti, vuole quindi verificare. Così, almeno 250 tassisti estratti a sorte, il 10 per cento di chi sostiene di saper l’inglese, a meno che non abbiano un titolo di studio in lingue finiranno presto alla lavagna a provare quanto dicono. Se sarà il vero, da luglio scatterà il primo adeguamento tariffario: su un percorso di dieci chilometri in città, l’incremento sarà di 0,27 euro con un aumento reale dell’1,43 per cento, dice il Pirellone. A qualcuno questa prova sa, però, di presa in giro. «Lavoriamo in strada, con inquinamento e rischio rapine: è un insulto sottoporci all’interrogazione come un bambino di fronte alla maestra — denuncia Raffaella Piccinni del Sitp — la Regione teme l’impatto mediatico di concedere un aumento di tariffe anche se irrisorio». Cattaneo spiega: «Abbiamo il diritto e il dovere di fare i controlli. E li faremo». Niente da fare, invece, per il quarto parametro, quello dei 250 giorni l’anno e dieci ore al giorno di servizio da garantire. Il monitoraggio dice che i livelli non soddisfano e dunque l’aumento tariffe si ferma al 2 per cento. «Sono dati falsati, lo sanno anche Comune e Regione — spiega Luca Salvatore (Unione artigiani) — si basa sul rimborso della benzina ma in tanti non lo chiedono più da tempo, come le auto a metano. Non è un dato attendibile, va rivisto il meccanismo». 
