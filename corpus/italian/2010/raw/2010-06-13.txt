ANCONA - E sono quattro. Continua a gonfie vele l'avventura dell'Italvolley nella World League 2010. Gli azzurri di Anastasi concedono il bis contro la Cina dopo il trionfo di Chieti. Ad Ancona finisce 3-0 (25-15 25-22 25-22) che, però, non basta per conquistare la leadership del Gruppo B che vede in testa ancora la Serbia. I serbi, infatti, hanno vinto in Francia con due 3-0 e comandano il girone a punteggio pieno, davanti a Vermiglio e compagni distanti solo una lunghezza. La prossima settimana la doppia sfida-verità tra le due compagini per decidere chi sarà la vera capolista. CONDIZIONE INVIDIABILE - Ad Ancona il ct Anastasi, che in mattinata aveva sostituito nell'organico Fei con Mastrangelo, ha mandato in campo un sestetto abbastanza diverso rispetto a quello di Chieti, con il centrale pugliese al posto di Sala e con Parodi (al debutto stagionale) a ricevere insieme al confermato Maruotti. In avvio di secondo set in campo anche Birarelli, che ha rilevato Buti. Gli azzurri hanno giocato una buona pallavolo, dimostrando grande continuità di gioco ed un ottima forma. Eccellente il debutto di Simone Parodi: il 'martellò ligure, insieme a Lasko ha sfruttato al meglio la regia di Valerio Vermiglio ed ha mostrato il meglio del suo repertorio, soprattutto in attacco. GARA A SENSO UNICO - L'Italia ha letteralmente dominato il primo set: forse memore dello scivolone di Verona in gara-2 dodici mesi or sono, la formazione azzurra non ha voluto correre rischi ed ha ribadito subito la sua superiorità. L'unico vero sbandamento i ragazzi di Anastasi lo hanno avuto all'inizio del secondo parziale, quando la ricezione non ha funzionato un gran che messa in difficoltà dalle battute di Cui, ma anche in questa fase non c'è stato affanno e senza grande fatica sono stati rimontati 4 punti di distacco. Gli azzurri da questa sera sono liberi, torneranno a radunarsi nella tarda serata di martedì a Montecatini per preparare al meglio le gare con la Serbia a questo punto determinanti nella rincorsa alla qualificazione per la Final Six. ITALIA-CINA 3-0 (25-15 25-22 25-22) ITALIA : Maruotti 11, Buti, Lasko 15, Parodi 16, Mastrangelo 6, Vermiglio 2. Libero: Marra, Birarelli 6, Travica 1. Non entrati: Zaytsev, Sala, Cernic. All.: Anastasi CINA : Cui 12, Liang 2, Chen 16, Zhong 5, Bian 4, Jiao. Libero: Ren. Shen 7, Yu 1. Li 2, Zhang. Non entrato: Jiang. All. Zhou ARBITRI : Georgiev (Bul) e Huhtaniska (Fin) NOTE : Italia: battute vincenti 5, battute sbagliate 3, muri 9, errori 7. Cina: bv 4, bs 10, m 4, e 8. Durata set: 22, 24, 23. Spettatori: 3.580. Leggi i commenti I commenti dei lettori 
Gli amici per Paolo. Prima, nella mattinata, in una quarantina l'hanno  festeggiato attraverso il vetro del reparto di Rianimazione del Policlinico di Bari, colorato da decine di palloncini. Poi, in serata, a centinaia hanno sfilato da via Camillo Rosalba fino all'ospedale per scuotere le coscienze. E' stato un compleanno speciale, il 25esimo per Paolo Venezia, il ragazzo travolto una settimana fa, mentre era a bordo del suo scooter, da un'auto pirata che gli ha tranciato di netto la gamba sinistra. "E' stato felicissimo nel vederli, proprio tanto, anche se attraverso i vetri. - ha raccontato il padre Pietro Venezia - Ogni tanto ritorna a pensare alla sua nuova condizione, sebbene non sia demoralizzato. Mi chiede se potrà di nuovo giocare a pallone o guidare la moto. Oggi ha voluto leggere i giornali per ricostruire la sua storia perchè dell'incidente non ricorda nulla. Ricorda quando è uscito di casa e, a bordo del suo scooter, stava percorrendo la strada per raggiungere alcuni amici e prendere un caffè con loro". "Poi - racconta il papà di Paolo, che è un medico chirurgo - il dolore alla gamba sinistra, il pronto soccorso e il buio della Rianimazione". "Noi genitori ricordiamo la telefonata che ci è giunta alle 17.20, una telefonata - dice l'uomo - che ci ha sconvolto la vita". Oggi il ragazzo, per la prima volta dopo il coma farmacologico al quale è stato sottoposto dai medici, ha potuto assaggiare nuovamente i sapori della cucina: un cucchiaio di pasta, riferisce il padre. Intanto per gli amici di Paolo la giornata per festeggiare il suo compleanno è continuata fino a tarda sera. Alle 20 si sono ritrovati nel luogo dove è successo il tragico incidente, fino a raggiungere il reparto di Rianimazione dove Paolo è ricoverato. "Chi sa parli", hanno scandito gli amici del ragazzo facendo un appello affinché il muro di omertà si sgretoli. Le indagini per risalire all'auto e quindi al conducente che quel pomeriggio ha travolto Paolo Venezia al momento non hanno dato esito. 
PANTERE contro Elefanti. Parma contro Catania. Nord contro Sud. Il team reso celebre dal bestseller di John Grisham contro una splendida realtà che arriva dal Mezzogiorno. Sarà una battaglia agonistica senza esclusioni di colpi, ma sempre rispettando le regole di un gioco duro quanto leale, il Superbowl italiano che si disputerà a Sesto San Giovanni nello stadio Breda capace di oltre quattromila posti a sedere (tutte le informazioni sul sito www.superbowl. it) sabato 26 giugno. Un finale thrilling quanto (piuttosto) sorprendente. Il campionato regala un atto conclusivo del tutto nuovo rispetto al precedente che aveva visto i Marines Lazio soccombere davanti ai Giants Bolzano. Equilibrate e appassionanti le due semifinali playoff. In Sicilia i Lions (la squadra più titolata d'Italia) si sono dovuti arrendere alla forza degli Elephants Catania che, soprattutto in difesa, hanno fatto la differenza. Inutile il tentativo finale di recupero dei bergamaschi: siciliani al Superbowl con il successo per 27 a 14. Nel match tricolore troveranno dunque i Panthers Parna. Le pantere non hanno mai vinto lo scudetto, anche se si tratta della squadra italiana più conosciuta negli Usa (gran merito al libro di Grisham che ha spinto addirittura alcuni turisti a inserire un match della squadra del presidente Ivano Tira nella lista delle cose da vedere del nostro Paese). Adesso proveranno a cucirsi lo scudetto sulla maglia dopo aver superato in casa in un match che più equilibrato non si poteva, i campioni italiani in carica dei Giants Bolzano. Il 21 a 20 finale è più eloquente di ogni commento. Grande attesa per il Superbowl in un anno che ha visto il football made in Italy crescere e approdare con frequenza e rinnovato interesse su giornali, siti e tv. Sul web raccontano la palla ovale italiana con competenza e passione www. touchdown. it e www. endzone.it, mentre aggiornati e completi sono i siti della Ifl (www.ifleague. it) e della Federazione (www.fidaf.org.). Tra pochi giorni, poi, la Fidaf verrà ufficialmente e definitivamente riconosciuta dal Coni. Insomma, un anno d'oro e adesso la finale tra Pantere ed Elefanti. g. marino@repubblica. it Leggi i commenti I commenti dei lettori 
CITTA' DEL CAPO - Gli azzurri sono pronti. Lippi continua a nascondere la formazione anti Paraguay - la comunicherà poco prima di raggiungere il Green Point Stadium - ma tutti i giocatori hanno le idee chiare. BUFFON: "PROCEDERE PIANO PIANO" - Uno dei campioni del mondo di Berlino, Gigi Buffon, spiega che la speranza degli azzurri è "regalare agli italiani e a noi stessi un altro bel mese". Per farlo bisognerà cominciare bene. "Ma il Paraguay - avverte il portiere della Juventus - è una squadra ostica, scorbutica, hanno un grande senso della patria e faranno di tutto per batterci, ma se si vuole andare avanti bisogna affrontarle tutte le squadre e noi siamo pronti al debutto". Ripetere la Germania non sarà facile: "Non voglio pensare a queste cose, l'idea di vivere emozioni forti come quelle di 4 anni fa è sicuramente bella, ma non è il momento di pensarci, meglio procedere piano piano" conclude il portiere azzurro. CHIELLINI: "SIAMO PRONTI" - Chi invece ha già grande esperienza internazionale ma il mondiale non l'ha ancora giocato è Giorgio Chiellini. "Non vediamo l'ora di scendere in campo - ammette il centrale azzurro -. Siamo pronti e sappiamo che iniziare bene è sempre importante, ci sarà da soffrire, ma siamo convinti di farcela. Dobbiamo solo pensare a giocare". L'Italia non parte tra le favorite, Chiellini lo sa e non si sorprende: "ci sono altre nazionali che hanno avuto un percorso di avvicinamento migliore del nostro". Lui darebbe tutto per alzare quella stessa Coppa che 4 anni fa alzarono molti dei suoi compagni di squadra e di Nazionale. MAGGIO: "CHE EMOZIONE" - Un altro debuttante è Maggio, che domani potrebbe scendere in campo dal primo minuto: "L'emozione c'è, inutile nasconderlo - spiega il giocatore del Napoli -. Il Mister non ci ha detto nulla sulla formazione che domani scenderà in campo. Io il Mondiale di 4 anni fa l'ho vissuto da tifoso, ho rivisto alcune partite di quel torneo, adesso sono qui anch'io, è un'emozione unica ed è questa la cosa più bella". ZAMBROTTA: "DETERMINATI" - Il Paraguay è un avversario ostico ma gli azzurri sono pronti. Ne è convinto anche Gianluca Zambrotta. "Siamo determinati e vogliosi, abbiamo studiato il Paraguay e sappiamo cosa fare, siamo reduci da un bel ritiro e abbiamo fatto un bel lavoro. Affrontiamo una squadra che ha le caratteristiche della classica nazionale sudamericana, sono aggressivi, giocano un calcio fisico e possono mettere in difficoltà chiunque. La partita con il Messico è dimenticata, stiamo meglio ma questo si era visto già contro la Svizzera". MONTOLIVO: "TANTA VOGLIA DI FARE BENE" - Sulla stessa lunghezza d'onda anche Montolivo: "Siamo tutti pronti. Sinceramente, credo che tutti i 23 giocatori siano pronti per scendere in campo. Per me sarà una grandissima emozione". Il giocatore viola analizza così la vigilia dell'esordio al Mondiale contro il Paraguay. Un'analisi fatta ripercorrendo anche una parte della sua vita: era in nazionale, poi è uscito dal gruppo per rientrarvi dopo una stagione alla grande con la Fiorentina. "Sì la Confederations Cup non è stata, sinceramente, un successo per me, ma anche per tutta la nazionale. Poi, con una grande stagione nella Fiorentina, sia in campionato che in coppa, ho riconquistato la fiducia del mister e sono contento di essere qui". 
Quattro giorni di veleni, liti tra presidenti, accuse, presunte bestemmie, squalifiche prima date e poi annullate, qualche problema d'ordine pubblico; quattro giorni vissuti ad altissima tensione, quelli che hanno preceduto Brescia-Torino e che sono figli anche di quel contestatissimo gol annullato ad Arma. Ne esce alla grande il Brescia, che conquista la promozione nella massima serie cinque anni dopo battendo 2-1 un Torino che ha pagato alcune ingenuità. La più grave, quella di Gasbarroni (fin lì tra i migliori): nel momento di maggior pressione, il trequartista granata ha cincischiato troppo palla al piede, facendosela soffiare da Bega che ha condotto la sfera per 40 metri prima di consegnarla a Possanzini, strepitoso poi nel trasformarla nel gol dell'1-0 nonostante un tentativo disperato di Morello. E' l'episodio che cambia tutto e che va a premiare un Brescia accorto, attento a non subire troppo le iniziative di Bianchi (subito pericoloso ma poco preciso) e compagni, schierati da Colantuono secondo il 3-4-1-2. Il bomber bergamasco, in campo dopo il caso-bestemmia che lo ha riguardato, dà l'impressione di voler spaccare il mondo ma perde quasi subito il suo partner d'attacco, Salgado, fermato da uno stiramento dopo poco più di 20 minuti (al suo posto Arma). Nel frattempo la partita si svolge veloce e ricca di emozioni, con Cordova ad orchestrare le manovre bresciane e Caracciolo finalmente in vena, nonostante l'errore (sinistro largo) dopo una lunga cavalcata. Il Toro è nei piedi di Gasbarroni, croce e delizia: Bianchi e Genevier non sfruttano i suoi cross, sul fronte opposto ci pensa Morello a deviare sulla traversa un bolide di Cordova, schierato regista (Budel è squalificato, Saumel ha un problema al polpaccio) Al 34' Possanzini si inventa la giocata che spacca in due l'incontro, poco dopo è Morello a salvare capre e cavoli parando un tiro a botta sicura di Rispoli. Molto meglio il Brescia, mentre Colantuono perde anche Pestrin (inguine) ed è costretto a un nuovo cambio. Il Toro sa che bisogna spingere a tutta e lo fa al rientro dagli spogliatoi, collezionando un'occasionissima con Rubin ma perdendo energie col passare dei minuti (Arma ci prova un paio di volte). Ne approfitta il Brescia, che gestisce il gioco e non si fa prendere da paure e fantasmi e chiude i giochi al 22', quando Caracciolo trasforma il rigore giustamente decretato da Rizzoli per una trattenuta di Ogbonna su Possanzini. Toro frustrato, Brescia con un piede e mezzo in serie A. Scoppia una rissa, espulsi dalla panchina D'Ambrosio ed Hetemaj. Arma al 41' segna ma è troppo tardi. Per il Toro di nuovo lacrime e rimpianti. Iachini sorride, il Brescia ha coronato nel migliore dei modi un girone di ritorno fantastico, dove però era mancato l'ultimo acuto. La serata del "Rigamonti" ha cancellato il disastro di Padova, dove la festa era già pronta e proprio per questo la delusione è stata atroce. Il Brescia però si è rimesso a lavorare a testa bassa, ha condotto una semifinale play-off non proprio impeccabile, perchè con il Cittadella la qualificazione è arrivata ma il gioco non s'è visto; poi, assorbito definitivamente lo shock di Padova, contro il Torino (che ha effettuato un percorso analogo durante la regular season) ha saputo soffrire e giocare con la personalità di chi si sente forte, nonostante assenze pesanti e la stanchezza di un cavalcata lunga 45 partite. Iachini, che dal suo arrivo (datato 4 ottobre 2009) al posto di Alberto Cavasin, è riuscito a dare la giusta dimensione a una squadra che ha una rosa di primissimo livello per la categoria. Iachini ha saputo trasmettere ai suoi la giusta grinta, un 3-5-2 molto coriaceo imperniato su Bega e Martinez e con il portiere Arcari che è cresciuto partita dopo partita. Poi l'esperienza di Baiocco e Budel, l'entusiasmo di Vass e Rispoli. E, ovviamente, i gol di Caracciolo e Possanzini: l'Airone si è ritrovato, firmando 24 reti nella regular season. Ha riportato il Brescia in A, forse lo affronterà da avversario l'anno prossimo (lo chiama la Lazio); e poi Possanzini (10 gol), capitano di mille battaglie, sempre l'ultimo a mollare anche quando le cose non andavano bene. Non a caso a segno entrambi. Una squadra compatta, dove il mix tra giovani ed esperti può funzionare anche per il futuro. Un futuro che si chiama serie A. Cinque anni dopo il sogno è di nuovo realtà. E anche il presidente Corioni, innamoratissimo di questa squadra, torna a prendersi meritate soddisfazioni. 
Una bambina bulgara di otto anni è annegata nel pomeriggio di domenica sul litorale romano, davanti alla spiaggia libera della Salzare, vicino al fosso della Moletta, ad Ardea. La bimba era andata in spiaggia con i genitori, due cittadini bulgari che da tempo abitano ad Ardea ed era entrata in acqua poco prima delle 16. I genitori però ad un certo punto l'hanno persa di vista e hanno cominciato a cercarla. La bambina, stando al medico legale che ne ha constato la morte, avrebbe avuto un arresto cardiaco immediato dopo aver ingerito dell'acqua. Il corpo è stato notato da un ragazzo di 20 anni, che nuotava nello stesso tratto di mare e che l'ha subito portato a riva. Sulla spiaggia, in attesa dell'eliambulanza del 118 giunta da Roma, sono state tentate varie tecniche di rianimazione ma per la piccola non c'è stato nulla da fare. La Squadra Nautica del Commissariato di Anzio ha partecipato ai soccorsi e poi ha ascoltato i due affranti genitori, che non sapevano darsi pace, ma che hanno confermato di aver perso di vista per pochi momenti la figlia, senza più riuscire poi a localizzarla 
