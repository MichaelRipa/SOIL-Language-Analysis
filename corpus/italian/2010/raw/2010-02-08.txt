LECCE - Da tranquillo posticipo Gallipoli-Grosseto si trasforma in un telefilm inedito. Si comincia subito, al calcio d' avvio: per 40'' i giocatori locali restano immobili a guardare verso la tribuna opposta alla stampa con i colleghi del Grosseto che, per solidarietà fanno girar palla senza infierire. Poi dopo il 2-0 del Gallipoli pensa Scaglia ad alimentare il mistero sollevando una maglia, assieme ad un compagno, con la scritta ''Capisci''. Infine tocca al tecnico Giannini completare la telenovela: prima (45') si fa espellere per proteste nei confronti del direttore di gara per un rigore concesso al Grosseto. Poi, nella ripresa, dalla tribuna, è protagonista di una mini rissa verbale con alcuni dirigenti che lo costringono al fuggi fuggi verso le cabine tv. Il presidente Daniele D'Odorico esce dallo stadio urlando: "Toglietemelo di torno" e, nel dopo gara, l'allenatore dei portieri, Fabrizio Carafa, comunica le dimissioni del tecnico e del suo intero staff. All’ origini dell'intera protesta ci sarebbe il mancato pagamento degli stipendi, fermi ai primi due mesi della stagione. OCCASIONE SCIUPATA - In campo, nel frattempo si è registrato il mezzo passo falso del Grosseto che, in superiorità numerica per oltre un tempo, non è andato oltre il pari (2-2) mancando l' occasione di compiere un importante passo in avanti in ottica play-off. I toscani sono stati bravi a raddrizzare una partita nata male (sono andati sotto 0-2 al 26') ma poi, una volta aggiustato il risultato (2-2 al 53') hanno fallito almeno 5-6 limpide occasioni per conquistare i 3 punti. CLAMOROSA PROTESTA - Il Grosseto sciupa subito (4') una buona occasione per passare con Job lanciato solo verso la porta. I salentini ringraziano e al 10' vanno in vantaggio grazie al nuovo arrivato Volpato che batte con un secco destro rasoterra Caparco, raccogliendo un cross dalla sinistra di Di Carmine. Il Grosseto accusa il colpo e, al 26', incassa il 2-0 da Scaglia che trova il varco giusto in mezzo alla barriera con un sinistro su punizione dal limite. PINILLA E ESPOSITO RIAPRONO IL MATCH - Solo a questo punto i toscani si svegliano e, dopo una traversa colpita da Mora al 31', riducono le distanze prima della fine del tempo con Pinilla che si conquista (fallo di Franchini, espulso per aver interrotto una chiara azione da rete) e trasforma un calcio di rigore. Il gol rinfranca i biancorossi che, dopo l'intervallo, pareggiano immediatamente: al 53' Pinilla lancia l'ex romanista Esposito che salta due uomini e batte Koprivec con un forte destro da 10 metri. TROPPI ERRORI - Sulle ali dell'entusiasmo i toscani insistono ma sciupano l'incredibile: per tre volte Carobbio, poi Esposito, Pinilla e infine Pichlmann non trovano il guizzo giusto per superare ancora Koprivec. Il Gallipoli soffre e nel finale, incredibilmente, per poco non si va a riprendere la vittoria in contropiede con Sosa che, solo davanti a Caparco calcia centralmente, consentendo al portiere ospite di evitare la beffa. Gli uomini di Giannini hanno chiuso in 9 per l'espulsione al 94' di Grandoni. Leggi i commenti I commenti dei lettori 
SANT'ELPIDIO A MARE (FERMO) - A Sant'Elpidio a Mare (Fermo) sono stati vinti 1,7 milioni di euro con il 'gratta e vinci' Turisti per sempre . Il tagliando è stato venduto presso la tabaccheria di Monica Valentini. L'anomimo vincitore o vincitrice incasserà subito 200 mila euro, potrà poi contare su una rendita mensile di 6.000 euro per 20 anni, e riceverà l'ultima tranche del premio con un buono da 100 mila euro. I gestori del bar hanno ricevuto una lettera, presumibilmente da parte di un avventore del posto, in cui venivano ringraziati. Si tratta della seconda supervincita nella Regione in breve tempo; la prima si era verificata la settimana scorsa a Marotta, in provincia di Pesaro, per un importo analogo. 
Per una utility dell'energia - settore solido e solitamente al riparo dalle speculazioni dei mercati - perdere il 4,36% in una sola seduta di Borsa è già di per sé un evento. Se poi ci aggiungiamo il meno 2,64% di venerdì scorso, è ovvio che il mercato sta punendo A2a (la società nata un anno fa dalla fusione di Aem Milano e Asm Brescia). Per quale motivo? La utility guidata da Giuliano Zuccoli ha presentato tre giorni fa un preliminare dei conti del 2009. Agli operatori, in particolare, non sono piaciuti alcuni numeri. Il primo riguarda la crescita dei margini nei prossimi tre anni previsto attorno a una media del 7,5%: viene considerata una crescita troppo "aggressiva" che potrebbe non essere centrata soprattutto se si considera che anche per il 2010 la domanda di energia e di gas non è prevista in grande rialzo. La seconda perplessità riguarda il debito. La posizione finanziaria a dicembre 2009 è salita a 4,66 miliardi di euro, dai 3,48 miliardi di fine 2008, 400 milioni in più rispetto alle attese degli analisti. In verità, il management si è impegnato davanti al mercato a ridurre il debito di almeno 500 milioni. Il compito non dovrebbe essere difficile, in quanto da sola la partecipazione del 5% nella svizzera Alpiq, la ex Atel, vale circa 400 milioni. Un altro asset non più strategico è la quota di minoranza di Metroweb, un'azienda che per Mediobanca vale 40 milioni. Inoltre, c'è la rete del gas, nonché la rete per il trasporto dell'elettricità ad alta tensione sulla quale esiste già una trattativa avviata con Terna. Così, i vertici di A2a hanno avvisato gli azionisti che per i prossimi anni il dividendo potrebbe diminuire: solo per quest'anno è stato mantenuto inalterato attingendo alle riserve, le quali non sono però illimitate. Con il risultato di oggi, peggiora il bilancio di Borsa dell'ultimo mese di A2a (-11%), a sei mesi resta il segno positivo (+2%), mentre in un anno il titolo ha perso circa il 12% del suo valore. 
Dediche, poesie, foto e canzoni. Anche quest'anno arriva la festa degli innamorati: grida al mondo il tuo amore lasciando una traccia su Repubblica Parma. Puoi mandare i tuoi messaggi direttamente qui o scrivendo all'indirizzo email redazione@parma.repubblica.it . 
TORINO - "Forza, Juve: dopotutto, la Champions è distante solo 3 punti". Firmato Alessandro Del Piero. Il capitano bianconero non si nasconde e nel momento di maggiore difficoltà della squadra prova a prendere per mano i compagni, invitandoli a guardare con maggior ottimismo al futuro. "Il momento che stiamo attraversando è sotto gli occhi di tutti, ed è difficile aggiungere qualcosa a quanto si è già detto", premette. "Io voglio sforzarmi a trovare qualcosa di positivo prima di tornare ad allenarci in vista della partita di domenica contro il Genoa: se guardiamo la classifica vediamo che la Champions League, seppure attraverso l'insidioso passaggio dai preliminari, è distante 3 punti. Dunque uno in meno di una settimana fa... Aggrappiamoci a questo perchè in questi momenti rimane importante porsi dei traguardi, cogliere almeno un aspetto che ti dia l'energia per cercare di cambiare le cose". "NON SONO SODDISFATTO DI ME" - Tornando all'1-1 di sabato, Del Piero ammette che "Il punto di Livorno non ci può soddisfare, anzi. Come non mi soddisfa la mia prestazione. Ma ora fissiamo quell'obiettivo - la zona Champions - e cerchiamo di arrivarci prima possibile - conclude il numero 10 bianconero - Da questo punto di vista è ancora tutto in gioco e noi non dobbiamo più perdere occasioni per tornare protagonisti". Leggi i commenti I commenti dei lettori 
Entro il 22 febbraio il sindaco Pietro Vignali nominerà il sostituto di Roberto Arduini, il presidente dimissionario dell'Azienda di servizi alla persona Asp. Lo ha assicurato l'assessore alle Politiche sociali Lorenzo Lasagna, nel corso della Quinta commissione consiliare in Comune. Presente alla riunione lo stesso Arduini, che ha confermato le sue dimissioni annunciate nelle scorse settimane. "Il bilancio preventivo 2010 non è ancora stato approvato - ha spiegato Arduini - proprio a causa della mia decisione, ma garantisco che entro marzo al massimo sarà stilato. Ci saranno perdite rispetto all'anno scorso, ma saranno inferiori ai 700mila euro di cui qualcuno aveva parlato". In vista della nuova gestione, che partirà il primo marzo, Lasagna ha anche proposto una commissione di lavoro: "Avrà l'incarico di giudicare il change over, di fare cioè il punto sul passaggio di consegne fra gestioni". La direttrice del Distretto sanitario Giuseppina Ciotti, intanto, ha presentato una relazione sui lavori di miglioramento apportati negli ultimi mesi alla Asp: "Tra queste ci sono anche due percorsi speciali per l'ingresso in ospedale, pensati per gli ospiti Asp che devono sottoporsi a Peg (la Gastrostomia endoscopica percutanea, cioè la nutrizione esterna) e a cateteri venosi centrali. Per costoro sarà possibile byapassare il pronto soccorso". Novità anche per il rinnovo degli arredi delle strutture Asp, come ha spiegato la direttrice dell'Azienda Simona Colombo: "Sono stati avviati lavori per il rifacimento dei tinteggi, dei tetti, dele docce e per il ronnovo della strumentazione socio-sanitaria. Predisposte inoltre gare di appalto per letti e altri arredi". 
NEW YORK - Il medico personale di Michael Jackson, Conrad Murray, è stato formalmente accusato dalla procura di Los Angeles di omicidio preterintenzionale per la morte del re del pop avvenuta lo scorso 25 giugno. Se riconosciuto colpevole, Murray rischia un massimo di 4 anni di carcere. Murray aveva ammesso di aver somministrato a Jackson l'anestetico propofol per aiutarlo a dormire poco prima dell'arresto cardiaco che ha provocato la morte della star 50enne. Oggi si è dichiarato "non colpevole" del reato addebitatogli 
"Questa è la storia di una ragazza, che molti anni fa è stata messa in galera, innocente, a 23 anni. Allora faceva la modella e l'attrice di teatro. Era stata anche miss Eleganza al concorso di Miss Italia". Era Tamara Baroni, bella di Parma, donna dello scandalo, contesa dai potenti e amante di Pierluigi "Bubi" Bormioli. Oggi donna elegante e raffinata che si è rifatta una vita dall'altra parte del mondo. E' stato il giornalista Achille Mezzadri di Pramzanblog a scovarla in Brasile e a mettersi in contatto con lei per presentare nella città ducale la sua autobiografia. GUARDA PARLA TAMARA BARONI "Tamara la parmigiana" non uscirà nelle librerie, ma si può già leggere on line, capitolo dopo capitolo, sul sito tamaralaparmigiana.com . "In Italia - scrive l'autrice sul web - nessuno ha avuto mai il coraggio di pubblicarla". La colpa è degli "industrialotti", di cui la Baroni fa nomi e cognomi. E' lei stessa a spiegarlo in diretta video dal Brasile al circolo "La città si nota" in vicolo del Medioevo, dove ha reso noto l'indirizzo della sua pagine internet. "Tutti - ha raccontato - hanno trovato il libro molto bello, ma anche molto pericoloso". Lei però non si è arresa "Vorrei che molti avessero il coraggio e la volontà di dire di 'no' ai 'potenti' fasulli e di ricominciare sempre da capo. Leggetemi. Non ho mai fatto la vittima, ma è ora che la verità si sappia!". 
Mancano solo sei giorni al raggiungimento del limite annuo fissato dall’Unione europea per lo sforamento delle concentrazioni di Pm10. Ma un primato, ovviamente in negativo, Milano l’ha già ottenuto: dall’inizio dell’anno infatti, sono già 29 i giorni sopra la soglia di allarme per le polveri sottili (considerando gli ultimi dati ufficiali, quelli di domenica): uno in più rispetto a quelli registrati, nello stesso periodo, un anno fa. Risultati poco incoraggianti — 107 microgrammi al metro cubo in via Senato, 74 a Pascal-Città Studi, 88 al Verziere — in una giornata non lavorativa (quindi con meno traffico) che avrebbe dovuto ancora beneficiare del maltempo di venerdì. Invece niente. Anzi, nel giro di 24 ore i valori sono quasi raddoppiati. I giorni di sforamento si sommano inesorabili — nel 2009 il limite dei 35 giorni era stato raggiunto il 23 febbraio — ma per Comune e Regione i problemi sembrano in realtà arrivare da alcune «agenzie di informazione che fanno una campagna terroristica che non ha motivo di essere», come ha tuonato ieri il governatore Roberto Formigoni. Posizione ripresa anche dal vicesindaco Riccardo De Corato nello stesso comunicato in cui diffondeva il dato del Pm10 alle due del pomeriggio: 70 microgrammi al metro cubo, 20 in più della soglia d’allarme. Ma per Franco Picco, il direttore generale dell’Arpa, questi dati sono lo specchio di una situazione «con un andamento che non può essere considerato emergenziale». Insomma, tornando ai fulmini formigoniani, bisogna «sfatare gli allarmismi, perché la quota media di inquinamento è di poco superiore a 50, cinque anni fa era di molto superiore ai 100, dieci anni fa era superiore ai 150, quindi i bambini di oggi respirano un’aria migliore di quella che hanno respirato fratelli maggiori e genitori». “Miglioramenti” che non sono bastati, finora, a raggiungere i tre giorni consecutivi di Pm10 sotto i limiti, necessari a interrompere lo stop alla deroga dal pagamento di Ecopass per i diesel Euro 4 senza filtro, che dura da lunedì scorso e che, per il Comune, «è un provvedimento strutturale che sta dando risultati» come ripete De Corato (senza specificare quante di queste auto entrino comunque, pagando, nella Cerchia dei bastioni). Una definizione, quella di “provvedimento strutturale”, contestata dall’ex assessore Edoardo Croci: «Lo stop alla deroga è un bene, ma è comunque legato al permanere di uno stato di emergenza». Una misura che per Croci, se fosse presa a tempo indeterminato, porterebbe risultati maggiori: «Solo cancellando la deroga per sempre si può convincere la gente a cambiare l’auto o a usare i mezzi pubblici». Tra chi protesta, anche chi abita in area Ecopass e ha un diesel Euro 4 senza Fap: per loro il Comune non ha previsto abbonamenti scontati. In attesa che, il 19, Letizia Moratti incontri gli altri sindaci dell’Anci per cercare eventuali misure comuni, e mentre l’assessore all’Ambiente, Paolo Massari, va avanti con gli studi sull’esperimento del lavaggio strade in chiave antismog, i consiglieri regionali del Pd Carlo Monguzzi e Giuseppe Civati attaccano: «Questi livelli di inquinamento sono gravemente dannosi per la salute: servono misure più incisive, anche se Formigoni ci darà dei terroristi. A noi sembra che irresponsabile sia chi lascia le città nello smog per 20 giorni di fila senza intervenire». 
Tempi bui. Grigi metaforicamente ma anche letteralmente sopratutto lì dove, come accaduto a Milano da qualche giorno a questa parte, la coltre di smog stende il suo velo triste sulla città e sull'animo dei suoi abitanti. Così, vanno premiati comportamenti virtuosi come l'uso della bicicletta, mezzo di locomozione che in alcune metropoli è parte dell'equipaggiamento del businessman tanto quanto doppio petto, ventiquattrore e Blackberry. A Londra, Berlino o Milano, infatti, quella del distinto signore in gessato scuro che pedala è un'immagine ricorrente quanto lo è, a New York, quella della businesswoman che in metropolitana calza comode sneakers sotto il tailleur per sopravvivere indenne ai tacchi alti durante il tragitto casa-ufficio. Per incentivare l'uso delle due ruote senza motore, o anche solo per premiarlo, sembra interessante l'ultima proposta del marchio di pelletteria Nava: una collezione di borse per city bikers, chiamata Moving Stripes, da portare con sé agganciate alla bici: doppio manico, interni in seta gessata, cartella porta pc e tracolla removibile. Proposta in due misure (una o due aperture, rispettivamente 370 e 390 euro, tracolla inclusa), la valigetta è coordinabile con una sacca protettiva, Soft Briefcase, fatta della stessa seta della fodera e studiata per essere utilizzata durante gli spostamenti come porta scarpe coordinato. Anche la bicicletta è firmata Nava, prodotta artigianalmente in Italia in collaborazione con Abici, caratterizzata da una linea retrò e dallo stesso color ghiaccio delle borse Moving Stripes. Costa 640 euro. 
