ROMA - Antonio Di Pietro , stavolta, sceglie di non entrare in rotta di collisione con Napolitano. Ma fa capire che le parole del capo dello Stato su Craxi non gli sono piaciute. "Preferisco non intervenire. Non voglio fare alcuna polemica con il capo dello Stato" scrive il leader Idv in una nota, aggiungendo che "mentre tutti fanno a gara per ricordare un latitante, noi dell'Italia dei Valori preferiamo ricordare la figura del giornalista Beppe Alfano, ammazzato perché denunciava coloro che commettevano i reati, invece che commetterli". Lamentando la ''durezza senza eguali'' che ha caratterizzato i giudizi nei confronti di Craxi, Napolitano "ha sottolineato un fatto storico'' commenta il segretario del Pd, Pierluigi Bersani . Per Bersani, infatti, ''gli errori che Craxi ha fatto li ha pagati molto cari e molto duramente". Soddisfatti i due figli di Craxi. Per Bobo (schierato con il centrosinistra) le parole di Napolitano"scolpiscono una parola di verità e giustizia". Per Stefania (deputata Pdl) "aiutano la pacificazione". Secca la critica del portavoce della Federazione della Sinistra, Paolo Ferrero : "L'impronta di Craxi sulla politica italiana è indelebile sì, ma in quanto tutta negativa. Craxi è stato un campione in tangenti, nell'aumentare il declino dell'Italia e nell'imbastire politiche fortemente antioperaie". Opposto il giudizio di Sandro Bondi, coordinatore nazionale del Pdl e ministro dei Beni Culturali: "Vi sono certamente segnali di novità, soprattutto da parte della sinistra, ma molto tardi e con tante ambiguità". Domani la figura di Craxi verrà ricordata a Roma, nella Biblioteca del Senato. A dare solennità saranno il presidente del Senato Renato Schifani e il presidente del Consiglio Silvio Berlusconi. A essi si aggiungerà il capo della segreteria del Pd, Filippo Penati. Sempre domattina il popolo viola di Roma si riunirà per il 'No-Craxi Day' dalle 10 alle 12 a Piazza Navona. Leggi i commenti I commenti dei lettori 
Ci sono sufficienti indizi per processare Jessica Pulizzi per il sequestro di Denise Pipitone, la bambina scomparsa misteriosamente da Mazara del Vallo cinque anni e mezzo fa. Jessica, sorellastra di Denise, avrebbe agito per rancore e vendetta nei confronti del padre che aveva lasciato sua madre per la relazione sentimentale con Piera Maggio, da cui poi sarebbe nata Denise. Jessica Pulizzi, oggi ventiduenne, dovrà comparire davanti ai giudici del tribunale di Marsala a partire dal prossimo 16 marzo. Così ha deciso il giudice per l'udienza preliminare Lucia Fontana che ha anche rinviato a giudizio, ma solo per false dichiarazioni al pm, l'ex fidanzato della ragazza, il tunisino Gaspare Ghaleb, accusato di aver mentito su quanto fatto il giorno del sequestro della bambina. Parallelamente al processo, dovrebbero ripartire le indagini su altri possibili esecutori e complici del sequestro. Lo ha annunciato il legale di Piera Maggio, l'avvocato Giacomo Frazzitta che ha detto di aver appreso, seppur informalmente, che il giudice Sergio Gulotta ha accolto la sua richiesta di riapertura. "Una decisione molto importante - ha detto Frazzitta - perchè adesso la procura di Marsala dovrà riaprire l'indagine indagando a 360 gradi". Denise Pipitone scomparve la mattina del 1° settembre 2004 davanti la sua casa di Mazara del Vallo. Tante le piste seguite ma l'unica ad aver retto resta quella della vendetta familiare, anche se gli unici indizi a carico della sorellastra sono poche e confuse parole dette alla madre o al telefono in alcune conversazioni intercettate. La ragazza fino ad ora si è sempre rifiutata di parlare e di dare alcuna spiegazione del suo comportamento. 
MILANO - E' andato a Zlatan Ibrahimovic l'Oscar del 'Miglior Calciatore Assoluto' assegnato nella serata di gala degli Oscar del Calcio AIC 2009. Il fuoriclasse del Barcellona è stato premiato assieme ad altri campioni del calcio italiano. Questi i risultati nelle altre 7 categorie: Miglior Calciatore Italiano: Daniele De Rossi. Miglior Calciatore Straniero: Zlatan Ibrahimovic. Miglior Calciatore Giovane: Pato. Miglior Portiere: Julio Cesar. Miglior Difensore: Giorgio Chiellini. Miglior Allenatore: Josè Mourinho. Miglior Arbitro: Roberto Rosetti. MOU 'PROVOCA' BERETTA - Josè Mourinho, rispondendo ai complimenti del presidente dell'Inter Massimo Moratti, chiamato sul palco degli Oscar Aic per ritirare il premio per la migliore squadra, che l'aveva definito "un grande professionista e non soltanto nel calcio", ha colto la palla al balzo e riferendosi al presidente della Lega Maurizio Beretta che doveva consegnare la statuetta a Moratti, gli ha detto: "Vorrei fare come Galliani e - mimando con le dita la cornetta del telefono, ha aggiunto - Samuel Etòo alla Coppa d'Africa, quattro giocatori di centrocampo infortunati, mi piacerebbe non giocare il derby domenica... Magari lo spostiamo ad aprile!". Leggi i commenti I commenti dei lettori 
MILANO - La voce, a Gallarate, si è sparsa in fretta: ci sono Ronaldinho e Beckham in pescheria. Così il traffico della cittadina del Varesotto si è bloccato per un intero pomeriggio: quasi cinquemila persone sono andate in pellegrinaggio dai due campioni del Milan per una fotografia o per un autografo. Ma in verità, anche senza i due celebri testimonial, l'inaugurazione della pescheria Gattuso & Bianchi di via Bettolino, nel viale che corre lungo la linea ferroviaria, avrebbe ugualmente richiesto un lavoro supplementare ai vigili urbani. La pescheria è stata infatti aperta dal campione del mondo Rino Gattuso, che a Gallarate abita ormai da anni e che ha scelto come socio un altro personaggio conosciuto della città, il pasticciere Andrea Bianchi. CORONATO UN SOGNO - Il mediano della Nazionale e del Milan - che per l'occasione, oltre a quelle di Ronaldinho e Beckham, ha ricevuto anche la visita di un altro calabrese eroe di Berlino, l'attaccante della Juve Vincenzo Iaquinta -  ha coronato un suo sogno da ragazzino. "Mi sarebbe sempre piaciuto fare il pescatore e alla fine sono riuscito a fare la pescheria. Però non scommetterei il negozio sullo scudetto del Milan: non perché non creda nello scudetto, ma perché ci ho buttato sangue e veleno, come si dice da noi in Calabria". La grande pescheria, di 800 metri quadrati, potrebbe essere la prima di una catena con punti vendita in tutta Italia. Leggi i commenti I commenti dei lettori 
ANCHE la Germania contesta a Google di entrare a gamba tesa nell'editoria sul web facendo utili con contenuti non suoi. E questo in un momento in cui i giornali elettronici si trasformano e sperimentano nuove direzioni, come il New York Times e il Financial Times che diventano a pagamento con un sistema "2.0". Le polemiche per l'utilizzo che Google fa dei contenuti altrui sono ormai globali. Anche in Italia si è registrata una presa di posizione degli editori, con l'apertura di un'istruttoria su Google da parte dell'Antitrust . E l'azienda di Mountain View ha già dovuto cedere alle richieste di Rupert Murdoch e della sua Newscorp, che ha ottenuto un risultato netto: solo cinque articoli disponibili gratuitamente dentro Google News, il resto a pagamento. Cosa fa Google per irritare anche i tedeschi? Semplicemente, fa il motore di ricerca. E restituisce risultati pubblicando su Google News dei pezzettini di articoli che poi rimandano alla fonte originaria, che sia una testata giornalistica o un blog. Ci sono poi altre questioni, come quella sollevata dal sito web "Ciao" che vuole ricontrattare il modo in cui Google usa la pubblicità sul suo dominio, e c'è anche una questione sollevata dal sito Euromaps sullo strapotere di Google in fatto di mappe, servizi e gratuità degli stessi. Ma il grosso della questione è di natura editoriale: già nel 2007 Google ha perso una causa contro il Copiepresse group, l'associazione degli editori belgi. Allora Big G dovette rimuovere da Google News tutto il contenuto dei giornali rappresentati dall'associazione, che però non ha finora ottenuto il risarcimento milionario richiesto alla Corte. Così, i gruppi editoriali, circa 150 aziende principalmente tedesche, insieme a Dow Jones, NewsCorp e altre, si sono riunite sotto quella che hanno chiamato "La dichiarazione di Amburgo sui diritti di proprietà intellettuale". Una lobby che preme sull'Unione Europea affinché vengano riconosciuti i loro diritti editoriali. In Germania la questione è particolarmente sentita: per ultime due aziende editoriali - nello specifico BDZV e VDZ - hanno fatto causa a Mountain View sostenendo che l'azienda americana non corrisponde alle fonti originali delle notizie una "ragionevole quota" di quello che guadagna veicolando il loro prodotto. Nella crisi strutturale che l'editoria affronta in questo momento storico, la sponda offerta dal funzionamento di Google News potrebbe portare a ridefinire il modo in cui l'informazione viaggia sul web. E' vero infatti che Google offre una finestra in più alle pubblicazioni online di cui propone i contenuti, ma è anche vero che ricava denaro dalla pubblicità che chi cerca quei contenuti trova sulle pagine di Google, e solo dopo un secondo "clic" su quelle dei giornali. Anche in Francia l'argomento è ancora caldo, dopo che Google ha iniziato a digitalizzare migliaia di libri in francese per la sua biblioteca di Alessandria sul web. E senza nessun permesso ufficiale. 
CROTONE - Con un gol all'ultimo secondo di recupero di Noselli, giunto al 15° centro stagionale, il Sassuolo sbanca Crotone e si candida sempre più seriamente alla promozione, salendo a -3 dalla vetta con una gara da recuperare. Il ko, invece, fa scivolare in piena zona play-out i rossoblu che possono recriminare per una traversa colpita da Bonvissuto nel finale a porta vuota, sull'1-1, che avrebbe decisamente cambiato il volto della gara. CAPOLAVORO DI BIANCO - Partono forte i calabresi che impensieriscono Bressan per ben tre volte nei primi 20' sempre con il sinistro di un ispirato Gabionetta. Il Sassuolo fatica a rendersi pericoloso e non è un caso che il primo tiro nella specchio della porta rossoblu arrivi solo al 54' per opera di Bianco. Il difensore ci riprova al 59' su punizione e stavolta è ben più preciso visto che infila l'incrocio con un sinistro a giro perfetto da 25 mt. BONVISSUTO, GOL E POI TRAVERSA - Il Crotone non si demoralizza e pareggia appena 5' dopo grazie a Bonvissuto che trasforma un rigore concesso per un netto fallo di Rossini su Mendicino. Il gol galvanizza i padroni di casa che insistono e, al 78', vanno vicinissimi per due volte al vantaggio prima con Bonvissuto che, in una mischia in area, centra in pieno la traversa a porta vuota da 3 mt e poi, sulla respinta, con Abruzzese che si vede respingere il tap-in vincente sulla linea da un difensore neroverde. NOSELLI, BEFFA AL 93' - Il Crotone insiste generosamente ma così facendo si espone al Sassuolo che, nel finale, prende il sopravvento. Le prove generali per il gol le fanno Riccio, che impegna Concetti all'87', e poi Quadrini che, solo davanti al portiere, fallisce il bersaglio all'89'. Quando ormai l'1-1 sembra scritto ci pensa Noselli a regalare i 3 punti agli emiliani con un contropiede perfetto concluso con un preciso sinistro sotto la traversa sull'uscita di Concetti. Leggi i commenti I commenti dei lettori 
PORT-AU-PRINCE - Cento bambini sepolti sotto le macerie di una scuola. Saccheggi e razzie, le forze di sicurezza in difficoltà di fronte alla disperazione degli haitiani. La Croce rossa internazionale che parla di "situazione catastrofica". Sms che arrivano da chissà dove, che accendono speranze destinate a sfumare. Ed episodi raccapriccianti, con il turismo di massa che non si ferma e le navi da crociera che attraccano nell'area della tragedia. L'Italia conta la sua seconda vittima: il funzionario dell'Onu, Guido Galli . A sei giorni dal devastante terremoto che ha sconvolto Haiti la situazione peggiora di ora in ora. E a Port-au-Prince scatta il coprifuoco. Mentre sull'isola arriva Bill Clinton - accompagnato dalla figlia Chelsea - incaricato dal presidente Usa Barack Obama di coordinare gli aiuti americani insieme a George W. Bush. Paura per i bambini di Leogane . Notizie frammentarie, ma sufficienti ad amplificare la portata della tragedia. Nella città di Leogane, la provincia dell'isola tagliata fuori dai soccorsi , dove è venuto giù il 90% delle case, sarebbe crollata una scuola: sotto le macerie, non si sa in che condizioni, ci sarebbero circa cento bambini. Port-au-Prince, scatta il coprifuoco. Dopo il caos, i saccheggi e gli episodi di linciaggio e dopo aver decretato lo stato d'emergenza in tutto il Paese, il governo di Haiti ha imposto il coprifuoco nella città di Port-au-Prince. E' partito dalla 18 di ieri e riguarda anche il divieto per gli elicotteri di sorvolare l'isola. Nella capitale di Haiti si sono già verificati numerosi saccheggi di negozi e assalti contro i soccorritori. Le violenze hanno comrpomesso in molti casi le operazioni di soccorso e la distribuzione dei materiali di assistenza. Croce rossa: manca acqua, rischio malattie. L'enorme operazione umanitaria delle Nazioni Unite e di numerose organizzazioni comincia a estendersi e a raggiungere i sopravvissuti. "Il coordinamento funziona e gli aiuti che giungono nel Paese sono in aumento", ha affermato a Ginevra una portavoce dell'Onu. Ma per il Comitato internazionale della Croce rossa, la situazione sul fronte della sanità e dell'igiene nei campi di fortuna è preoccupante. "Il problema dell'accesso all'acqua e agli impianti igienici deve essere rapidamente affrontato per evitare il diffondersi di malattie". La seconda vittima italiana. Non si avevano sue notizie da giorni e quel che si temeva si è trasformato in realtà. Ieri è stato ritrovato il corpo di Guido Galli, 45 anni, funzionario italiano dell'Onu, da due anni in missione ad Haiti. La morte di Galli è la seconda dopo quella accertata di Gigliola Martino, 70 anni, oriunda italiana. Per altri due, Cecilia Corneo, 39 anni, anche lei funzionario delle Nazioni Unite, e Antonio Sperduto, la Farnesina ha fatto sapere di avere "fondate e concrete ragioni di forte preoccupazione". Anche la Corneo dovrebbe trovarsi sepolta sotto le macerie del Cristopher, mentre Sperduto al momento del sisma era al supermercato Caribbean Market, da dove le squadre di soccorritori hanno estratto oggi due haitiani ancora vivi. Altri sette nostri connazionali sono ancora dispersi. Ma le segnalazioni che li riguardano "presentano un grado di indeterminatezza tale da consentire di auspicare che si riferiscano a situazioni superate", spiegano al ministero degli Esteri, dove pure non escludono che nuovi allarmi possano continuare ad arrivare nei prossimi giorni. Sms, la speranza sfumata . Qualcuno, come spiega il nostro inviato ad Haiti, Angelo Aquaro, avrebbe inviato un sms da sotto le macerie di rue Saint Gerard. Un messaggio arrivato ad alcuni familiari haitiani residenti in Canada. Un sms mandato probabilmente giorni fa e rimasto fermo forse troppo a lungo, con le rete assente o che funziona a singhiozzo. La famiglia che lo ha ricevuto ha subito informato un reporter canadese. Che ha fatto scattare l'emergenza: un centinaio di soccorritori, bosniaci, israeliani, canadesi si sono concentrati nel luogo indicato dall'sms, un cumulo di macerie a Port-au-Prince. Ma una volta lì la squadra, coadiuvata dai cani, non ha trovato alcun riscontro. L'amarezza del reporter: "Non ho la forza di dire ai miei amici che non c'è più speranza". Onu, Ban Ki-moon chiede altri uomini. Il segretario generale dell'Onu, Ban Ki-moon, ha chiesto al Consiglio di Sicurezza di inviare ad Haiti altri 1500 poliziotti e duemila caschi blu. All'indomani del suo viaggio lampo ad Haiti, il segretario generale ha ipotizzato un mandato di sei mesi per i 2.000 caschi blu supplementari e ha ribadito che le Nazioni Unite, collaborando con tutti i paesi presenti ad Haiti hanno chiaramente "un ruolo di leader nel coordinamento" degli aiuti internazionali. Fanno formalmente parte di Minustah 7mila militari e duemila poliziotti, ma il sisma ha ucciso 46 persone dell'Onu (fra cui il capo della missione, il suo vice e il responsabile della polizia) e altre 300 risultano disperse. Clinton: "Azione coordinata ed efficace" . L'ex presidente americano Bill Clinton è arrivato sull'isola insieme alla figlia Chelsea. Ha raggiunto subito l'edificio che ospita i comandi della Joint Task Force - Haiti. A bordo del suo aereo anche materiale umanitario, in particolare acqua, viveri, medicinali, torce, transistor e generatori elettrici. Clinton incontrerà il presidente Renè Preval, alcuni sopravvissuti, altri membri del governo haitiano e rappresentanti della comunità internazionale per discutere dei soccorsi. "In quanto emissario dell'Onu per Haiti - ha detto - sento verso il popolo haitiano l'obbligo profondo di visitare il paese e di incontrare il presidente per verificare che la nostra azione sia coordinata ed efficace". Ue: fondi per 420 milioni di euro. L'Unione europea ha indicato in oltre 420 milioni di euro la sua disponibilità di fondi per l'emergenza. Le cifre sono state rese note al termine del vertice straordinario convocato a Bruxelles dalla presidenza spagnola e dall'Alto rappresentante per la Politica estera dei 27, Catherine Ashton. La Commissione ha stanziato 30 milioni per l'assistenza umanitaria, a cui si aggiungono ulteriori 92 milioni provenienti dagli Stati membri, e 107 milioni per il ripristino delle funzioni governative. Fin qui, gli stanziamenti urgenti. Ma la Commissione ha anche indicato preliminarmente in 200 milioni l'ammontare dei finanziamenti per la gestione del dopo emergenza, quindi più a lungo termine. A Bruxelles si è parlato anche di un coordinamento sull'evacuazione dei cittadini Ue da Haiti. Ci penserà la Francia che comincerà a rimpatriare in un primo tempo gli italiani per poi continuare con gli altri Paesi europei. Gli aiuti dall'Italia. A Bruxelles il sottosegretario agli Esteri, Vincenzo Scotti, ha confermato l'impegno dell'Italia a stanziare ulteriori 5,7 milioni di euro (Frattini aveva già annunciato la cencellazione del debito che ammonta a oltre 40 milioni. L'Italia contribuirà con i carabinieri alla missione della Forza di gendarmeria europea (dai 140 ai 150 uomini) per garantire la sicurezza della distribuzione degli aiuti. Domani dal molo Fincantieri del Muggiano (La Spezia) partirà per Haiti la portaerei della Marina Militare "Cavour" con un contingente interforze di 800 uomini. Sarà un'operazione congiunta i brasiliani: il Cavour giungerà infatti nell'area dopo una sosta in Brasile, dove imbarcherà personale medico delle forze armate brasiliane. Nel quadro delle iniziative di emergenza messe a punto dal governo italiano, decollerà domani alla volta di Port-au-Prince anche un cargo della Cooperazione allo Sviluppo, con beni di prima necessità per 620 mila euro. Ad Haiti anche gli eroi delle Torri Gemelle . Sono pompieri, agenti di polizia e paramedici. Un team di circa ottanta persone specializzato in ricerca e recupero. E fra loro ci sono anche gli eroi delle Torri Gemelle, i vigili del fuoco che hanno lavorato fra le macerie dell'11 settembre. "La differenza - spiega un pompiere al New York Times - è che lì c'era un luogo preciso sul quale lavorare, una voragine dalla quale tirare fuori cose e persone. Qui è come se l'11 settembre abbia coinvolto tutta l'isola di Manhattan. Nulla è stato risparmiato. Come faranno per tornare alla normalità? Qui tutto dev'essere ricostruito daccapo. Non c'è niente che sia rimasto in piedi". La tragedia non ferma il turismo. Le navi da crociera di lusso sono tornate ad attraccare sulle spiagge dell'isola caraibica. La Independence of the Seas, nave di proprietà della Royal Caribbean International con 4.370 persone a bordo, è sbarcata venerdì sulle spiagge private di un resort di Labadee, preso in affitto dal governo haitiano, a circa 130 chilometri da Port-au-Prince. La Navigator of the Seas, che trasporta 3.100 passeggeri, sta per attraccare. I passeggeri potranno scendere a terra; la loro sicurezza è garantita da palizzate alte quattro metri e da guardie armate che sorvegliano tutto il perimetro del resort. 
ROMA - Da De Rossi a Fisichella, passando attraverso un assist di Tonolli e schivando un destro di Petrucci. La Roma sportiva si è data idealmente appuntamento oggi in Campidoglio per festeggiare i 13 migliori atleti della Capitale del 2009. A fare la parte del leone, inevitabilmente, sono stati i calciatori. Oltre al centrocampista della Roma Daniele De Rossi, speciali riconoscimenti per aver elevato il nome della città eterna nel proprio mondo sono andati al laziale Mauro Zarate e a Marco Di Vaio, attaccante del Bologna. TRA I PREMIATI FISICHELLA E TONOLLI - Poi è stata la volta di Alessandro Tonolli, capitano della Virtus Roma Basket, del campione di Formula 1 Giancarlo Fisichella, del pugile Daniele Petrucci, di Fabrizio Donato, 4 volte campione italiano di salto triplo, oro e recordman italiano ai Campionati Europei Indoor con la misura di 17.59, del pretendente al titolo mondiale di Kickboxing Riccardo Lecca, di Alessio Sakara, unico italiano a partecipare al torneo di arti marziali americano Ufc (Ultimate Fighting Championship), di Tania Di Mario, pallanuotista del Setterosa femminile, di Federica Vitale, nuotatrice e medaglia di bronzo alle Olimpiadi 2005 e di Silvia Di Pietro, nuotatrice, primatista italiana nei 50 metri a farfalla. UN RICONOSCIMENTO PURE A MONTELLA - L' ultimo premio è stato riservato a una giovane promessa: il 12enne Edoardo Liparelli, campione di golf in erba, vincitore a Ferrara del Campionato nazionale under 12. Premi speciali sono stati invece consegnati a Uber Gradella, storico portiere della Lazio negli anni '40, Mario Pennacchia, cronista sportivo del 'Corriere dello Sport', Ugo Sansonetti, campione di atletica leggera Master. E ancora, Fulvio Stinchelli, giornalista per 25 anni a "Il Messaggero", Michele Plastino per la trasmissione sportiva più longeva d'Italia, "Goal Notte" e Vincenzo Montella, ex calciatore della Roma, ora allenatore nel settore giovanile della squadra giallorossa. UN PREMIO PER LA CULTURA SPORTIVA - "Oggi premiamo l'eccellenza romana - ha commentato il sindaco della Capitale, Gianni Alemanno - ma quanto avviene qui è importante anche in chiave olimpica, perché la candidatura di una città per i giochi comincia dalla base". "Quello di oggi è un premio alla sensibilità e alla cultura sportiva che spesso manca" ha aggiunto il delegato allo Sport del Comune di Roma, Alessandro Cochi, che ha inoltre fatto presente che "senza risposte concrete che riguardano l'impiantistica, sia nel centro che nella periferia, non si va da nessuna parte". Leggi i commenti I commenti dei lettori 
BARI -  "A me non risulta niente". Così Nichi Vendola, governatore della Puglia, dice di non essere a conoscenza di una presunta indagine sul suo conto che sarebbe stata avviata dalla procura pugliese nell'ambito di una vicenda che riguarda la sanità. "Penso - ha aggiunto parlando all'Ansa che lo ha interpellato in proposito - che sia un diversivo di questa stagione politica". Secondo voci che sono circolate in serata ma che non hanno per ora trovato conferma, Vendola sarebbe indagato nell'ambito di una vicenda che riguarderebbe un ricercatore barese costretto a trasferirsi in America essendo stato penalizzato nella collocazione in una struttura a Bari alla quale, a suo giudizio, avrebbe avuto diritto. "A me non risulta niente - ha insistito Vendola - anzi, meriterei una lode per aver convinto un 'cervello' così importante a tornare in Puglia". "L'idea che io possa essere indagato per aver contribuito a far venire in Puglia uno scienziato di fama mondiale è semplicemente una vergogna che si ritorcerà su chi ha tentato una simile impostura", ha detto ha detto Vendola, intervenendo stasera per telefono alla trasmissione 'Il Graffio' di Telenorba. "Quanti mesi sono - ha detto Vendola - che rimbalza questo schizzetto di fango da una parte all'altra. Abbiano il coraggio di combattermi politicamente e non con il gossip, con il pettegolezzo e portando in giro un secchiello di fango e provando a schizzarmi. E' veramente stucchevole questa cosa". "Se io ho fatto qualcosa di male - ha concluso - mi dicano che cosa ho fatto di male nella mia vita e nella mia esperienza di governatore. Dicano un fatto, un reato, un pensiero cattivo che ho avuto. Per il resto lascino le persone per bene nella condizione di poter lavorare serenamente". Intanto, da fonti vicine alle indagini, si apprende che il nome di Nichi Vendola non è al momento iscritto nel registro degli indagati della procura di Bari. Secondo le voci, il governatore sarebbe indagato per tentativo di concussione. A quanto si apprende, "nulla è cambiato e non ci sono fatti nuovi" rispetto alla smentita fatta dal procuratore della Repubblica di Bari, Antonio Laudati, l'11 novembre 2009. Laudati all'epoca assicurò che il governatore non era indagato e che a suo carico ci sarebbero state "valutazioni future". Il procuratore smentì l'esistenza di una indagine a carico di Vendola dopo che 'Libero' aveva pubblicato stralci di un'informativa dei carabinieri che accostava al nome di Vendola, e a quello di altre 10 persone, il reato di tentativo di concussione per aver imposto a direttori generali delle Asl la nomina di dirigenti e funzionari, manovra questa che sarebbe servita per rafforzare il loro peso politico sul territorio. Laudati è tornato a smentire 'categoricamente' ai cronisti l'esistenza di un'indagine a carico di Vendola all'inizio di dicembre 2009. In quella circostanza si seppe che il procuratore aveva dato disposizioni ai suoi sostituti che eventuali iscrizioni nel registro degli indagati relative alle indagini sulla sanità pugliese dovevano essere preventivamente autorizzate direttamente da lui. Leggi i commenti I commenti dei lettori 
La Juventus con il Chievo ha toccato il fondo? Sì, possiamo dirlo: un disastro l'organizzazione, un disastro i singoli. Difficile decidere da dove cominciare la caccia al colpevole tra Ferrara e i giocatori per quello che si è visto a Verona, difficile capire da dove la Juventus possa ripartire o fino a dove possa precipitare. Aveva probabilmente capito già tutto Ferrara che non si era illuso per la vittoria con il Napoli in Coppa Italia e che aveva già riacceso prematuri entusiasmi: ricordava che era meglio guardarsi alle spalle piuttosto che fare conti su Inter e Milan. Ora anche conquistare un posto in Champions appare un'impresa. Ma se si vuole mettere un punto e ricominciare, c'è una fase che è obbligata: chi ha programmato questa stagione deve ammettere il fallimento e prendersene la responsabilità. Una serie incredibile di errori tecnici e gestionali che non possono ricadere solo sulle spalle di Ferrara e i giocatori . Blanc e Secco riconoscano i loro errori perché solo così possono sperare di non ripeterli. E' l'unica condizione credibile e seria per dare il via ad una nuova era. Perché la lista degli errori è lunga e aspetta risposte. 1) L'Inter si è rinforzata con Pandev, il Milan con Beckham, la Roma con Toni. La Juventus si è presentata in campo contro il Chievo con Paolucci, che mi scuserà, non era titolare neanche con il Siena. Può un progetto serio ripartire da Paolucci? 2) Era meglio giocare senza punte, o con il solo Del Piero o inventando qualcosa come fece Spalletti con la Roma e Totti. 3) Secco, direttore sportivo, è sempre in tribuna per le partite della Juventus. Perché non va a studiare i giocatori italiani e stranieri da comprare? Dovrebbe essere la parte più importante del suo lavoro. Forse non avrebbe preso Felipe Melo per farlo giocare in un centrocampo a rombo. Non avrebbe speso tanti soldi per Diego, andando ad inserire un altro attaccante importante nell'unico reparto che con Del Piero, Trezeguet, Amauri e Iaquinta era all'altezza di Inter e Milan. Forse avrebbe trovato quei difensori e centrocampisti che realmente servono alla Juventus. Forse avrebbe speso meglio 50 milioni di euro. 4) Focacce, incontri, ammiccamenti: da un anno sulla Juventus aleggia l'ombra di Lippi. Ha "bruciato" prima Ranieri e ora blocca tutti i possibili  rinnovamenti tecnici.  Dal presidente Blanc e da Secco mai una decisa smentita o una definitiva conferma. 5) A Blanc piaceva parlare di scudetto e di stelle dopo le illusorie vittorie di inizio campionato: con troppa fretta aveva messo la Juventus sul piano dell'Inter. Si sbrighi a riconoscere di aver sbagliato valutazioni e scelte e indichi presto la nuova strada. Due parole anche per l'Inter che ormai stenta da settimane. A Bari, Mourinho ne ha inventata un'altra: "La squadra di Ventura era bene organizzata in campo, ho dovuto cambiare tattica, coprirmi meglio e giocare in contropiede". Ai miei tempi quando giocavo con la Juventus, erano le squadre di provincia che ci affrontavano puntando solo sul contropiede. Ora basta l'organizzazione del Bari a costringere l'armata Inter di Snejider, Milito, Pandev, Balotelli ecc. a chiudersi in difesa. Cambiano i tempi. Una leggenda del calcio racconta che un direttore sportivo cercò di spiegare allo storico presidente del Catania, Massimino, che la squadra non vinceva: "perché manca l'amalgama", "E allora compriamo amalgama..." rispose Massimino. Se Moratti lo avesse saputo avrebbe comprato "organizzazione" e risparmiato tanti milioni di euro. Massimo Mauro da questa settimana comincia a collaborare con Repubblica. it  per dare visibilità alla "Fondazione Vialli e Mauro per la ricerca e lo sport" www. fondazionevialliemauro. com info@fondazionevialliemauro. com segreteria@fondazionevialliemauro. com 
