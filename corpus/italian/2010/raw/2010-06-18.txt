LONDRA - Prima della partita, la Bbc gli ha regalato una bottiglia di vino rosso. "Buon compleanno, Fabio Capello", gli ha detto la più carina delle giornaliste della televisione britannica. Poi gli ha cantato, in onore dei suoi 64 anni, la famosa canzone dei Beatles, "When I'm 64", e gli ha chiesto: sarà felice, Fabio, questo suo compleanno? "Spero di sì", ha risposto l'allenatore dell'Inghilterra. Hanno visto questa scena sugli schermi, nei servizi di "riscaldamento" prima del fischio d'inizio, i milioni di tifosi inglesi seduti davanti al video, nei pub o a casa. Un'ora e mezza più tardi, è stato chiaro a tutti, nelle parole del commentatore della British Broadcasting Corporation, che il compleanno di Capello è stato "miserabile". E se qualcuno aveva dubbi, sono sfumati sentendolo rispondere alle domande del dopo-partita. Perché è andata così male? "Forse la pressione. Forse la squadra attraversa un brutto momento. Non è più la squadra che io conoscevo". Se a Londra, dopo il pareggio 1-1 con gli Stati Uniti, c'era delusione, ora dopo lo 0-0 con l'Algeria c'è disperazione. "Così non va bene", dicono gli ospiti nello studio della Bbc. "Bisogna cambiare", concordano gli avventori nel pub. "Proverò a cambiare qualcosa", ammette lo stesso Capello ai microfoni della tivù. Nessuno sa spiegare esattamente cosa c'è che non va. I commenti a caldo dicono che occorre un gioco più veloce, che bisogna sbagliare meno passaggi, che i giocatori chiave devono assumersi più responsabilità, che Gerrard deve rendere meglio, che Rooney non è il Rooney del Manchester United: per l'Inghilterra ha segnato una sola volta negli ultimi due mesi, del resto. E la sua frustrazione, la sua rabbia cocente, viene raccolta da un operatore televisivo mentre lascia il campo sotto una salva di fischi: "Grazie, è proprio quello che ci vuole" dice stizzito, rivolto ai tifosi. Adesso, all'italiana, si fanno calcoli e si cercano motivi di consolazione. Il pareggio è meglio di una sconfitta, anche se è il secondo pareggio di una squadra che pensava, sperava, di arrivare in finale. Basta battere la Slovenia, e la qualificazione alla fase finale è assicurata. Già, come fosse facile. Sarà la partita più difficile delle tre. Il principe William e il principe Harry, che erano seduti in tribuna, hanno la faccia scura come i tifosi. La pressione cresce. Forse l'Inghilterra sembra sempre migliore di quello che è. Capello, l'allenatore di nazionale più pagato del mondo, è alla sua ultima chance. Chissà, forse se Moratti avesse aspettato qualche settimana, avrebbe potuto portare lui, invece di Benitez, a Milano. 
«In piazza Duomo c’è stato, e continua a esserci, un eccesso di comportamenti che non s’addice al senso civico dei milanesi e alla nostra immagine anche nel mondo». Si riaccende la polemica sull’utilizzo della piazza ai piedi della Madonnina, e a soffiare sul fuoco, dopo le critiche della Curia alle esagerazioni nerazzurre per la vittoria in Champions, è direttamente l’ente che gestisce e mantiene in vita la cattedrale: «S’impone una nuova riflessione — ammonisce il presidente della Veneranda Fabbrica del Duomo, Angelo Caloia — non si può ospitare tutto, serve più dignità e congruenza al ruolo: la piazza è per il Duomo, non viceversa». Più decoro, insomma l’appello, è della Veneranda Fabbrica. Sotto accusa, però, non ci sono solo i festeggiamenti dei tifosi. La stoccata, lanciata durante un’audizione alla Commissione consiliare Cultura, è diretta anche alla gestione più generale degli spazi: dal maxischermo per le partite dei Mondiali (pur con il volume a zero) al suk di tendine e bancarelle che periodicamente compaiono ai piedi della Madonnina, fino ai bivacchi fuori controllo. «Credo che esistano sistemazioni più adeguate — aggiunge Caloia — Quando ospitiamo eventi religiosi e musicali importanti come i concerti serali sulle guglie non è accettabile, come capita ogni tanto, che siano guastati dal rumore dell’altoparlante di fondo e dagli schiamazzi: bisogna tornare a ragionare sulla convenzione con il Comune per chiarire meglio in che modo assicurare più dignità alla piazza». E sul tema del decoro che manca Pierfrancesco Majorino, capogruppo del Pd a Palazzo Marino, non risparmia critiche: «Piazza Duomo è una vergogna a cielo aperto, a volte sembra il Billionaire. Ci vuole subito una nuova pianificazione: basta gazebo, al massimo solo grandi eventi popolari». Disponibile al dialogo il vicesindaco Riccardo De Corato: «C’è una commissione  dice  di cui fa parte anche la Sovrintendenza che in base a regole rigide decide cosa fare o meno in piazza Duomo: se la Fabbrica vuole farne parte è ben accetta». Concorda a metà con le critiche Maurizio Cadeo, assessore al Decoro urbano: «Un po’ di riordino già l’abbiamo fatto: le richieste sono tante ma siamo già sulla strada di concedere la piazza solo per grandi eventi pubblici, manifestazioni sindacali e politiche». Michele Mardegan, vicecapogruppo del Pdl, ci tiene a precisare che «la cattedrale è fondamentale» e tuttavia aggiunge: «la piazza non è tanto per il Duomo ma più per i cittadini, e deve continuare a essere un loro punto di riferimento. Sul resto concordo: basta con il guazzabuglio di bancarelle». Alan Rizzi, assessore al Tempo libero e ideatore del maxischermo inviso alla Fabbrica, ricorda invece che «è naturale che i tifosi vadano a vedere le partite in piazza Duomo, è sempre successo. Oltre al volume zero, quest’anno abbiamo diversificato l’offerta un po’ in tutta la città, e per le prossime partite decideremo anche in base ai risultati dell’Italia». Milly Moratti, capogruppo di Milano civica, fa un discorso più generale: «Piazza Duomo è laica e religiosa assieme, punto di ritrovo di varie etnie. Ma va ricordato che ci sono tanti elementi che possono dare dignità al luogo, tra cui un verde ordinato. Vanno rispettati i codici dell’arte e della bellezza: rispetto a un insieme scomposto di bancarelle e tendoni commerciali si può certo fare di meglio». 
MONTECATINI TERME (Pistoia) - La sconfitta al tie-break è sempre dura da mandar giù, specie dopo esser partiti molto bene. E' stato proprio il tie-break ad essere fatale all'Italia che ha incassato la prima sconfitta della World League (2-3) contro la Serbia. Una battuta d'arresto che pur rendendo più complicata la strada azzurra, mantiene Vermiglio e compagni in corsa per il grande traguardo della Final Six. La Serbia, che ora guida la classifica del girone B con due lunghezze sul sestetto tricolore, sarà affrontata nuovamente domenica alle ore 20:30 a Firenze. Una serie di piccoli guai fisici, ha impedito agli azzurri di scendere in campo con la migliore formazione. Al mancato recupero di Fei, noto già dalla vigilia, si è aggiunto questa mattina quello di Davide Marra, fermato per un ematoma al ginocchio. Lo staff azzurro spera di recuperarlo per la gara di domenica a Firenze. Il ct azzurro ha mandato in campo Vermiglio in regia, Lasko opposto, Maruotti e Parodi schiacciatori, Sala e Mastrangelo al centro, Manià libero. L'Italia si è imposta nel primo set per 25-20. Mastrangelo protagonista in avvio con tre punti consecutivi, due a muro, poi reazione serba. Sembra che il servizio di janic e compagni possa dar fastidio, ma sul 7-10 Anastasi chiama il tempo ed al ritorno in campo si vede un'altra Italia, più sicura, molto convincente a muro dove Sala si esalta. Mastrangelo va in battuta sul 10-12 e lascia quando il punteggio è sul 18-12 ed il set è saldamente nelle mani italiane. Bene Maruotti che sigla tre degli ultimi quattro punti in attacco. Nel secondo set, cala l'incisività italiana al servizio, cresce quella della Serbia. Due errori di Sala (il primo contestatissimo dalla panchina azzurra) portano i serbi avanti di due lunghezze, che conservano a lungo. Maruotti sbaglia l'attacco del 17-17 e sullo slancio la Serbia allunga e di fatto chiude 25-19. Nel terzo set, il ct azzurro, quando ha visto la sua squadra in difficoltà ha tentato la via dei cambi, prima Zaytsev al posto di Lasko nell'insolita posizione di opposto, poi Cernic per Maruotti, Savani per Parodi, Birarelli per Mastrangelo. I risultati non sono stati quelli sperati e la Serbia si è portata sul 2-1. Al rientro in campo Anastasi conferma Cernic e Birarelli. Gli azzurri schizzano subito avanti 8-2 e in pratica arrivano al tie.-break sulle ali del ritrovato entusiasmo. Bello il quinto set in cui l'Italia però non sfrutta sutte le situazioni favorevoli e si deve arrendere 15-12. ITALIA-SERBIA 2-3 (25-20 19-25 16-25 25-12 12-15) ITALIA: Maruotti 10, Mastrangelo 7, Lasko 16, Parodi 16, Sala 11, Vermiglio 3. Libero: Manià. Travica, Birarelli 4, Zaytsev, Cernic 6, Savani 1. All. Anastasi. SERBIA: Kovacevic 14, Podrascanin 9, Petkovic 1, Janic 9, Stankovic 12, Starovic 18. Libero: Rosic. Petrovic, Terzic 1, Dokic 3, Nikic 1, Mitic, All. Kolakovic. ARBITRI: Ermihan (Tur) e Schiemenz (Ger) NOTE: spettatori: 2200. Durata set: 25, 22, 23, 20. Italia: Battute vincenti 1, battute sbagliate 21, muri 15, errori 9. Serbia: bv 5, bs 16, m 11, e 7. Leggi i commenti I commenti dei lettori 
CAPE TOWN - Secondo pareggio consecutivo e qualificazione che diventa complicata. Fabio Capello non può festeggiare come avrebbe voluto i suoi 64 anni. Lo 0-0 contro l'Algeria è un risultato che rovina i piani della nazionale dei Tre Leoni. Mercoledì prossimo contro la Slovenia ci sarà un solo risultato a disposizione per conquistarew gli ottavi: la vittoria. Capello non si aspettava una prestazione simile. "Non è la stessa squadra che conosco io - dice - Dobbiamo ancora giocare una partita, speriamo che sarà più fortunata. Non so se oggi è stata la pressione o se non siamo in un buon momento, ma abbiamo perso troppi palloni". Capello non vuole puntare il dito contro nessuno: "Non mi piace parlare dei singoli - spiega - quando non giochi bene è colpa di tutta la squadra. Posso cambiare le tattiche, proverò qualcosa di diverso, non sarà difficile motivarli prima della gara con la Slovenia. Loro sanno cosa devono fare". Di sicuro contro la Slovenia servirà tutt'altro spirito: "Abbiamo affrontato una buona squadra ma siamo stati troppo lenti. Voglio vedere lo spirito di squadra, quello che stasera non ho visto. Ho detto ai giocatori che non è stata una bella prestazione ma siamo davvero fortunati perché possiamo giocare un'altra partita. E ho sempre fiducia nella mia squadra". Non cerca alibi neanche il capitano Steven Gerrard: "Non ci sono scuse - spiega - Sappiamo il lavoro che c'è da fare, giocare a questi livelli significa saper gestire tensioni e pressioni e oggi non siamo stati abbastanza bravi a farlo. Ora dobbiamo capire le ragioni, capire perché non siamo stati abbastanza aggressivi, bisogna capire cosa c'è da migliorare". 
Avrebbe compiuto ieri cento anni. Anche se il centro  siderurgico Ilva di Bagnoli si è fermato molto prima e il suo centenario non  l’ha compiuto ad altoforni accesi. Ma come estremo privilegio concesso a una  fabbrica-simbolo nata il 19 giugno 1910 e entrata nella memoria della città, il  suo compleanno l’ha festeggiato lo stesso. Senza nostalgia, anzi, con uno  slancio verso il futuro. Dopo 17 anni di progetti, idee, incertezze e  discussioni, ieri è stato aperto per la prima volta al pubblico l’auditorium  del “Porta del Parco”, centro multifunzionale nato sulle ceneri dell’Italsider  di Bagnoli. «Un sogno che si realizza — ha detto Riccardo Marone, presidente di  Bagnoli Futura — abbiamo smentito tutte le previsioni negative e siamo qui,  oggi, a ricordare i 100 anni dell’Italsider, a pensare al futuro di un pezzo di  storia della città». Una inaugurazione durata un giorno solo, l’apertura al  pubblico ci sarà soltanto a settembre. Quando, con il teatro da 300 posti  affacciato sulla distesa dove ancora si vedono i segni dell’acciaieria, nascerà  un centro benessere di circa 8000 metri quadri, un parcheggio per 600 posti auto  e una caffetteria di 300 metri quadri. Sull’area sconfinata che ha visto un  tempo la dolorosa dismissione, oggi ci sono piscine, saune, fitness bar, hammam  e vasche per idroterapia, affidate alla gestione delle Terme Castiglione di  Ischia. Pronte per l’uso, aspettano soltanto il collaudo definitivo, si spera  nell’apertura entro l’autunno. Intanto, per non dimenticare la memoria di un  luogo così caratterizzato, ieri si è voluta celebrare l’anima industriale che da  queste parti sembra non scomparire mai. «La vecchia Italsider ha creato uno  stile di vita particolare — ha detto il sindaco Rosa Russo Iervolino — qui c’è  una partecipazione civica che non si trova in tante altre zone di Napoli. I  cittadini di Bagnoli intervengono, vogliono essere informati». È solo il primo  atto della trasformazione. In futuro arriveranno il parco dello sport, il museo  della memoria. Intanto, il Maschio Angioino celebra la fabbrica dalla prima  decade di luglio, con una mostra organizzata dall’Istituto campano per la storia  della Resistenza, presentata da Guido D’Agostino. 
"Non si placano i problemi che stanno investendo negli ultimi giorni la zona di San Giovanni. Dopo le note vicende dell'area di via Cesena, dove il progetto di un Pup è al centro di roventi polemiche, alle 15 di oggi si è aperta una voragine in via Aosta, a poche decine di metri di distanza dall'area. Una moto è rimasta incastrata all'interno della buca, ma per fortuna sembra che non ci siano conseguenze sulle persone. La frana, del diametro di circa un metro e della profondità (visibile) di oltre un metro, è avvenuta al centro della strada, nei pressi del civico 14. Sono intervenuti prontamente i vigili urbani che hanno recintato la parte di strada interessata alla frana". E' quanto si legge in una nota del comitato San Giovanni. "Non è la prima volta - spiega il comunicato - che nel quadrante intorno piazza Re di Roma, nelle immediate vicinanze dell'area di via Cesena, si aprono nel terreno buche e vere e proprie voragini. E' già accaduto di recente in via La Spezia e in via Foligno, dove un'automobile è rimasta incastrata all'interno, mentre in via Urbino (a meno di 10 metri dall'area) una buca si è aperta tre volte negli ultimi tre anni". Nella zona, sottolinea il comitato, "insiste un antico fiume sotterraneo, recentemente definito 'il terzo fiume di roma' dalla sovrintendenza archeologica che lo sta monitorando per i lavori di costruzione della metro C, che si scarica nel Tevere all'altezza della Bocca della verità. I tarquini ne incanalarono le acque nella parte terminale della Cloaca massima. Proprio la presenza di questo fiume - che ancora in epoca moderna scorreva a cielo aperto e che successivamente venne ricoperto ed è anche identificato come 'marana' - preoccupa i residenti in quanto numerose indagini idrogeologiche la indicano come la causa principale dei dissesti e delle lesioni a molti edifici della zona. "Per questo motivo - conclude la nota - i cittadini di San Giovanni non vogliono che si apra il cantiere per la costruzione del parcheggio sotterraneo in via Cesena mentre il cantiere della metro C sta provocando diversi problemi agli edifici di via La Spezia. Nei giorni scorsi, conclude la nota, i cittadini di via Cesena erano scesi in strada per contrastare il blitz notturno di una ditta incaricata di realizzare un parcheggio di tre piani interrati al posto dell'area verde, e ora continuano il presidio permanente di fronte all'ingresso della stessa". 
CAPE TOWN - Uno strazio. Una tristezza infinita. E questa sarebbe una delle favorite? Costruisce un tiro in porta, di Lampard nel primo tempo, e per il resto nulla, lo zero assoluto. L'Inghilterra di Fabio Capello arranca, penosamente. Chi li sentirà, adesso, i giornali inglesi: si prevedono giorni di fuoco, e critiche urticanti, e un ambientino torrido in vista della partita decisiva, mercoledì 23, a Port Elizabeth contro la Slovenia, quando l'unica possibilità sarà la vittoria. A questo siamo. All'ultima spiaggia, e in riva all'Oceano Indiano. Appena una settimana fa si sognava ben altro, e Capello proclamava che la finale era l'obiettivo primario. Ma prima bisogna raggiungere gli ottavi, e mica ci sono tante certezze. Contro l'Algeria, l'Inghilterra ha giocato ancora peggio che contro gli Usa, e stavolta senza l'attenuante della papera di Robert Green: Capello l'ha sacrificato in favore di "Calamity" James, che non ha avuto occasioni per mettersi in mostra, né di compiere alcuna delle sue celebri incertezze. Perché l'Algeria è scesa in campo con l'obiettivo del pareggio e l'ha ottenuto. Per questo, forse, contro un avversario totalmente dedito al contenimento, sarebbe stato opportuno schierare una formazione più offensiva, più aggressiva, più brillante. Invece Capello ha optato per Barry, mediano davanti alla difesa, al fianco di Lampard, con Gerrard e Lennon sulle fasce. Risultato: si è vista l'Inghilterra meno brillante degli ultimi due anni, senza un giocatore in grado di saltare l'uomo, senza fantasia, senza cambio di passo. E comunque: siamo sicuri che ci sia, nella nazionale di Capello, il giocatore in grado di creare superiorità numerica e di sorprendere l'avversario con una giocata improvvisa, folgorante? Al momento sembra di no. Del resto la stella, il giocatore più atteso, finora ha deluso. Proprio lui, Wayne Rooney. L'infortunio di primavera l'ha reso prevedibile, l'ha ridotto a un giocatore normale, senza furore. E' lui che manca a questa Inghilterra. Due partite, zero gol, zero giocate. Da lui ci si aspettava molto, invece ha fallito. Ma quello degli infortuni, e dei lenti recuperi, è stato un problema enorme per Capello. La lista degli incidenti è lunga, e riguarda un sacco di giocatori di primo piano che si sono infortunati da gennaio in poi, e spesso in modo grave: Glen Johnson, Ashley Cole, Rio Ferdinand (che non è al Mondiale), Wayne Rooney, Gareth Barry. Per tacere dei problemi extraconiugali di John Terry. Ne è uscita fuori una nazionale zoppicante, incerta, che incespica negli avversari e ha smarrito qualsiasi sicurezza. I terzini Cole e Johnson non spingono, Rooney non morde, Barry ha scarso ardore, Terry è esitante, e intorno a loro c'è poco. Poco, a dire il vero, sembra aver dato anche Fabio Capello. L'Inghilterra gioca male, malissimo, e il tecnico qualche responsabilità deve pur averla. Si prevedono giorni difficili, per "FabFabio": come lo chiameranno, adesso?        (18 giugno 2010) 
