Un aereo ultraleggero è precipitato nel pomeriggio nelle acque dell'Adda in località cascina Barbina a Lodi dopo aver sfiorato i fili dell'alta tensione. Secondo le prime notizie a bordo del velivolo c'erano un istruttore e una principiante. Entrambi sono stati ritrovati nelle acque del fiume: l'istruttore aveva 60 anni, la sua giovanissima allieva 16 
ROMA - Invoca uno "spirito di forte coesione istituzionale e sociale". Lo stesso che si manifestò dopo il sisma che, un anno fa, in Abruzzo, provocò 308 morti e oltre 1.600 feriti. Il capo dello Stato, Giorgio Napolitano, si rivolge così alla gente dell'Aquila e all'intero Paese. Lo fa con un messaggio in cui ricorda come davanti al dramma del terremoto l'Italia abbia saputo unirsi "con esemplare slancio e generosità". Aupiscando che quello "spirito" non sia andato disperso. E lanciando un messaggio alla Protezione Civile: "Si dedichi solo all'emergenza, senza perdersi in altre direzioni". "Un anno fa - sottolinea Napolitano - la terra d'Abruzzo è stata colpita dal devastante terremoto che si è abbattuto su L'Aquila e sulle zone circostanti. Una tragedia che ha provocato pesanti, inconsolabili lutti e gravi sofferenze alla popolazione, e che ha nello stesso tempo procurato danni ingenti al tessuto urbano e al prezioso patrimonio culturale e artistico di un territorio di antica civiltà". "Desidero ancora una volta sottolineare - prosegue il presidente della Repubblica - come già ebbi modo di fare nel corso della mia visita a L'Aquila all'indomani del terremoto, la grande intesa e sinergia che si è venuta a stabilire a tutti i livelli: corpi militari, vigili del fuoco, autorità regionali e locali, con la piena assunzione di responsabilità operative e di coordinamento da parte del Dipartimento della Protezione Civile efficacemente diretto". Protezione civile che il capo dello Stato invita a dedicarsi alle calamità naturali, "senza perdersi in altre direzioni di intervento pubblico per ovviare alle lentezze di procedure ordinarie non ancora rinnovate e semplificate come è necessario da tempo". Poi Napolitano rende onore a quello che definisce "l'insostituibile apporto dei volontari capace di mobilitarsi per offrire spontaneamente e gratuitamente il proprio aiuto a tutti coloro che si trovano in difficoltà". E al grande carattere dimostrato dal popolo abruzzese, alla "dignità, alla fierezza e alla capacità di reazione". Un atteggiamento che il presidente della Repubblica si augura possa essere preso come esempio da tutto il Paese. Auspicando che l'impegno "di solidarietà manifestatosi in occasione del terremoto possa ancora sorreggere lo sforzo di ricostruzione del centro storico dell'Aquila e possa costituire un esempio per affrontare, con lo stesso spirito di forte coesione istituzionale e sociale, le sfide che il paese è chiamato ad affrontare nell'attuale difficile fase economica interna e internazionale". 
Lo avevano etichettato come omosessuale e le ingiurie di anni gli avevano minato i nervi: ieri sera si è vendicato. "Li ho uccisi perché da anni mi chiamavano 'finocchio'". Così Chaminda Atula Kumara Hetti Arachchige, nato a Wattala (Sri Lanka) nel 1975, ha spiegato l 'omicidio dei due connazionali avvenuta in una strada del centro di Firenze. Per il suo legale "è un gesto annunciato. Mi aveva detto più volte di farli smettere o si sarebbe fatto giustizia da sè. E' uno schizofrenico e andava curato". L' uomo, fermato domenica sera, ha confessato il duplice omicidio e ha raccontato ai carabinieri la sua verità: "Da anni venivo chiamato finocchio, mi tastavano i genitali. Non ce l'ho fatta più. Ieri al ristorante ancora offese, sono tornato a casa, ho preso un coltello, sono tornato lì e li ho uccisi". In Italia dal 2005, badante di un anziano dal quale nel 2009 aveva ereditato l'appartamento, Kumara era bersaglio dei suoi connazionali i quali pensavano che lui avesse avuto una relazione con il datore di lavoro per ottenere la casa. Una situazione che si protraeva da tempo e alla quale Kumara aveva più volte reagito fino a quando, nel 2008, prese una spada e un coltello e ferì leggermente due molestatori. Per questo venne arrestato. Kumara aveva chiesto aiuto al suo avvocato, Stefano Bertini. "Falli arrestare - aveva detto l'uomo al legale - altrimenti ci penso io". Per Kumara, al quale avevano diagnosticato una sindrome schizofrenica, il suo legale aveva anche richiesto il trattamento sanitario obbligatorio. "Non so se è stato curato come doveva", dice Bertini che ha preannunciato una richiesta specifica al pm titolare dell'inchiesta. Ai carabinieri che l'hanno individuato grazie ad alcune testimonianze e arrestato con l'accusa di omicidio volontario, ha detto "non ce la facevo più" ed ha raccontato il duplice omicidio. "Rohama e Nisantha (le due vittime) mi avevano preso in giro. Dicevano che ero una vergogna, che ero finocchio e che dovevo andare via dall'Italia. Erano gelosi perché avevo una casa, dicevano che ero andato a letto col nonno per averla. Sono anche andati a letto con la mia compagna che per questa storia mi aveva lasciato alcune settimane fa. Sono andato a casa, ho preso il coltello, che avevo comprato per difendermi, sono tornato lì e li ho pugnalati. Poi sono tornato a casa, mi sono cambiato, ho preso un nunchaku (un'arma cinese) e sono uscito ad aspettare l'arrivo di altri connazionali che mi volevano fare del male". Invece sono arrivati i carabinieri. 
ROMA - "Nulla è cambiato nel coinvolgimento del governo e dell'intero Paese nella vicinanza alla popolazione, nella condivisione della sofferenza che ha attraversato i cuori e le menti di tutti gli aquilani, nella solidarietà attiva ed operosa con i cittadini dei centri colpiti dal sisma, che si sono manifestate già nelle prime ore del 6 aprile di un anno fa e sono proseguite senza soluzione di continuità sino ad oggi". Lo afferma il presidente del Consiglio Silvio Berlusconi nel messaggio per il primo anniversario del terremoto che ha colpito l'Abruzzo. Dopo aver ricordato di aver condiviso "a titolo personale ed istituzionale, tutti i momenti di questa tragedia", il premier dice che 12 mesi sono "un periodo troppo breve per sanare le ferite aperte un anno fa nella mente, nel cuore e nel fisico di chi ha vissuto quel dramma, per mitigare i disagi inferti alla vita delle comunità colpite, per ridurre le attese e le incertezze che accompagnano l'aspirazione ad una vita serena di tante famiglie". Subito dopo Berlusconi elenca quanto a suo avviso è stato fatto: "In un anno siamo stati in grado di far fronte alle urgenze immediate, con una mobilitazione straordinaria imperniata sulla capacità da tutti riconosciuta della nostra Protezione Civile, che insieme al governo e in permanente collaborazione operativa con le Amministrazioni della Regione, della Provincia e dei Comuni, in particolare quello dell'Aquila, ha permesso di far fronte alle necessità di assistenza alle oltre 70.000 persone sfollate, procedendo fin da prima dell'estate ad una attività di costruzione di nuove strutture, abitative e non solo, indispensabili per non obbligare gli abitanti dell'Aquila e degli altri centri più piccoli ad una diaspora che sarebbe stata esiziale per il futuro della città e degli altri Comuni del cratere". E ancora: "In tempi davvero impensabili, abbiamo realizzato alloggi per oltre 20.000 persone, pensati come abitazioni di transizione per evitare agli aquilani il calvario dei containers e delle altre soluzioni di fortuna utilizzate in tutti i precedenti disastri sismici verificatisi nel nostro Paese. Abbiamo consentito che la scuola riprendesse in tutti i Comuni del cratere in tempo utile per non perdere l'anno scolastico, per evitare che la scuola dei figli diventasse un motivo di emigrazione delle famiglie. Abbiamo ripristinato i servizi essenziali, approntato i siti per le attività istituzionali e le strutture per consentire alle comunità dei credenti di non disperdersi. Tutto questo, pur impressionante per quantità di risorse umane e finanziarie impegnate, non poteva bastare a riportare indietro il calendario ad una data precedente il 6 aprile dello scorso anno, né a considerare esaurito l'impegno del governo e degli abruzzesi nell'opera di ricostruzione". Berlusconi coglie l'occasione per affermare che "la fase delle opere urgenti e prioritarie", gestita dal capo della Protezione civile Guido Bertolaso "si è potivamente conclusa con risultati che solo il tempo aiuterà a valutare nella straordinarietà". E continua: "Il nuovo Commissario Gianni Chiodi e le sue strutture hanno ora come priorità la ricostruzione della città dell'Aquila e degli altri centri terremotati. Si tratta di un impegno certo non più semplice di quello affrontato con grande generosità, competenza e dedizione da Guido Bertolaso e dai suoi collaboratori, insieme alle forze che la Protezione Civile ha saputo mobilitare da ogni parte d'Italia e coordinare in un impegno organico durato oltre dieci mesi". Il messaggio sottolinea più e più volte quanto fatto dal governo, sia nell'emergenza sia in seguito. "Nessuna scelta è stata compiuta - afferma il premier - nessuna opera è stata progettata e realizzata senza la condivisione delle Amministrazioni abruzzesi, ma è stato il governo ad assumere direttamente la responsabilità di rendere compatibili le scelte fatte con i tempi dettati dalle esigenze dei cittadini". Ma adesso la palla passa alle autorità locali: "Ora occorre rovesciare lo schema, occorre che siano le Istituzioni abruzzesi e aquilane a farsi carico delle decisioni da adottare, della definizione delle priorità, delle condizioni affinché i programmi e i progetti abbiano tempi ragionevoli e certi. Il governo non si defila, non abdica agli impegni presi, ma partecipa attivamente alla cordata a guida abruzzese che già è al lavoro per disegnare un percorso di ricostruzione credibile e serio. Abbiamo già impegnato, rendendole disponibili, ingenti risorse per la ricostruzione. Adesso occorre che queste risorse vengano investite con sollecitudine, come è ugualmente necessario che i programmi futuri assumano la forma di progetti verificabili e quantificabili, in modo che la pretesa mancanza di certezza sulle risorse necessarie a completare la ricostruzione non diventi un alibi per carenze progettuali e per rinvii ingiustificati delle azioni immediatamente possibili". 
ROMA - Quattro persone hanno perso la vita per lo schianto di due velivoli ultraleggeri. Le tragedie sono avvenute a Udine e vicino a Lodi. Una delle vittime, una minorenne, era al suo primo volo. Udine . Le vittime sono due giovani, Michele Monticolo, 21 anni, di Udine, e Alessio Tomè, 20 anni, di San Daniele del Friuli (Udine). I ragazzi sono morti tra le fiamme che si sono sviluppate dopo che l'ultraleggero è precipitato sul greto del Natisone, a pochi chilometri da Udine. Il velivolo si era alzato dall'aviosuperficie di San Mauro di Premariacco e aveva effettuato alcuni giri prima dell'incidente che si è verificato sotto gli occhi di un gruppo di loro amici. Secondo le prime testimonianze il velivolo avrebbe effettuato una virata probabilmente troppo bassa, urtando la cima di un albero. Tra le prime ipotesi vi sono quelle di un guasto o di un errore umano, anche se i due occupanti, nonostante la giovane età, avevano una discreta esperienza di volo. Lodi. Nell'incidente avvenuto intorno alle 17.30 in località Cascina Barbina, a Lodi, hanno perso la vita una giovane di 16 anni e il suo istruttore 60enne. Per cause ancora in corso di accertamento il mezzo ha perso quota ed è precipitato, forse dopo aver urtato i fili dell'alta tensione. La giovane era al suo primo volo. Trento . Tragedia sfiorata, invece, ieri a Trento, quando un velivolo biposto è precipitato su una strada in località Madonna Bianca a sud della città. Il pilota, unica persona a brodo, è uscito illeso dall'incidente e non vi sono stati  feriti. L'uomo stava rientrando all'aeroporto Caproni, a Mattarello, a sud di Trento, da dove era partito nel pomeriggio per un volo privato, quando ha dovuto fare un atterraggio d'emergenza perché la cloche si era bloccata improvvisamente. Il pilota è riuscito a evitare le case vicine ma ha centrato due alberi e poi due macchine parcheggiate sulla strada prima di fermarsi. 
WASHINGTON - Torna a giocare. Dopo lo scandalo, i tradimenti coniugali e lo stop all'attività. Tiger Woods, ovvero quello che era il golfista più forte del mondo torna a calcare il green e si sottoppone all'assedio del media. Parlando di tutto: dal tradimento nei confronti della moglie all'ammissione di aver avuto decine di amanti al punto da diventare "sesso-dipendente", alla decisione di confessare tutto e di farsi curare pur di tornare a giocare. Nella sua prima conferenza stampa dopo la tempesta, tenuta ad Augusta, in Georgia, per il suo ritorno alla attività agonistica in occasione dei Masters americani,  Woods recita molti 'mea culpa'. Conditi da alcuni "mi spiace" e "adesso sono un uomo nuovo". Per il campione, vincere sarà ormai "irrilevante" se paragonato "al male provocato alla famiglia". Woods spiega che in questi cinque mesi ha "guardato dentro se stesso" ed è stato "duro". Soprattutto per aver causato l'ulteriore "assalto della stampa sulla vita di mia moglie e dei miei figli". Per questo, aggiunge, la moglie ha deciso di non seguirlo al torneo di Augusta. I fan, invece, non l'hanno dimenticato: "La loro accoglienza mi ha travolto". La sua nuova vita, giura, sarà tutta golf e famiglia. "Oggi è un gran giorno per me. Ho anche pensato che non sarebbe mai arrivato. L'accoglienza dei colleghi mi ha commosso. Ma quanto ho fatto me lo porterò addosso per sempre. Di certo continuerò a seguire la terapia contro il sesso e come giocatore darò il meglio che ho. Spero sia sufficiente per giocare a questi livelli", dice. E' presto per dire se Woods saprà ripetersi sul green. Prima dello scandalo era maestro di autocontrollo. Oggi è chiamato a dimostrare di non essere un ex giocatore. Di essere in grado di gestire la bufera che l'ha colpito. Leggi i commenti I commenti dei lettori 
NEW YORK - I maxi richiami  rischiano di costare alla Toyota milioni di dollari in multe da parte del governo americano. Le autorità statunitensi puntano a infliggere alla casa automobilistica giapponese una sanzione da 16,4 milioni di dollari per non aver adempiuto agli obblighi di legge in termini di sicurezza. Il segretario ai Trasporti Ray LaHood contesta alla Toyota di aver comunicato in ritardo alle autorità competenti i problemi all'accelerazione riscontrati su più modelli e che si sono tradotti in 8 milioni di auto richiamate a livello mondiale, di cui 6 milioni solo negli Stati Uniti. La multa allo studio rappresenta la massima sanzione consentita dalla legge e sarebbe la più pesante mai comminata a una casa automobilistica dalle autorità Usa. "Abbiamo le prove che Toyota non ha rispettato gli obblighi di legge - afferma Lahood in una nota - Quello che è peggio è che ha nascosto consapevolmente un difetto pericoloso per mesi alla autorità e non ha assunto alcuna iniziativa per tutelare milioni di automobilisti e le loro famiglie. Per queste ragioni cerchiamo il massimo della pena previsto dalla legge". La casa nipponica, secondo le autorità americane, ha nascosto per almeno quattro mesi i problemi riscontrati al pedale dell'accelerazione. La legge prevede che le notifiche su possibili difetti vengano effettuate entro cinque giorni lavorativi. Toyota ha ora due settimane di tempo per esprimersi sulla sanzione, ovvero per accettarla o respingerla. Secondo il Wall Street Journal , il Dipartimento dei Trasporti statunitense starebbe valutando anche altre sanzioni per Toyota. La posizione e l'esplicito linguaggio utilizzato dal Dipartimento dei Trasporti ("consapevolmente nascosto un pericoloso difetto alle autorità americane") sarà probabilmente utilizzato dai legali, impegnati a nome dei possessori di Toyota in cause civili, per portare avanti le proprie tesi. LaHood e il Dipartimento dei Trasporti sono stati aspramente criticati al Congresso per lassismo sul caso Toyota. Durante le audizioni sul caso dei maxi-richiami è emerso da alcuni documenti interni alla casa giapponese che l'azienda ha risparmiato 100 milioni di dollari limitando i richiami nel 2007 a causa di tappetini difettosi. Altre e-mail interne hanno invece evidenziato il tentativo di temporeggiare con la National Highway Traffic Safety Administration (Nhtsa) nel 2007 prima di agire. L'annuncio della possibile maxi-multa arriva - aggiunge il Wall Street Journal - mentre Toyota sembra avviata a lasciarsi alle spalle la crisi di sicurezza: le vendite in marzo sul mercato americano sono salite del 41% rispetto all'anno precedente grazie ai maxi-incentivi offerti dalla società. 
È in stato di morte cerebrale la giovane che in compagnia di un’amica ha tentato di attraversare i binari della stazione di Milano Certosa, in via Mambretti, per raggiungere la banchina senza utilizzare il sottopassaggio, e soprattutto accorgersi del treno in arrivo. Quando l’hanno visto, una delle due ragazze è riuscita a evitarlo. Troppo tardi per l’altra, colpita di striscio e sbalzata lontano. La diciottenne è stata ricoverata con fratture in diverse parti del corpo al Fatebenefratelli. Dopo poche ore è sopraggiunto lo stato di morte cerebrale. Le due ragazze, milanesi ma originarie del Salvador, erano arrivate in stazione pochi minuti prima del passaggio del treno, intorno alle 17.30. Il treno, partito alle 17.35 dalla stazione Centrale e diretto a Domodossola, è arrivato puntuale alla stazione Certosa, alle 17.45, dove ha rallentato anche se non doveva fermarsi. Questo ha salvato la vita di una delle due ragazze che è riuscita ad evitare l’impatto, ma non alla sua amica. Sulla dinamica della tragedia sta indagando la Polfer che dovrà stabilire se ci sono state responsabilità da parte di qualcun altro oltre alle due ragazze. Comunque è escluso che si sia trattato di un gioco o di una bravata. Le due volevano solo evitare di usare il sottopassaggio. L’incidente ha provocato ritardi sulla linea: i passeggeri del convoglio diretto a Domodossola sono scesi in stazione e hanno dovuto attendere mezz’ora per salire sul convoglio successivo. 
NEW YORK - La ripresa economica americana sembra decollare e Wall Street e il petrolio volano ai massimi degli ultimi 18 mesi. Le quotazioni del greggio si fermano in chiusura a un passo da quota 87 dollari a 86,62, mentre il Dow Jones si blocca a pochi punti dalla soglia psicologica degli 11.000 punti: l'indice chiude in progresso dello 0,4% a 10.973,55 punti, il livello più alto dal 26 settembre 2008. Il Nasdaq guadagna l'1,1% con Apple che sale di oltre l'1% dopo aver comunicato di aver venduto 300.000 iPad solo nel primo giornoa. Sale anche Best Buy, la catena che distribuisce la tavoletta magica, che mette a segno un +1,9%. Lo S&P 500 avanza dello 0,8% spinto dal +1,6% del settore energetico in seguito al balzo del 2% delle quotazioni del petrolio. Che Wall Street avrebbe avviato la settimana in tono positivo lo si immaginava da venerdì quando sono stati pubblicati i dati sull'andamento del mercato del lavoro, dai quali è emerso che l'economia americana in marzo ha creato 162.000 posti di lavoro. Una notizia positiva confermata oggi da ulteriori indicazioni che lasciano intravedere una ripresa dell'economia a stelle e strisce. I compromessi per l'acquisto di case esistenti in febbraio sono saliti dell'8,2%, l'incremento maggiore dall'ottobre 2001. L'indice Ism non manifatturiero, invece, è salito ai massimi dal maggio 2006 a 55,4 da 53 di gennaio. La corsa alla Borsa e alle commodity ha penalizzato i titoli di stato americani, i cui rendimenti per i i bond a 10 anni hanno toccato il 4% per la prima volta da giugno. La Fed, al termine della riunione a porte chiuse, ha comunicato che lascerà invariato allo 0,75% il tasso di sconto, allentando così i timori di molti analisti, che scommettevano su un aumento imminente. In ogni caso gli operatori non mollano: anche se nessuno prevede una stretta a breve dei tassi di interesse, fermi da oltre un anno fra lo zero e lo 0,25%, alcuni trader ritengono che se i rendimenti dei bond a 10 anni dovessero mantenersi sopra il 4% la pressione per un intervento della Fed sul costo del denaro aumenterebbe. 
L'Inter, la squadra che da 4 anni domina il campionato e che rappresenta senza alcuna ombra di dubbio il club che ha riempito il buco di potere lasciato dalla Juventus dopo Calciopoli, appare fortemente indignata per quanto sta avvenendo: i legali di Luciano Moggi, imputato nel processo penale di Napoli, hanno trovato e diffuso telefonate tra il designatore Paolo Bergamo e Massimo Moratti o Giacinto Facchetti; l'ex star dell'Inter Bobo Vieri, in causa con il suo vecchio club per essere stato spiato e pedinato, ha chiesto addirittura la revoca dello scudetto 2007 assegnato a tavolino, dopo che erano stati revocati i due della Juventus. Massimo Moratti è stato molto diretto: "E' una cosa brutta e vergognosa - ha detto - un ribaltamento ridicolo che offende e che non ci lascia indifferenti". Moratti può anche indignarsi ma mettere il naso dentro quelle centinaia di migliaia di telefonate di cui non abbiamo mai saputo nulla per impossibilità di controllarle tutte, per trascuratezza della procura che indagava, o semplicemente perché gli inquirenti non vi trovavano elementi interessanti dal punto di vista penale è più che opportuno. Ed è anche giusto che la giustizia sportiva si rimetta in moto per stabilire il da farsi.  Dopo quello che è successo nel calcio il diritto a indignarsi e a sospettare ce l'hanno in molti prima ancora degli addetti ai lavori stessi. Senza contare che giudicare vergognosa l'iniziativa di Vieri - andato certamente in maniera strana  appresso all'onda mediatica del processo Moggi -  è quanto meno singolare se detto dal rappresentante di un club che ha fatto intercettare e pedinare un giocatore, gesto questo sì disdicevole e da condannare. Andiamo con ordine ma diciamolo subito. Le "nuove" (inteso come ritrovamento, in realtà risalgono a cinque anni fa) telefonate al momento non rappresentano una prova di colpevolezza dell'Inter ma costituiscono certamente un elemento di forte imbarazzo. Chiacchieratine con i designatori dunque le facevano anche molti altri (abbiamo anche nuove telefonate di Meani e Galliani nonché una inedita di Cellino) oltre alla Juventus. E dalle ultime telefonate si evince anche una certa confidenza. "Mi saluti l'arbitro, gli farà piacere". "Le manderei tizio, le sta bene?" E così via. Non era l'atteggiamento di Moggi che faceva direttamente lui le griglie, arrabbiandosi e comportandosi da vero padrone, ma comunque almeno inciucio era.  Avremo un quadro definitivo quando altre 140 mila telefonate saranno state sbobinate. Detto e ribadito che la squalifica a Moggi, Giraudo e C, direttore generale e amministratore delegato del club bianconero e quindi la Juve in persona, fu  sacrosanta per la vergogna in cui hanno fatto precipitare la Juve e l'intero calcio italiano; detto che sui tavoli della federcalcio giace da 4 anni la richiesta di radiazione mai affrontata; detto che scandalosi furono pure i colpi di spugna con cui si dimezzarono le squalifiche sportive; ricordato che Giraudo in prima istanza nel rito penale abbreviato è già stato condannato per associazione a delinquere rivolta alla frode sportiva; ricordato a chi se lo fosse scordato che l'avvocato della Juve disse "ci sta bene una B con penalizzazione" piuttosto di evitare sentenze peggiori, possibilissime dati i precedenti, con un'evidente coscienza della colpevolezza, c'è però da rimettere a posto una verità storica. Quando si dice che Moggi fu squalificato dalla giustizia sportiva per aver tenuto contatti diretti con i designatori tramite le famigerate schede telefoniche svizzere si commette un grave errore temporale. Moggi e gli altri furono squalificati proprio per il tenore e il contenuto delle telefonate con i designatori o per altri episodi tipo quello di Paparesta chiuso nello spogliatoio di Reggio. Telefonate cioè molto più compromettenti  di quelle rinvenute adesso con protagonisti Bergamo, Moratti e Facchetti, ma intercettate né più né meno nella stessa maniera. Le sim svizzere spuntarono fuori, così come i lucrosi contratti di assicurazione stipulati con Bergamo, soltanto dopo,  a sentenze sportive già emesse, e solo nel processo penale. Insomma si squalificò e giustamente molto prima di venire in possesso della prova schiacciante. Frequentazioni di questo tipo sono al limite per definizione, dalla chiacchierata al favore arbitrale il passo è breve. Senza contare che la famosa sudditanza psicologica degli arbitri questa è. Né più né meno. Ed è singolare e quantomeno sorprendente che in una requisitoria del 2008 il pm Narducci dicesse: "Rassegnatevi, non esistono telefonate tra altri presidenti e i designatori". Evidentemente l'inchiesta fu parziale, si fecero errori magari inconsapevoli, una volta preso qualcuno con le mani nel sacco forse si frenò, forse qualche pesce scappò dalla rete. Del resto tutti avemmo l'impressione di trovarci di fronte a una giustizia parziale e non completa. Non si può adesso partire dalle nuove ultime rivelazioni per ribaltare la verità e cercare di riabilitare a proprio comodo chi comunque ha fatto scempio della correttezza sportiva - quella responsabilità dal punto di vista della giustizia sportiva è già assodata - però possiamo e a questo punto vogliamo sapere se di responsabili e colpevoli ce ne sono altri. Qualunque nome essi abbiano. Non può passare il teorema Moggi: "O tutti innocenti o tutti colpevoli". Lo scandalo  a quattro anni di distanza potrebbe solo allargarsi, e non essere cancellato d'incanto con un colpo di spugna. Leggi i commenti I commenti dei lettori 
