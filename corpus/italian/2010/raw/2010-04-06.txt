MOSCA - Josè Mourinho rappresenta tutta la rinnovata sicurezza europea dell'Inter dopo l'ingresso nelle prime quattro d'Europa: "Sono 5 vittorie consecutive che facciamo in Europa, arriviamo in semifinale in maniera meritata. E' un cambio totale nella storia dell'inter degli ultimi anni. Ora possiamo vincere o non vincere, fermarci in semifinale o andare avanti, ma ormai abbiamo preso fiducia. Se non vinciamo quest'anno lo faremo prossimamente, ne sono sicuro" Anche a Mosca la squadra è sembrata molto matura: "Abbiamo fatto il salto di qualità. Arriviamo alle partite in modo completamente diverso, anche in maniera difensiva teniamo molto bene. A Mosca mi è piaciuta la gestione della gara, anche se potevamo fare altri gol. Ma non possiamo pretendere di più, siamo in corsa su tre fronti, se il Manchester eliminerà il Bayern saremo gli unici a competere in tutte le competizioni. Mourinho è anche il primo tecnico a centrare tre semifinali con tre squadre diverse: "Non ci avevo pensato, arrivare a questo punto è sempre emozionante, sono ricordi che porti dietro per tutta la vita" Leggi i commenti I commenti dei lettori 
A Mosca un'altra vittoria del gruppo. Un'altra vittoria di Mourinho. L'Inter vola in semifinale, troppo evidente la differenza tecnica con il Cska, mette un sigillo importante in un'altra grande stagione e lo ha fatto con quella che ormai è diventata la sua caratteristica più importante e più bella: il gruppo. Ho visto Eto'o ad un certo punto del secondo tempo fare il terzino, coprire alle spalle di Zanetti. Avevo visto fare, a questo livello, queste cose solo ad un altro attaccante-fenomeno,  Rooney con il Manchester United ed ero rimasto colpito dallo spirito di sacrificio, dall'attaccamento alla maglia e pensavo che quel miracolo tecnico fosse stato possibile grazie al carisma di Ferguson. Ho provato le stesse sensazioni vedendo Eto'o, Milito e Pandev sacrificarsi per la squadra, per l'obiettivo, per l'Inter. E non ho dubbi che tutto questo sia il risultato del lavoro di Mourinho e del suo carisma. Ma questi successi sono anche il risultato del lavoro della società. Ha avuto il coraggio di seguire le indicazioni di Mourinho e cambiare sei titolari (Eto'o, Sneijder, Thiago Motta, Lucio, Pandev, Milito), della squadra che ha vinto lo scudetto. Non era facile ed era rischioso, ma Moratti ha avuto ragione. Ora l'Inter ha un gruppo di campioni che darebbe l'anima per giocare e quando va in campo capisci che l'obiettivo comune è far vincere la squadra. E chi sta fuori, a parte l'eccezione Balotelli, accetta senza fiatare le decisioni di Mourinho. Cordova è stato per anni titolare inamovibile, questa'anno ha giocato pochissimo ma non si è mai lamentato e quando è stato schierato si è sempre fatto trovare pronto. Questa è una grande squadra. 
Il Campidoglio è pronto ad applicare nuovamente le ordinanze restrittive, già disposte l'anno scorso, a Campo de' Fiori. Parola del sindaco di Roma Gianni Alemanno che, dopo l'ennesimo episodio di movida violenta, ovvero il raid che nella notte tra venerdì e sabato scorso ha preso di mira un bar della zona, parla di un vero e proprio "piano" in vista della stagione estiva, magari con un occhio anche all'inquinamento acustico che tanto disturbo ai residenti. Motivo quest'ultimo per cui il delegato del Campidoglio al Centro storico Dino Gasperini trascorrerà il prossimo sabato notte a casa di un residente di Campo de' Fiori. Non è escluso che nella piazza e dintorni vengano installati dei fonometri rilevatori di decibel che, quando viene superato il limite, possa far entrare una task force dedicata in azione. "Ci sarà un piano per la movida a Campo de' Fiori - ha detto stamani Alemanno - visto che stiamo entrando nella stagione estiva. Siamo pronti a emanare quelle ordinanze restrittive che abbiamo adottato la scorsa estate. Se necessario, le riproporremo". Per Alemanno, è necessario un piano che veda coinvolte le forze dell'ordine e l'amministrazione, "anche se l'andamento della criminalità è in costante calo". Intanto Gasperini sottolinea di aver accolto "l'invito che l'Associazione residenti di piazza Pollarola mi ha rivolto, ovvero di passare insieme le ore della movida notturna per verificare de visu la situazione. Sarà un'occasione ulteriore per verificare la necessità di mettere a punto delle nuove ordinanze per garantire il diritto dei cittadini del Centro storico a non subire forme inaccettabili di inquinamento acustico nelle ore notturne. Seguiranno altri sopralluoghi, in primis a Trastevere. Per lunedì, inoltre, ho convocato una riunione per fare il punto sugli ultimi episodi di cronaca". L'ordinanza antivetro vietava la vendita da asporto di bottiglie e lattine anche contenenti bevande alcoliche mentre con l'antialcol si vietava nelle zone della movida, dal centro a Testaccio, da Trastevere a San Lorenzo, il consumo di bevande alcoliche dalle 21 alle 6, pena una sanzione da 50 euro. 
CIVITAVECCHIA - "Tre morti in tre anni sono troppi" ha detto il sindaco di Civitavecchia Giovanni Moscherini prima di chiudere la centrale Enel di Torrevaldaliga Nord. "Resteremo fermi per il tempo necessario a fare chiarezza definitiva su quanto accaduto", ha continuato di fronte ai genitori della terza vittima, Sergio Capitani, 34 anni, morto durante un intervento di manutenzione. La chiusura il primo cittadino l'ha annunciata davanti agli operai della centrale che stamattina hanno occupato la sala del Consiglio comunale, e l'ha definita "un'assoluta necessità" perché la nuova centrale, con la trasformazione a carbone, "non può vivere nell'incertezza della sicurezza". Gli operai si erano fermati alle 6 e mezza di mattina insieme ai rappresentanti di Cgil, Cisl e Uil. Nessuno è entrato nello stabilimento, nessuno ha varcato i cancelli del posto dove, dicono, "l'Enel ci manda ogni giorno allo sbaraglio". Così da domani con l'ordinanza firmata dal sindaco e concordata con i presidenti delle province di Roma e Viterbo e con il primo cittadino di Viterbo, i cancelli degli impianti chiuderanno per 15 giorni a meno che le verifiche non consentano una riapertura anticipata. L'Enel, in serata, ha fatto sapere di non condividere la decisione, sottolineando che le verifiche sulla sicurezza delle condizioni di lavoro "possono essere effettuate senza fermare l'operatività del sito". Sull'incidente la procura di Civitavecchia ha aperto un'inchiesta per omicidio colposo. Dieci gli indagati: sette alti dirigenti dell'azienda, a partire dal direttore generale dell'impianto, due persone della ditta Guerrucci, la stessa per cui lavorava l'operaio deceduto e una persona della ditta Chiodi, che il giorno prima aveva effettuato un intervento sullo stesso tubo dove poi è avvenuto l'incidente. Ora si aspettano ulteriori chiarimenti sulla dinamica dell'incidente, che arriveranno giovedì o venerdì, quando a Roma sarà effettuata l'autopsia sul corpo di Capitani. L'operaio stava lavorando con altri tre colleghi alla disostruzione di un tubo da cui è fuoriuscita acqua e ammoniaca. Le inchieste della magistratura (che si avvarrà di consulenti tecnici) e quella interna dell'Enel dovranno accertare se nella tubazione ci fosse ancora una forte pressione nonostante la messa in sicurezza. Sicurezza che l'Enel difende e che il sindaco, disponendo la chiusura della centrale, non ha accettato. Per i rappresentanti Enel l'incidente "prescinde da un quadro di mancanza strutturale di sicurezza", per il sindaco era importante invece "ascoltare direttamente dai tre colleghi di Capitani feriti e ancora ricoverati come si sono svolti i fatti". E, i fatti, ha detto "sono andati diversamente". "Non c'è molto da chiarire sulla dinamica di questo ultimo incidente - hanno spiegato alcuni operai -, e del resto chi deve rispondere è chi ha firmato il 'foglio della sicurezza' dando l'ok per l'intervento. Poteva accadere a chiunque di noi perché se inserisci una sonda in un tubo otturato dove la pressione non viene prima fermata, questo tubo non può che esplodere. Infatti quella che ha colpito Capitani è stata una cannonata". Il sindaco Moscherini ha quindi chiesto alla Regione "di allestire postazioni stabili di controllo della sicurezza all'interno di Torrevaldaliga Nord, Torrevaldaliga Sud, al porto e in ogni altro luogo dove sia necessario". Comunque, hanno precisato i tecnici di Terna, "l'eventuale chiusura della centrale Enel di Torre Valdaliga e la conseguente interruzione della produzione non causerebbero alcun problema sulla rete elettrica". La decisione dello stop ha soddisfatto i sindacati. Per il leader della Cgil del Lazio Claudio Di Berardino "per garantire e monitorare la sicurezza nella centrale Enel serve una task force di esperti e piena libertà di movimento per i responsabili della sicurezza all'interno di tutti gli impianti". La chiusura però, più di tutti, ha fatto bene agli operai delle ditte che hanno in appalto la manutenzione dell'impianto, gli stessi che oggi erano in sciopero "in segno di lutto" e che all'annuncio del sindaco sono scoppiati in un applauso liberatorio, forte. I colleghi hanno voluto dedicare questa vittoria "per arrivare a lavorare in sicurezza, al nostro collega Sergio Capitani". La neo eletta presidente della Regione Lazio, Renata Polverini, oggi ha incontrato a Tarquinia i familiari dell'operaio morto: "Tragedie come queste - ha ribadito - non devono più accadere". Nel dolore, composto, anche i genitori di Sergio Capitani, hanno definito "sacrosanta" la chiusura della centrale per verificare il rispetto di tutte le norme di sicurezza all'interno dell'impianto. 
ARCORE - E' durato tre ore il vertice di villa San Martino ad Arcore tra Pdl e Lega. Al termine dell'incontro Umberto Bossi ha lasciato la residenza del premier senza fare dichiarazioni. Così anche Giulio Tremonti, che è stato il primo a lasciare il summit. Con Bossi e il Cavaliere si sono riuniti i coordinatori nazionali del Pdl, Denis Verdini, Sandro Bondi e Ignazio La Russa. Per il Carroccio, oltre al leader, c'erano anche suo figlio Renzo e i ministri Calderoli e Maroni. Presente il presidente del Piemonte Cota. Sul tavolo della discussione le riforme invocate dal Carroccio dopo il successo elettorale: il federalismo, innanzitutto, da combinare con le ambizioni del Cavaliere su presidenzialismo, giustizia e fisco. I lumbard, come testimoniano le prese di posizione di numerosi esponenti leghisti, chiedono la guida di una sorta di "cabina di regia" per le riforme. In ballo anche il rimpasto di governo, con la partita ancora da chiudere sul nuovo ministro dell'Agricoltura, e la corsa per il Comune di Milano, per la quale il Carroccio non nasconde la sua voglia di correre con un suo uomo, forse lo stesso Bossi. Lo scontro Pdl-Farefuturo . Proprio  nel giorno del vertice il webmagazine della fondazione vicina a Gianfranco Fini ha polemizzato con i vertici del Pdl sul tema già più voplte sollevato della subalternità al Carroccio. "La Lega - scrive il direttore Filippi Rossi - fa il suo mestiere  e lo fa bene: vince le elezioni, amministra, e sfrutta fino in fondo (con buona dose di spregiudicatezza) il suo peso. Verrebbe da dire: è la politica, bellezza. Il problema, semmai, è tutto del Pdl. La grande questione è il sonno di un partito nato un anno fa con l'ambizione di scrivere la storia del paese. E che adesso rischia di essere trainato dal suo alleato minore". E ancora: "Il Popolo della libertà dovrebbe far pesare la propria differenza, dettando l' agenda del governo e impostando il cammino delle riforme. Non solo per motivi di forza numerica (che comunque hanno una loro valenza) ma anche e soprattutto perchè è nato come grande partito nazionale, maggioritario e plurale. L'esatto contrario della Lega". Quasi immediata la replica dei berluscones: "Una nota stonata", per Sandro Bondi, mentre l'altro coordinatore Verdini dichiara che "chi sostiene di sentire il silenzio del PdL o e' sordo o fa finta di niente. La stessa cosa si potrebbe dire di chi non vede: o e' cieco oppure finge di non vedere a sostegno delle proprie tesi''. In serata Adolfo Urso, esponente ex-An vicino a Fini e segretario generale della Fondazione Farefuturo, raffredda la polemica: "Il commento di Filippo Rossi non coincide con il pensiero della Fondazione. E' una posizione giornalistica, legittima come ogni critica, che non deve però essere interpretata come una posizione politica". Bersani: "Si chiariscano le idee..." . "Spero che si chiariscano le idee e vengano in Parlamento con una proposta. Ci sono due cose su cui tutti si dicono d'accordo, Senato Federale e riduzione del numero dei parlamentari, le portino alle Camere e le facciamo domani, basta chiacchiere". Leggi i commenti I commenti dei lettori 
MOSCA  - Facile come un compito delle vacanze, in questo caso pasquali, la campagna di Russia è una scampagnata. E l'Inter l'affronta per raggiungere una semifinale di Champions League che le mancava da sette anni, da quando cioè il Milan eliminò i nerazzurri per poi andarsi a prendere il trofeo a Manchester, battendo ai rigori la Juve. Erano gli anni di Galliani e Giraudo, e nessuno riusciva mai a intercettarli. "Non abbiamo paura di niente, siamo diventati una squadra da Coppa e non solo da scudetto", dice Mourinho con la faccia di chi ha capito come andrà a finire. "E se l'Inter non porterà a casa la Champions League quest'anno, lo farà comunque molto presto perché ha tutto per riuscirci. La convinzione, specialmente, e la testa giusta". Cinque vittorie consecutive in Europa, con la "partita perfetta" di Londra contro il Chelsea: la pietra sulla quale l'Inter sta appoggiando la sua magnifica Champions League. "Non dimenticate che siamo ad aprile, e siamo rimasti in corsa per tutti gli obiettivi di inizio stagione: scudetto, Champions e Coppa Italia", ribadisce Mou. "Nessuno come noi". Uno a zero all'andata e al ritorno, la qualificazione mai in bilico, un'assoluta prova di superiorità: nei giorni dei veleni e dei nuovi sospetti, l'Inter che va in campo aveva bisogno di queste certezze visto che l'altra Inter, quella dietro la scrivania, ora dovrà dare qualche inattesa spiegazione. Perché si trova fra le mani una grana che davvero non aveva previsto. Se il sorteggio ha certamente aiutato i nerazzurri in questi quarti di finale (tanto era solido il Chelsea, quanto è pesante e grigia la Cska), loro sono stati bravi a non sbandare. A San Siro poteva essere una goleada, al "Luzhniki" il gol della sicurezza è arrivato subito: a quel punto, dopo la punizione avvelenata di Sneijder al 7', i russi per passare il turno avrebbero dovuto  segnare addirittura tre volte. Un'impresa ai confini della realtà. Così l'Inter ha potuto quasi allenarsi in vista del ritorno in campionato, dove c'è quel punto piccolo da conservare sulla Roma (il 5 dicembre erano 14) e dove l'attende la non comoda trasferta di Firenze (poi l'Inter resterà al "Franchi" anche per la Coppa Italia, quasi un vizio). Quella no, non sarà una scampagnata. Leggi i commenti I commenti dei lettori 
MANTOVA - Corridori, tecnici e dirigenti di squadre indagati a Mantova per frode sportiva. In tutto 35 persone, nell'ambito di un'inchiesta sul doping nel ciclismo. Lo ha comunicato il procuratore capo di Mantova Antonino Condorelli, che però non ha voluto aggiungere altro. La figura centrale sarebbe quella di Guido Nigrelli, 56 anni, farmacista residente a Mariana Mantovana, negli anni scorsi già indagato due volte per doping. Oggi Nigrelli non si è presentato nella sua farmacia, sulla via principale di Mariana, il Comune più piccolo del mantovano con appena 600 abitanti. Prima di Pasqua il procuratore aveva chiesto una proroga di sei mesi dell'indagine iniziata un anno fa in seguito ad una segnalazione giunta in procura. Il procuratore ha smentito che a denunciare Nigrelli sia stata la sua ex convivente. La quale si sarebbe invece confidata con un amico giornalista. Leggi i commenti I commenti dei lettori 
MOSCA - Nella vittoria di Mosca, Esteban Cambiasso ha giocato un ruolo tattico fondamentale: "Le semifinali sono un bel traguardo, ma adesso vogliano la finale". L'argentino guarda avanti, e non tralascia niente: "Abbiamo dimostrato dal 1' di non essere venuti qua a difendere il risultato, ma a fare la gara senza pensare tanto all'andata -ha detto l'argentino-. Abbiamo fatto una grande gara, con grande determinazione, adesso pensiamo al campionato, poi alla Coppa Italia, non vogliamo lasciare nulla al caso. Cosa è cambiato in Champions? Noi ci sentiamo sicuri quando facciamo bene, certo i risultati non arrivano a caso, quando uno gioca bene si sente più sicuro e convinto". STANKOVIC: DOBBIAMO CONTINUARE COSI' - L'Inter è in salute e anche Dejan Stankovic evidenzia l'ottimo stato di forma dei nerazzurri: "Tante vittorie di fila, stiamo bene in salute e dobbiamo continuare così - spiega a Sky - . Non era facile, ci aspettavamo una partita diversa dell'andata ed è stato così. Cosa è cambiato? L'essere convinti che si può andare avanti, che siamo un gruppo forte, che può arrivare fino alla fine". Il serbo si sofferma anche sulle sue condizioni dopo un periodo non facile: "Sono contento, rientravo dall'infortunio, poi c'è stata la sosta di Natale, un altro infortunio, poi il rientro giocando domenica e mercoledì, non siamo robot siamo uomini, fai chilometri e dopo un po' non riesci a girare come prima. Adesso sto bene". La semifinale di Champions è arrivata, adesso il campionato: "Ormai questa è archiviata, ora ci aspetta un'altra guerra in campionato dove non possiamo mollare". Leggi i commenti I commenti dei lettori 
Dopo l'incedio del suo pub Highlander il titolare Ferruccio Bottoni scrive una lettera per spiegare le ragioni dell'incendio e rassicurare i clienti. "L'incendio che è divampato all'interno dell'Highlander Pub  domenica mattina è  stato creato da un corto circuito all'interno del locale  nel punto dove sono  attaccate le prese dei videogiochi, come mi è stato  comunicato martedì pomeriggio dai vigili del fuoco di Parma. Io stesso sono  sceso la mattina dell'incendio e ho chiamato la questura che li ha  contattati. I vigili sono intervenuti con un'autopompa, ma ormai le fiamme  si erano estese a gran parte del locale. Sono da smentire quindi le voci  che parlavano di un mozzicone di sigaretta non spento, che avrebbe dato  origine all'incendio. I danni sono stati ingenti, soprattutto alla merce,  agli arredi e alla mia collezione privata di oggetti  accumulati in anni di  attività. Ringrazio i vigili del fuoco per l'intervento  che ha scongiurato  danni più gravi, non solo al pub, ma anche al palazzo. La mia intenzione comunque è quella di riaprire l'attività al più presto possibile. Ferruccio Bottoni (Titolare Highlander Pub) 
BARCELLONA - Un Messi fantascientifico, autore di una quaterna, trascina il Barcellona in semifinale di Champions e manda chiari segnali all'Inter: per andare in finale a Madrid bisognerà fare i conti con lui, fuoriclasse di un altro pianeta, campione d'Europa in carica con nessuna voglia di abdicare. E di certo farlo fuori non sarà facile. I blaugrana hanno spazzato via l'Arsenal in 20'. Un vero e proprio tornado. Impressionante se si pensa alle pesanti assenze (Ibrahimovic, Puyol e Piqué) e che gli inglesi erano partiti col piede giusto, cullando, per qualche minuto, pure i sogni di una clamorosa impresa. MESSI REPLICA A BENDTNER - Il Barcellona non fa troppi calcoli e inizia deciso all'attacco: Messi prima (4') impegna Almunia poi sfiora l'incrocio col suo sinistro magico. Sembra l'inizio di un assolo ed invece, improvvisamente, l'Arsenal, alla prima azione, passa: al 18' Walcott beffa la disattenta difesa blaugrana scattando in verticale su un lancio lungo, serve altruisticamente Bendtner che, dopo essersi visto respinto un destro ravvicinato in scivolata da Victor Valdes, insacca a porta vuota. Il Barça reagisce rabbiosamente e, appena 3' dopo, pareggia col solito Messi che sfrutta un'incertezza di Silvestre e infila il suo sinistro sotto l'incrocio. MESSI-SHOW - Sulle ali dell'entusiasmo i blaugrana insistono e, dopo aver spaventato per altre due volte Almunia con Dani Alves e Messi, raddoppiano con lo stesso fuoriclasse argentino che al 37' batte per la seconda volta il portiere ospite con un destro sottomisura su assist di Pedro. L'Arsenal si sbilancia e Messi lo punisce ancora al 42' scattando sul filo del fuorigioco su un colpo di testa smarcante di Abidal che gli consente di scavalcare con un pallonetto Almunia in uscita. IL POKER E' SERVITO - Nella ripresa il Barça rallenta i ritmi e si limita a controllare le poche iniziative degli ospiti. La migliore occasione per riaprire la sfida capita a Rosicki che, tutto solo, al 69' calcia alto un destro dal limite. Col passare dei minuti i gunners si rassegnano e Messi, allora, si toglie la soddisfazione di calare il poker all'87', infilando di nuovo Almunia in contropiede con un sinistro in diagonale sotto le gambe. E' l'ultima emozione prima di certificare con gli "olè" finali del pubblico la permanenza dei blaugrana tra le migliori d'Europa. Leggi i commenti I commenti dei lettori 
