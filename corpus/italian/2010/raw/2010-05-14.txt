MILANO - Una testimonianza d'amore incredibile dei tifosi, che dalla mattinata di giovedì stanno facendo una interminabile fila in vista dell'apertura dello sportello presso la Banca Popolare di Milano, prevista per sabato mattina alle 11, per la vedita di una parte di biglietti in vista della finale della Champions League, prevista per il 22 maggio a Madrid. Un attaccamento che ha incuriosito anche Josè Mourinho, che ha regalato un biglietto per la finale di Champions League al primo dei tantissimi tifosi nerazzurri in fila per il prezioso tagliando. Il tifoso si chiama Paolo Sacco, milanese di 23 anni e abbonato nerazzurro, in coda per l'acquisto dalle 9.45 di giovedì. Il giovane sostenitore dell'Inter, in cambio, dovrà versare il valore del biglietto, 225 euro, in beneficenza a un ente che sceglierà nei prossimi giorni. "Io non posso accontentare tutti - le parole del tecnico portoghese riportate dal sito nerazzurro -, ma con questo mio gesto voglio dimostrare il mio affetto nei loro confronti. E' il mio applauso alla passione di tutti i tifosi nerazzurri. Il ragazzo dovrà dimostrare però di aver donato i soldi in beneficenza". Ricordiamo che l'Inter ha messo a disposizione dei tifosi 5000 biglietti sui 21000 messi a disposizione dalla Uefa alla società di Corso Vittorio Emanuele.  Già oggi sotto una copiosa pioggia i tifosi si sono radunati sotto la sede della Banca Popolare di Milano, 1500 persone a cui, fino a domani mattina, ne dovranno essere sommate almeno altre 3000. Gente pronta a rinunciare a mangiare e dormire pur di raggiungere il proprio scopo. In serata anche il presidente Massimo Moratti ha fatto visita ai circa 5 mila tifosi neroazzurri in coda. Cori e applausi hanno accolto l'arrivo del numero uno interista che si è fermato a parlare con alcuni dei tifosi accampati sotto tende da campeggio e rifugi d'emergenza per proteggersi dalla pioggia. Molte persone hanno chiesto a Moratti di anticipare alle 8 del mattino l'apertura dello sportello che vende i tagliandi per accorciare i tempi di attesa dei tifosi, molti dei quali sono in coda già dal mattino e dal pomeriggio di giovedì. Moratti, secondo quanto raccontano alcuni dei presenti, ha detto che farà il possibile per andare incontro alla richiesta. Leggi i commenti I commenti dei lettori 
Il Cesena espugna il "via del mare" di Lecce, vincendo per 2-1, rovinando la festa ai giallorossi di De Canio che, così, falliscono la promozione in Serie A con due giornate d'anticipo. E dire che le cose si erano messe subito bene per i padroni di casa che al 7' sbloccano il risultato con Munari. Corner dalla sinistra di Di Michele e Munari, lasciato solo dalla difesa romagnola, insacca di testa. Nel secondo tempo, nel giro di due minuti, il Cesena capovolge il risultato grazie all'uno-due messo a segno dal francese Malonga al 35' e 37, violando per la prima volta nella propria storia il campo dei leccesi. Grazie a questo successo il Cesena di Bisoli scavalca il Brescia e si porta al secondo posto con 68 punti, due in più delle rondinelle che domani si recheranno a Modena. Il Lecce con 73 punti rimanda a dopo la festa per il ritorno nella massima serie. 
È bufera sul Policlinico, l’ospedale guidato dal ciellino Giancarlo Cesana. Il progetto di affidare la gestione dell’enorme patrimonio immobiliare, valore un miliardo e mezzo di euro, a Infrastrutture lombarde, holding controllata dalla Regione, ha scatenato reazioni e polemiche. Per bloccare il blitz sono scese in campo la Lega, il Pd, la Cgil regionale. Davide Boni, presidente leghista del Consiglio regionale, ha già fatto sapere che sentirà i capigruppo per capire «se la vicenda del Policlinico debba essere discussa in Consiglio. Si sta parlando di patrimoni lasciati dai milanesi e da grandi lombardi. Sono pronto a convocare in aula il presidente Formigoni». E Stefano Galli, il capogruppo della Lega in Regione, aggiunge: «Si devono evitare ogni timore e ogni genere di speculazione su un patrimonio storico». E sempre Galli denuncia che «tutto è avvenuto senza il parere dell’assessore alla Sanità, Luciano Bresciani». Da parte sua Matteo Salvini, capogruppo della Lega a Palazzo Marino chiede un consiglio comunale con l’audizione dell’intero cda del Policlinico. E sulla vicenda Filippo Penati, il vicepresidente del Consiglio regionale e consigliere del Pd, obietta: «Trasferire i beni della Fondazione è un errore. Così si trasforma “Infrastrutture Lombarde” in una agenzia immobiliare». Onorio Rosati, il segretario della Camera del lavoro sollecita «massima trasparenza per evitare speculazioni». La Cgil Lombardia punta il dito contro il «ruolo sempre più dominante di Infrastrutture lombarde nella gestione del patrimonio pubblico». E, in un comunicato precisa che «la Cgil conferma di essere contro questa operazione che potrebbe preludere a pesanti speculazioni». Sul Policlinico hanno preso posizione anche Luca Gaffuri e Maurizio Martina, rispettivamente capogruppo e segretario regionale del Pd: «Se il presidente della Fondazione rinuncia al suo ruolo è meglio che passi la mano a chi ha a cuore gli interessi dell’ospedale». La polemica è rovente ma il Pirellone butta acqua sul fuoco. «È una polemica strumentale — si legge in una nota — chi parla di trasferimento dei beni del Policlinico ad altri, sostiene una ipotesi che non esiste. Il problema vero è la valorizzare del patrimonio». E a questo proposito, Giancarlo Cesana, il presidente del Policlinico, ricorda in una lettera che il patrimonio rende solo lo 0,7 per cento, vale a dire 11,3 milioni di euro all’anno (che si riducono a 9 con le spese). Perciò conferma di aver chiesto a «Infrastrutture Lombarde di presentare al cda una proposta per la valorizzazione del patrimonio e della costruzione dell’ospedale». Operazione che è avvenuta. Per un’ora e mezzo l’ingegner Antonio Rognoni ha illustrato al consiglio «una ipotesi di lavoro» per far rendere al meglio il patrimonio immobiliare. Lo scopo? Ottenere l’incarico, vantando, tra l’altro, la realizzazione di cinque ospedali, tra questi anche il Niguarda, sul quale però è arrivato in Procura un dossier di 400 pagine scritto dagli ispettori del ministero dell’Economia che avanzano dubbi sugli appalti. La riunione si è conclusa con un nulla di fatto. Però il Policlinico non rinuncia al suo piano anche se nel cda c’è chi, come l’esponente del Comune, Adriano Bandera, solleva dubbi sull’operazione. Scettico anche il direttore generale del Policlinico, Giuseppe Di Benedetto: «Sono qui da nove anni e non è mai stato svenduto nulla». La polemica si allarga e per mercoledì Cesana ha convocato i sindacati. 
ROMA - Sarà una grande classica della pallaovale nostrana, il derby veneto tra Padova e Treviso, a dare il via ai play-off  del campionato italiano d'Eccellenza Super 10. L'appuntamento è per sabato alle ore 16.00 allo stadio Plebiscito, lo stesso che tra due settimane ospiterà la finale-scudetto. Ventiquattr'ore più tardi allo Zaffanella di Viadana i padroni di casa affronteranno Rovigo nell'altra semifinale di andata. I neri del Petrarca hanno terminato al quarto posto la stagione regolare che il Benetton ha chiuso in testa alla classifica. E' la quarta sfida tra le due squadre: Treviso a segno  36-3 a Monigo nel secondo turno e Padova vittorioso al Plebiscito per 8-3 all'undicesima giornata, mentre il 21 marzo scorso le due squadre si sono affrontate nella finale di Coppa Italia vinta per 9-8 dai trevigiani. Per il Benetton all'orizzone c'è un "triplete" tutto ovale, dopo la Supercoppa 2009 e la Coppa Italia. Dal prossimo anno Treviso penserà alla Celtic League, cui parteciperà come franchigia insieme agli Aironi. Il francese Ludovic Mercier, capitano e numero dieci del Petrarca Padova, è pronto a dare battaglia: "Se giochiamo come contro Viadana (23-26 la settimana scorsa) sono ottimista. Anche i piccoli errori vanno evitati, e guai a subire cartellini gialli. Loro sono più abituati a semifinali e finali, ma siamo pronti. Chiedo un grande sostegno ai tifosi, abbiamo bisogno di loro, promettiamo in cambio il massimo impegno". Rispetto all'ultimo match della stagione regolare, l'allenatore Presutti recupera il tallonatore Gatto, il seconda linea Cavalieri e l'estremo Acuna, tutti in campo dal primo minuto. Ballottaggio all'ala, nel XV titolare, tra Innocenti e Borgato. La Benetton Treviso, come ogni vigilia, ha svolto un leggero allenamento sul prato di Monigo: ultima rifinitura al piano di gioco, al termine della quale Franco Smith ha annunciato la formazione da mandare in campo contro il Petrarca. I biancoverdi si ritroveranno in sede per la riunione pre-partita per poi trasferirsi a Padova per un match delle cui difficoltà il manager trevigiano Franco Properzi-Curti è ben consapevole: "Quest'anno a Padova non siamo ancora riusciti a fare risultato, sappiamo che sarà molto dura, come sempre contro il Petrarca, anche perché troveremo un campo molto pesante dopo le piogge di questi giorni. Nonostante ciò, dovremo riuscire a lanciare le nostre linee veloci per mettere in difficoltà la loro difesa". Indisponibili per infortunio Costanzo, Fraser-Water, Garcia e Vermaak, il tecnico Smith punta sulla mediana formata dagli Azzurri Picone e McLean e su una coppia di centri solida ed esperta con Goosen e Galon, con Williams estremo pronto a sfruttare la propria rapidità per creare interrogativi alla difesa petrarchina. Leggi i commenti I commenti dei lettori 
Era sul palco del Piccolo di Milano, intorno alle 21, per lo spettacolo Donna Rosita nubile di Federico García Lorca, regia  di Lluís Pasqual, quando si è improvvisamente accasciata al suolo. In platea il  pubblico pensava a una scena del copione, ma quando si è capito che l'attrice  Franca Nuti, ottant'anni, era stata colta da malore tra la gente si è diffusa la  paura. Fortunatamente per l'attrice - una lunga carriera nei più  importanti teatri italiani con registi del calibro di  Costa, Zeffirelli, Buazzelli - si è trattato solo di una lipotimia, una  leggera perdita di coscienza dovuta alla bassa pressione. Franca Nuti è stata  subito soccorsa da un medico presente in sala. Poi sono arrivate le ambulanze  del 118. Le condizioni dell'attrice, moglie dell'attore Giancarlo Dettori,  trasferita al Policlinico per accertamenti, non sono preoccupanti. Lo spettacolo  è stato sospeso per il weekend, fanno sapere dalla direzione del teatro, e dovrabbe tornare in scena martedì. 
LECCE  - Festa doveva essere, ma festa non è stata. Almeno per il Lecce, che in un 'Via del Marè pieno (battuto il record di presenze stagionali, con oltre 35.000 spettatori sugli spalti) e pronto a celebrare il ritorno in Serie A (in tribuna d'onore anche l'arcivescovo della diocesi locale, mons. Domenico D'Ambrosio, mentre in curva nord c'era il sindaco Paolo Perrone), è stato battuto 2-1 dal Cesena nell'anticipo della 40/a giornata del campionato cadetto. Con due partite ancora da giocare, i salentini restano comunque saldamente al comando a quota 73 punti (la promozione della formazione di De Canio è solo rinviata), a +5 proprio sui romagnoli portatisi momentaneamente al secondo posto della classifica in attesa di conoscere cosa farà il Brescia (un eventuale passo falso delle 'rondinellè a Modena potrebbe anche regalare la promozione ai giallorossi pugliesi). MUNARI ILLUDE IL LECCE - De Canio spiazza tutti e getta nella mischia Defendi, autore del gol vittoria ad Ascoli, al posto dello squalificato Corvia, schierandolo in avanti insieme a Marilungo con alle spalle Di Michele. Bisoli, che ha necessità di conquistare l'intera posta, deve rinunciare a Parolo, Do Prado e Biasi e lascia in panca misteriosamente Schelotto: Giaccherini e Greco hanno il compito di scardinare la retroguardia giallorossa. Subito ritmi altissimi e Lecce che sul primo corner passa al settimo minuto: Di Michele pennella al centro e Munari con un perfetto colpo di testa anticipa Lauro. Il cronometro scorre, i romagnoli pigiano sull'acceleratore per recuperare lo svantaggio costringendo, talvolta, i giallorossi a qualche patema di troppo. Bisoli al 30' toglie Matute e manda in campo Djuric, per un Cesena a trazione anteriore, con il Lecce che gioca di rimessa. TUTTO RIBALTATO IN 4 MINUTI - Nella ripresa la musica non cambia. Greco e Giaccherini da un lato, Di Michele dall'altro provano a far correre qualche brivido alle difese avversarie, ma con scarsa fortuna. Allora Bisoli all'11' gioca la carta Schelotto che rileva un evanescente Greco. Il Lecce però capisce che può chiudere la pratica: Marilungo al 26', imbeccato da Munari, si presenta da solo davanti ad Antonioli ma il suo destro sfiora il palo. E questa occasione per il raddoppio peserà sull'economia della partita e sulle sorti della festa mancata. Dentro forze fresche: fuori un applauditissimo Di Michele e dentro il francese Baclet. Ma il pericolo è dietro l'angolo. Corre il 35' e Malonga si inventa un eurogol: bordata di destro dal limite dell'area, pallone che sbatte sotto la traversa e si insacca alle spalle di un incolpevole Rosati. Tre minuti dopo sempre Malonga sfrutta al meglio una punizione calciata da Colucci e insacca ancora. Il finale è un inutile arrembaggio del Lecce, col Cesena che sfiora il terzo gol con Schelotto. Nei minuti di recupero vibranti proteste dei salentini su un colpo di testa a botta sicura che viene respinto di braccio da Volta, senza che Bergonzi conceda il rigore. PRIMO COLPO ROMAGNOLO A VIA DEL MARE - Al triplice fischio finale sono dunque i giocatori bianconeri a raccogliere l'applauso sotto la curva occupata dai loro sostenitori (circa trecento quelli che hanno affrontato la lunga trasferta) per quello è che il primo storico successo sul campo dei leccesi, mentre al resto dei tifosi del 'Via del Marè l'urlo resta strozzato in gola. Magari in attesa di esplodere fra una settimana per l'agognato ritorno nella massima serie. MALONGA: CHE GARA, NOSTRA FORZA IL GRUPPO - L'attaccante francese del Cesena, in prestito dal Torino, si gode dunque una serata da primattore, con una doppietta che ha cambiato il volto della gara. "L'allenatore aveva detto prima della partita che venivamo per i tre punti e ce l'abbiamo messa tutta fino in fondo  -  spiega Malonga -. La nostra forza è il gruppo. Anche il mister ha dato tanto a questa partita. E' stata una grande gara davvero. I cambi di Bisoli? Possiamo giocare in tante maniere diverse. Dove mi mette il mister io cerco di dare sempre il massimo. Ora abbiamo due partite molto importanti da vincere, vediamo..." Leggi i commenti I commenti dei lettori 
Aumentano gli stranieri regolari, diminuiscono i clandestini, gli extracomunitari accompagnati in questura e quelli invitati a presentarsi all’ufficio immigrazione per chiarire posizioni dubbie. Presentando i dati dell’ultimo anno di attività, in occasione del 158° anniversario di fondazione della polizia che verrà celebrato oggi al Teatro dell’Arte di via Alemagna, il questore Vincenzo Indolfi parla di «clandestinità come fenomeno in rarefazione». C’è da parte degli immigrati, spiega Indolfi, «una tendenza alla legalizzazione. Nella città con la più alta presenza di stranieri, arriveremo a gestire più regolari che clandestini». In un contesto cittadino in cui i reati sono calati nel 2009 del 10 per cento rispetto al 2008, e di un altro 6 per cento nei primi tre mesi del 2010, i numeri sul fronte stranieri — passati in un anno da 274mila a 322mila, +7 per cento — disegnano un quadro univoco di generale calo dei reati. Gli accompagnati presso l’ufficio immigrazione scendono da 9.500 a 5.346, gli invitati a presentarsi in questura hanno subito un tracollo del 36 per cento, passando da 3.800 a poco più di 1.200. Risultati ottenuti anche grazie ai ricongiungimenti familiari, alle quote stabilite dal governo sui flussi migratori, alla regolarizzazione delle badanti del 2009. Nella maggior parte dei casi chi ha ottenuto il permesso di soggiorno è un lavoratore subordinato (136mila casi rispetto ai 18mila lavoratori autonomi), mentre 79mila lo hanno avuto per motivi familiari e 4mila per studio. È così, spiegano in questura, che nella rete dei controlli finiscono sempre più regolari. «Un anno fa, su cento controlli sessanta stranieri finivano in questura come clandestini — spiega un investigatore — oggi siamo a trenta». Ma il dato empirico che segnala il calo della clandestinità non deve fare abbassare la guardia. «Durante la rivolta di via Padova — replica velatamente il questore al sindaco che aveva collegato i reati alla clandestinità — abbiamo fermato trenta stranieri, ma solo due erano irregolari».  Nel generale calo di reati, spicca il dato sulle rapine in farmacie, dimezzate dal 2008 a oggi ( -49 per cento) e della riduzione della prostituzione in strada, mentre tornano a preoccupare l’aumento negli ultimi mesi delle truffe agli anziani, delle violenze sessuali — già 54 nei primi tre mesi del 2010, contro 43 dello stesso periodo del 2009 — e delle estorsioni, passate da 28 a 44. Soddisfatto per i dati si dice il vicesindaco e assessore alla Sicurezza, Riccardo De Corato: «Risultati straordinari che rendono merito al lavoro delle forze dell’ordine, ma anche alle sinergie con polizia locale e Comune, che ha fatto da battistrada per alcuni provvedimenti decisi dal governo». Ma con sindaco e vicesindaco polemizza il capogruppo della Lega in Comune, Matteo Salvini: «Due anni di “cura Maroni” danno buoni risultati. Sindaco e vicesindaco, finora poco operativi, stanno recuperando ordine e legalità». Critico sul fronte opposto Daniele Farina, coordinatore di Sinistra e libertà: «Negli anni scorsi la legge Bossi-Fini ha largamente contribuito ad ampliare la clandestinità. Oggi i flussi sono stati dilatati e assistiamo a una significativa riduzione delle posizioni irregolari». 
Da almeno quattro anni era in attesa della liquidazione dal suo ex datore di lavoro. Stamani l'ennesima richiesta si è trasformata in tragedia. Luigi Tagliamonte, il 54enne di Pagani, ucciso sull'autostrada A30, in una piazzola di sosta, tra le uscite di Nocera-Pagani e Castel San Giorgio, da tempo chiedeva al suo ex datore di lavoro di saldare i conti dopo la chiusura della ditta di autotrasporti. Stamani, assieme, ad un ex collega ha incontrato a Pagani il suo ex datore di lavoro Clemente Bifolco, di 49 anni. Assieme, sull'auto dell'amico, hanno imboccato l'autostrada A30 per dirigersi ad Avellino, dove l'imprenditore paganese aveva detto di dover ritirare da qualche parte la somma di denaro. Durante il tragitto in auto la discussione si è animata sfociando nella tragedia. La Toyota Rav 4 di colore nero su cui viaggiavano i tre si è fermata nella piazzola di sosta. Qui la discussione ha raggiunto toni accesi, forse con minacce e improperi. Sta di fatto che a un certo punto Clemente Bifolco ha estratto un revolver calibro 8. La vittima ha abbandonato l'auto ma è stato raggiunta da un colpo di arma da fuoco alla spalla finendo sul selciato. A quel punto è stato lo stesso imprenditore a chiedere l'intervento di un'ambulanza ma quando i sanitari sono giunti sul posto non hanno potuto fare altro che constatare il decesso di Tagliamonte. Sul posto sono giunte le pattuglie della polizia stradale di Caserta, gli agenti del commissariato di Polizia di Nocera Inferiore e i carabinieri. Condotto in commissariato assieme all'altro uomo che occupava l'auto, risultata persona informata sui fatti, nel pomeriggio Bifolco è stato interrogato dal pm Elena Guarino della Procura presso il tribunale di Nocera Inferiore. L'imprenditore, ancora sotto choc, deve rispondere del reato di omicidio volontario e detenzione d'arma da fuoco. L'uomo è stato chiuso nel carcere di Salerno. 
SALSOMAGGIORE - Pare che avere Miss Italia nella propria regione quest'anno non sia facile per nessuno. Dopo il governatore del Veneto, Luca Zaia, che nei giorni scorsi aveva ribadito di voler portare la finalissima a Jesolo (Venezia), precisando pero' che la strada per arrivarci e' ''in salita'', ora la stessa espressione viene usata anche dal sindaco Massimo Tedeschi di Salsomaggiore, che ospita la manifestazione da molti anni e che ha il diritto di opzione. Tutta questione di soldi: la trattativa a tre (Rai, societa' Miren che organizza il concorso e Comune di Salso) dura dal gennaio scorso. Pare che le tre finali del concorso quest'anno possano costare intorno ai 500.000 euro ciascuna: ''A noi all'inizio erano stati chiesti addirittura 1,7 milioni complessivi'', rileva il sindaco Tedeschi, preoccupato per quello che giudica un forte rialzo rispetto all'anno scorso, ma anche per le voci che vorrebbero il governatore Zaia talmente intenzionato ad avere il concorso da aver gia' accettato una richiesta di poco inferiore ai 500.000 euro a puntata. ''Allo stato attuale - precisa Tedeschi - ci mancherebbero 500.000 euro. Il Comune di Salso da solo non ce la fa: sentiremo Provincia di Parma e Regione Emilia-Romagna, ma si dovra' decidere presto, entro una settimana o dieci giorni'' QUESTIONE TERME - "E' in corso con i sindacati una trattativa serrata ma civile per 70 esuberi'',  sugli oltre 400 dipendenti, alla spa Terme di Salsomaggiore e Tabiano: lo precisa il sindaco di Salso, Massimo Tedeschi, rilevando che ''il presidente Guglielmo Cacchioli conta di chiudere positivamente la partita tra un mese o piu'''. La spa pubblica (il Comune ha i due terzi e l'ultimo terzo lo spartiscono a meta' Provincia e Regione) ha un bilancio 2009 in perdita di cinque milioni (indebitamento quasi a 22) e il nuovo presidente Cacchioli, che in febbraio sostitui' Alfredo Alessandrini dimissionario, ha chiesto ai soci il mandato per  dichiarare lo stato di crisi, con ricorso agli ammortizzatori  sociali. Gli investimenti nell'anno sono circa 5,8 milioni, ma quelli necessari per rinnovare le terme - ricorda spesso il  sindaco - sono ''dell'ordine di decine di milioni: non e' pensabile vengano dal pubblico''. Per questo e' in corso da quattro mesi la ricerca di partner privati ai quali affidare la gestione e la comproprieta' dei diversi asset (benessere,  sanitario, alberghiero, produzione), costituendo una holding di controllo in cui i soci pubblici restino minoritari.  ''Interessamenti ce ne sono - precisa il sindaco Tedeschi - ma ci vorra' ancora un paio di mesi. Si capira' forse prima delle  vacanze estive''. Quando la spa potra contare 70 dipendenti in  meno e un piano di riduzione dei costi che dovrebbe essere  apprezzato dai compratori. 
