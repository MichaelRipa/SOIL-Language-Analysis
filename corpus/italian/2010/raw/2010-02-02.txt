Il presidente Berlusconi racconta sempre le barzellette, e ieri è stato il turno di quella della trota. Ma le cose che fanno più ridere sono quelle vere, e irresistibilmente fioriscono ai margini dei grandi eventi internazionali come piccole gemme di stralunata allegria. In questo caso municipalistica. Accade così che il presidente del Consiglio, nell’intervista concessa domenica al quotidiano israeliano Haaretz, lanci o meglio rilanci l’idea di una conferenza di pace arabo-israeliana da tenersi in Italia. Dove? Berlusconi indica la stessa località proposta nel 2003: ad Erice. Il luogo è bello, molto mediterraneo, buona ricezione alberghiera e soprattutto Erice ha una sua lunga tradizione di incontri, giornate di studio e seminari internazionali organizzati dalla fondazione e centro di cultura scientifica "Ettore Majorana", quello del professor Zichichi. Ma il giornalista israeliano questo non lo sa, o sente male, o non lo capisce, o è l’interprete che traduce male, o magari è il diavoletto delle redazioni che stava lì in agguato, fatto sta che sul giornale, invece di Erice, esce Ariccia. Che è un magnifico paese dei Castelli romani, certamente noto per le sue bellezze d’arte, oltre che per la sua formidabile porchetta che da quelle parti si consuma in quelle rustiche trattorie fuori porta, dette "fraschette", che possono vantare 31 mila richiami su Google. C’è poi ad Ariccia un celebre ponte, un tempo prediletto dai suicidi; ci hanno abitato Teddy Reno e Rita Pavone; e tanti altri rimarchevoli eventi. Ma poco o nulla che abbia a che fare con la politica internazionale. E ancora di meno tanto con gli israeliani quanto con gli arabi, per una volta accomunati dal tabù della porchetta. Sennonché l’alacre sindaco Emilio Cianfanelli, medico, era già partito in quarta, precipitosamente, rilasciando una dichiarazione d’orgogliosa gratitudine: "La città di Ariccia è profondamente onorata per essere stata candidata dal presidente Berlusconi, ad ospitare i colloqui di pace arabo-israeliani. A tal fine il Comune mette a disposizione la meravigliosa cornice del principesco Palazzo Chigi". Vero è che già ieri l’altro giornali e tv avevano segnalato la svista, ma evidentemente Cianfanelli non se n’era dato inteso. E infatti così proseguiva la sua nota trionfale: "Siamo pronti ad accogliere questo importante avvenimento nella nostra città, che fu dimora dei principi Chigi e laboratorio creativo del maestro Gian Lorenzo Bernini, che ad Ariccia realizzò con la Collegiata dell'Assunta il prototipo della Basilica di San Pietro". Anche quest’ultimo particolare, a pensarci bene, c’entrava poco con gli arabi e gli israeliani. A proposito: la sa Berlusconi quella del pellegrino che voleva tanto andare a Pompei e si trovò imbarcato per Bombay? 
LA CASA di riposo dei gesuiti a Gallarate è un grande edificio rettangolare che sorge al centro di un parco di querce e quercioli, una donazione fatta una settantina d' anni fa dalla famiglia Bassetti. Allora fu destinata a scuola per preparare i giovani sacerdoti della Compagnia ai loro compiti d' insegnamento e di missione. Poi, col passar del tempo, ad accogliere gli anziani e gli ammalati che l'Ordine assiste perché possano invecchiare con serena dignità. Sulla destra del parco c' è una bella chiesa intitolata a San Luigi Gonzaga. Qui abita, dopo il suo rientro da Gerusalemme, il cardinale Carlo Maria Martini, già arcivescovo di Milano, una delle personalità più spiccate della Chiesa. Eterodosso? Forse lo si può definire anche con quella parola ma in realtà il suo pensiero è più complesso e nient' affatto eterodosso. Interpreta uno dei grandi filoni che hanno alimentato il Cristianesimo e la cattolicità da San Paolo in poi; la Chiesa spirituale, accanto a quella temporale e alle istituzioni che la governano. Martini, in quanto arcivescovo e cardinale, ha appartenuto a quelle istituzioni; la diocesi milanese è la più vasta di tutto il mondo cattolico. In quanto cardinale ha partecipato a tre o quattro conclavi, dal penultimo dei quali avrebbe anche potuto uscire papa dopo il pontificato di Paolo VI. Non avvenne. La Curia lo sentiva come corpo estraneoe comunque lontano da lei. Quantoa lui, la sua testimonianza pastorale lo portava a preferire lo studio e l'organizzazione del Bene. Bisogna educare al Bene, questo è uno dei suoi punti fissi e non ha fatto altro per tutta la vita. Ci incontriamo in questa casa per la seconda volta. La prima fu un anno fa. La stanza è la stessa, disadorna, occupata quasi interamente da un tavolo con quattro sedie. Ci sediamo uno di fronte all'altro dopo esserci strette le mani con molto e sincero affetto. Lo trovo fisicamente meglio di un anno fa e glielo dico. Lui risponde che riesce a mandare avanti le sue iniziative, i suoi incontri con i preti della sua ex diocesi, la sua ricerca sui testi, la rete dei suoi contatti pastorali. Tra le mani ha dei fogli dattiloscritti. Mi dice: "Questo è un suo articolo di qualche mese fa. Parla anche di mee le ultime righe mi sono particolarmente care". Me le legge: "Il cardinale Martini è stato confortato nella sua vita dalla predicazione di Gesù Cristo, il Dio incarnato nel quale ha riposto la sua fede e la sua speranza. Io, non credente, ho avuto tra i miei punti di riferimento la predicazione di Gesù di Nazareth, uomo tra gli uomini, nato a Betlemme o non importa dove, e i suoi valori di fratellanza e solidarietà". Alza gli occhi dal foglio. "È un piccolo miracolo - gli dico - che si possano alimentare dalla stessa fonte persone così diverse come noi due". "Sì, è una consonanza che mi è molto cara, ma non è così difficile, accade spesso tra le persone di buona e retta volontà". "Vorrei chiederle - dico io - che cosa intende per persone di buona e retta volontà. Credo che questo sia il centro del problema che vogliamo approfondire in questo nostro incontro". Mi risponde con una domanda: "Lei sa qual è l'istinto più forte che ogni creatura umana porta dentro di sé?". "Direi l'istinto di sopravvivenza". "Lo penso anch' ioe riguarda non solo la nostra specie ma tutte le specie viventi. La sopravvivenza, cioè la forza della vita. Negli uomini la sopravvivenza genera due fenomeni: quella dell' individuo e la sopravvivenza del tuo prossimo". "Lei vuol dire della nostra specie" "Sì, io la chiamo prossimo". "La sopravvivenza individuale genera sentimenti di egoismo ed è naturale che sia così, è fisiologico che sia così. La sopravvivenza del prossimo - come lei dice - richiede carità e fratellanza, riconoscimento di pari dignità e amore per l'altro". "La penso esattamente così. Quando l'egoismo diventa patologia e confisca solo a proprio vantaggio la felicità, allora non rimane più posto per l'amore verso il prossimo. Lo si può predicare a parole ma non con i fatti e con sentimento sincero". "Lei, caro cardinale, ha dedicato la sua vita a questo scopo. Ha la sensazione che la sua azione abbia raggiunto qualche risultato?". "Posso dirle che attorno a me ho visto crescere i sentimenti e gli atti di fratellanza e di carità e di vero e proprio amore. Ma è la piccola area nella quale ho vissuto e operato. Se allargo lo sguardo sulla società che ci circonda, in Italia e fuori d' Italia, vedo al contrario che quello che abbiamo chiamato egoismo patologico è diventato sempre più intenso e penetrante. La felicità propria e del proprio gruppo ha preso il sopravvento. L' epoca in cui viviamo è ancora troppo crudele e ricopre la sua crudeltà con dosi crescenti di ipocrisia". "La Chiesa fa il suo dovere per combattere questi malanni?". "Mi sembra di sì. L' Enciclica sulla carità è un documento di grande valore da questo punto di vista e tutta la Chiesa è impegnata in quella direzione". "Con le parole certamente. Anche con gli atti?". "Le nostre comunità, le nostre missioni, le parrocchie, gli Ordini religiosi, il volontariato; è una realtà in costante movimento in tutte le nazioni, in tutti i continenti. Io ormai me ne sto in quest' angolo di mondo ma sentoe so che lo sforzo di tutta la Chiesa è intenso e continuo. Purtroppo non basta. L'egoismo dilaga, l' ipocrisia che divide il dire dal fare cresce. Capisco il senso della sua domanda. Lei mi vuol dire che accanto alla sua azione di carità la Chiesa persegue anche la tutela dei suoi interessi di potere". "Non è così?". "È sempre stato così. C' è una ragione perché sia così. Anche nella Chiesa l'istinto di sopravvivenza si biforca. L'istituzione deve sopravvivere per poter operare in favore del prossimo". Qualcuno bussa con discrezione alla porta della stanza ed entra una collaboratrice del cardinale con in mano una scatolina di pillole. È l'ora di prenderle. Poi restiamo di nuovo soli. Abbiamo trovato un punto molto sensibile della conversazione. Martini non è uno sprovveduto, è stato uno dei grandi dignitari della cattolicità. Ha suscitato amore ma anche ostilità. Una volta disse che la Chiesa dava troppo peso ai peccati previsti dalla catechesi e non ne dava abbastanza al peccato del mondo. E a chi gli domandò quale fosse il peccato del mondo rispose: l'ingiustizia. Lo disse nelle sue Conversazioni notturne a Gerusalemme, un libro di due anni fa che suscitò molto scalpore. Ne parlammo nel nostro incontro dell'anno scorso e adesso glielo ricordo. "È ancora di quell'avviso, eminenza?". "Sì, penso così. Cristo disse così in molte occasioni nella sua predicazione. E così disse Paolo e gli altri padri della Chiesa. Noi dobbiamo stare molto attenti a tutto ciò che viola il principio dell'eguaglianza, cioè della pari dignità tra tutti gli uomini. La pari dignità viene continuamente violata in tutto il mondo. Questi sono i giorni della memoria, si ricorda il massacro degli ebrei, degli zingari, dei diversi, nei campi di sterminio. La bestialità toccò allora il culmine. Ma l'eguaglianza continua ad esser violata in dosi massicce. Può accadere che la Chiesa non denunci con forza sufficiente". "Con le parole la denuncia c' è ed è forte". "Non c' è dubbio. Lei mi ha chiesto se lo sia anche con gli atti. Lei sa che la Chiesa è anche diplomazia". "Lo so e lo capisco. Diplomazia, teologia, dottrina, liturgia. È tante cose insieme la Chiesa, ma lei, cardinal Martini?". "Io sono povera cosa. La mia povera cosa pensa che tutte le attività della Chiesa sono necessarie, ma che il fine di tutte dev' essere quello di inverare nel mondo il Vangelo e la parola di Cristo. Ricorda? Gli ultimi saranno i primi, beati i poveri, beati i derelitti, beati i deboli...". "Eminenza, beati in un altro mondo". "Sicuramente lo saranno, ma il nostro compito è di affrettare i tempi, magari rompendoi timpani dei potenti che non ci ascoltano. La parola di Cristo è universale, non vale soltanto per i cristiani, ma per i cristiani è dovere ascoltarla e applicarla. Se non fanno tutto il loro possibile non debbono poter contare sull'appoggio della Chiesa". "Lei, eminenza, è uno studioso della Bibbia; non soltanto dei Vangeli e di tutta la cristologia ma anche del Vecchio Testamento. Legge questa parte della Bibbia con lo stesso spirito con cui legge e medita sulla seconda parte?". "La prima parte contiene anch' essa una rivelazione, una verità assoluta. Gran parte del Genesi, le tavole di Mosè, i colloqui di Abramo con Dio fanno parte della rivelazione. Ma nel complesso il Vecchio Testamento va inquadrato nella storia del popolo di Israele". "Le faccio una domanda più esplicita: il Dio di Israele è lo stesso Dio cristiano oppure è un altro Dio? La Trinità, per esempio, non esiste per Israele, Eloim nonè una divinità trinitaria". "È vero, ci sono differenze profonde. Il Dio della Bibbia è talvolta irato con il suo popolo, in certe circostanze è anche un Dio vendicativo, ma in molti altri passi del testo è un Dio misericordioso. Direi che è soprattutto il Dio della Legge. Non dimentichiamoci che attraverso quelle Sacre Scritture stava nascendo una religione monoteistica in un mondo che conosceva soltanto religioni politeistiche e idolatriche. Lo sforzo religioso e culturale per compiere questa costruzione dovette essere immenso. Su questa base non poteva non nascere anche l' idea di un popolo eletto: Israele era il popolo dell'unico Dio. Era perciò inevitabile che, ricevendo quest' impulso verso la trascendenza, il popolo di Israele concepisse Dio arricchendolo di alcune caratteristiche storiche. Ho detto arricchendolo ma per noi cristiani dovrei dire forse impoverendolo. Insomma fu un tormentato processo storico e sacrificale al quale il popolo di Israele ha pagato prezzi altissimi e tuttora li paga. Noi cristiani dobbiamo inchinarci verso questi nostri fratelli maggiori che posero le premesse indispensabili alla nascita della nostra religione". Fa una pausa e si passa una pezzuola sulla fronte. Gli dico che ho terminato in questi giorni di scrivere un libro, un viaggio nella modernità. "Toccherà anche questi problemi?" mi chiede. "Sì, anche" rispondo. "C' è un capitolo dedicato alle pagine sul "Grande Inquisitore" nei Fratelli Karamazov. La questione posta da Dostoevskij è proprio quella di cui stiamo parlando. Lei ricorda quelle pagine, eminenza?". "Le ho lette molte volte, sì le ricordo". "Il Grande Inquisitore è un vecchio novantenne ed è il capo dell'Inquisizione spagnola. Sa che Cristoè apparsoa Siviglia e lo sta cercando. Infine crede d' averlo trovato in un giovane povero con occhi che incantano e uno strano alone di luce sul volto. Il dialogo che si svolge tra loro è terribile". "In realtà è un monologo dell'Inquisitore. Cristo non parla, ascolta. L'Inquisitore rimprovera Cristo per aver dato agli uomini il libero arbitrio ed avergli promesso in dono il pane celeste. Ma gli uomini volevano invece il pane della terra e non sapevano che farsene del libero arbitrio". "A quel punto l' Inquisitore dice a Cristo che la Chiesa si è messa d' accordo con il diavolo, ha dato agli uomini il pane della terra purché essi rinunciassero al libero arbitrio. Questo è avvenuto e gli uomini sono felici. L'Inquisitore conclude dicendo a Cristo che lo farà bruciare quel giorno stesso". "Ricorda come risponde Cristo?" "Lo guarda con sguardo soave, gli si avvicina, lo bacia e scompare. Una splendida pagina di letteratura, ma non soltanto. La Chiesa delle istituzioni somiglia a quella impersonata dall' Inquisitore?". "Direi proprio di no. Allora forse, ma non più oggi". "Non più oggi, sono d' accordo con lei eminenza. Ma forse non è ancora quella che il Cristo in cui lei ha riposto la sua fede e la sua vita vorrebbe". "Noi non siamo perfetti. Tutto ciò che è umano è imperfetto. Ma il cristiano che crede nella trascendenza deve tendere a superarsi ogni giorno della vita. Questo significa esser cristiani". "Capisco, ma lo fanno? Lo fate?". "Molti lo fanno, provano a farlo e la fede ci aiuta. Altri, che pure si dicono e credono d' esser cristiani, non lo fanno". "La Chiesa tende anch' essa a superarsi facendo coincidere i fatti con le parole?". "A volte ci riesce, a volte meno". "Pio XII ci riuscì? Questo è il rimprovero che gli è stato mosso dalle comunità ebraiche a Roma e anche a Gerusalemme". Martini raccomanda di esaminare attentamente le condizioni storiche dell' epoca nella quale quei fatti accaddero, il rischio che avrebbero corso i cattolici tedeschi da una scomunica lanciata contro Hitler e anche l'aiuto che la Chiesa di Pacelli dette agli ebrei per sottrarsi ai tedeschi a Roma e a Milano. Poi si lascia andare ad una frase: "A me comunque Pacelli non è simpatico come lo è stato invece papa Giovanni". Ma poiché una parola tira l'altra, gli ripropongo in altro modo la questione del libero arbitrio: "Anche lei pensa, come Dostoevskij, che gli uomini abbiano deluso le aspettative che Cristo aveva posto su di loro e tengano in maggior conto il pane terreno piuttosto che la libertà? Pensa che la Chiesa assecondi questa tendenza?". "Lo escludo. La libertà è un dono inestimabile, il Cristianesimo non rinuncerà mai a quel principio. San Paolo nelle sue lettere alle comunità cristiane lo disse e lo ripeté continuamente: il Cristianesimo è stato costruito sul principio della libertà ed è quello uno dei due fondamenti della nostra religione: amore e libertà". "Anche la libertà di dissentire da voi?". "Certo, anche quella". "Senza pregiudizio sull'amore?". "L'amore per il prossimo e la libertà di operare per la salvezza dell'anima propria e delle altrui, questi sono i fondamenti. Per questo Dio si è fatto carne attraverso il Figlio". Si era fatto tardi ed un sottile nevischio s'incollava sul vetro della finestra. Domando al cardinale se ha tempo e voglia di rispondere ancora a una domanda. "Non sono stanco" mi dice. "Lei si prepara alla morte?" ci guardiamo in silenzio. Io sono di quattro anni più anziano di lui. Sorride ed è - così mi sembra - un sorriso d' intesa. Poi risponde: "No, non mi preparo alla morte. Ho ancora molti interessi e anche obiettivi che vorrei realizzare. Alla morte ci si prepara quando ci si è allontanati da tutto il resto oppure quando bisogna prendere una decisione definitiva. Non è ancora il mio caso e non credo neanche che sia il suo che ha più interessi ancora di me. Però aggiungo: alla morte ci si prepara per tutta la vita". "Stavo appunto per farle questa obiezione, eminenza. Lei mi ha preceduto". "Sì, ci si prepara per tutta la vita con gli atti che compiamo. Con i pensieri solo quando la fine è vicina. A me capita di pensarci quando a volte, nel pomeriggio o di notte, mi manca un po' il fiato. Ecco, penso, forse ci siamo. E resto in attesa e in affanno fisico. È la questione della sopravvivenza di cui abbiamo già parlato". "Eminenza, quando la nostra specie sarà scomparsa dalla terra, quando nessun essere penserà Dio, né Cristo, né Allah, perché i viventi non saranno più muniti della mente umana e dell' Io che ne è il coronamento e l'autocoscienza, allora Dio sarà morto anche lui? Io, non credente, penso questo. E lei?". "Io penso che continuerà ad esistere insieme alle anime che hanno creduto in lui, ma non so dirle di più. Non so dire in quali forme. Ma di questo sono certo. E lei?" "Io credo che l'energia che si è raccolta in me, nel mio corpo, nella chimica del mio corpo, sia indistruttibile e ritorni agli elementi". Ci siamo alzati. Un giovane ha aperto il portone. Tirava un vento freddo e gocce di pioggia. Lui mi ha dato tutte e due le mani e mi ha detto: "Si conservi". "Anche lei, mi raccomando -ho detto io - ne abbiamo gran bisogno". Argomenti cardinal-martini 
None 
Birdwatching? Iniziare è semplice. Non bisogna farsi intimidire dai cultori di quest'hobby, spesso equipaggiati alla stregua del miglior documentarista scientifico. Prima di tutto ci vuole la disponibilità a volgere lo sguardo in una direzione diversa da quella usuale, ad "alzare un po' il naso all'insù", cosa che si può fare anche nel parco cittadino, senza andare lontano da casa. Come dice il celebre documentarista francese Marc Giraud, perfino l'inviso piccione cittadino, se osservato con cura, può diventare affascinante e rivelare sorprese. Per cominciare basta un binocolo, un po' di buona volontà nello studiare le specie della zona, una guida per riconoscerle (parchi e riserve naturali spesso hanno una buona bibliografia nei punti di accoglienza) e la pazienza di adattarsi ai ritmi della natura. Ciò implica anche seguire alcune regole per non disturbare gli uccelli, soprattutto se è il periodo della riproduzione. La prima norma è di non avvicinarsi ai nidi, per non disturbare, stressare o allontanare gli uccelli e provocare così la predazione delle uova o dei pulcini. Spaventare un uccello in cova significa inoltre esporre pulcini e uova al raffreddamento o all'eccessiva esposizione solare. È importante anche non modificare la vegetazione intorno al nido, che funge da protezione, e stare attenti a non creare passaggi tra arbusti e cespugli, cosa che potrebbe aiutare anche i predatori. Non è prudente, infine, segnalare le specie rare: alcune specie di rapaci, ad esempio, sono ancora oggetto di predazione di uova o pulcini a scopo commerciale. 
GERUSALEMME - Anche durante la visita in Israele Berlusconi non rinuncia a parlare di calcio. E lo ha fatto scambiando opinioni con il presidente del 'club Roma' di Gerusalemme, criticando i colpi di mercato realizzati in extremis dal suo Milan. L'acquisto di Mancini? "Non l'ho capito proprio - ha detto Berlusconi incontrando la comunità italiana a Gerusalemme - è un altro trequartista quando a noi magari serve qualcuno che finalizza il gioco". Berlusconi avrebbe osservato soprattutto che il brasiliano, ex Roma, nell'Inter non ha giocato molto. "E' fermo da due anni - ha argomentato -, non sono stato d'accordo con il suo acquisto e l'ho detto anche a Galliani". Il presidente del Consiglio ha poi scherzato sugli ultimi passi falsi della squadra di Leonardo: "La domenica vado allo stadio e ultimamente ho visto gente che ha pianto... Figuratevi che io devo piangere ma anche pagare...". Leggi i commenti I commenti dei lettori 
La Lazio crocevia di due storie che stanno creando molto rumore sulla stampa internazionale, israeliana e tedesca in particolare. Perché la società biancoceleste è la destinazione di un calciatore israeliano accusato nel suo Paese di essersi accasato alla Lazio per sfuggire al servizio di leva. E di un giocatore tedesco, noto anche per il suo impegno contro skinheads e movimenti neonazisti. E siccome la tifoseria organizzata biancoceleste è vista, anche a livello internazionale, come un feudo della militanza di estrema destra, il polverone è servito. Qui Israele Il trasferimento alla Lazio di Eyal Golasa, centrocampista e giovane gioiello del Maccabi Haifa, sta diventando un caso di Stato. Il padre del giocatore, Avner, dichiara al quotidiano online 'Ynet': "Mio figlio è stato disonesto, sono molto arrabbiato con lui. Gli ho detto che deve rimanere con il Maccabi, non mi piace affatto come si è comportato, ha fatto una cosa sporca e ha ferito la società che per lui ha fatto molto". L'opinione pubblica israeliana è convinta che Golasa abbia firmato per la Lazio per evitare l'arruolamento nell'esercito (la leva è obbligatoria e dura tre anni). Ci sarebbe anche la possibilità che il giocatore si dichiari obiettore di coscienza e compia il servizio di leva all'estero. Stando però a quanto rivelato da 'Haaretz.com', il Maccabi Haifa si sarebbe ammorbidito e sembrerebbe intenzionato a rinunciare all’esposto alla Fifa per invalidare l'accordo stipulato tra la Lazio e il giovane centrocampista. Perché il contratto che Eyal firmò due anni fa con il Maccabi non era vincolante. Insomma, Golasa arriva alla Lazio da “calciatore libero”. Qui Germania Il tedesco Thomas 'Hitz' Hitzlsperger arriva in biancoceleste tra le perplessità e forse anche le paure della stampa di casa. La Bild, in particolare, si interroga su come farà il giocatore a conciliare il suo aperto impegno contro il neonazismo e il rapporto con gli Irriducibili: “Un gruppo di circa 7 mila tifosi della Lazio - ricorda il tabloid tedesco - legato al fascismo, apertamente razzista e antisemita". La 'Bild' ricorda anche la parola d'ordine lanciata dal giocatore: "Non dobbiamo lasciare campo libero ai nazisti". La "Bild" non si è risparmiata neanche la rievocazione del saluto romano con cui Di Canio, nel gennaio 2005, si rivolse alla sua curva. A tutto questo gran parlare, Hitzlsperger risponde con semplicità. "Ero consapevole di questa situazione, ma andrò a Roma con la mente aperta, senza essere prevenuto - commenta il giocatore - Per quanto mi riguarda, continuerò a lottare contro l'estremismo di destra e la discriminazione delle minoranze. Di più non voglio dire, anche perchè non conosco ancora la vita sociale della Lazio". 
Stop al progetto di Renzo Piano per piazza Duomo. Lo chiede all'amministrazione il Consiglio comunale, dopo la seduta della commissione Parchi e giardini oggi a palazzo Marino. A determinare la scelta dei consiglieri, oltre a una serie di considerazioni tecniche sulle difficoltà alla realizzazione dell'opera, e' stata una valutazione dei costi, illustrati dal direttore del settore Arredo e Verde, Flora Vallone: 10mila euro, piu' ulteriori spese di manutenzione, per ogni albero in centro, a fronte dei 300 euro necessari per ogni piantumazione in altre zone della città. La proposta per il ripensamento sul progetto e' stata avanzata dal presidente della Commissione, Fabrizio De Pasquale, e condiviso da Pdl e minoranza. "Faremo una riunione di approfondimento con il maestro, con i tecnici, con Renzo Piano, terremo conto di quello che ha detto la commissione". E' quanto ha spiegato il sindaco, Letizia Moratti, a margine del consiglio comunale, interpellata riguardo alla posizione assunta oggi dalla commissione Parchi e giardini a palazzo Marino riguardo al progetto per la collocazione di alberi in centro, fra piazza Duomo e il Castello Sforzesco, voluto da Claudio Abbado. "Il progetto del Comune prevede la creazione di boschi nelle periferie della citta' - ha spiegato riguardo al Piano verde del Comune e agli interventi nel resto della citta' - ed e' un progetto che sta gia' andando avanti. Il progetto nel centro e' piu' difficile, perche' il problema dei sottoservizi aumenta di molto i costi e puo' creare disservizi in citta' per i lavori che devono essere fatti. Faremo una riunione di approfondimento con il maestro, con i tecnici, con Renzo Piano, terremo conto di quello che ha detto la commissione". 
ROMA - Non bastano gli inasprimenti delle pene. Il mondo del calcio, sempre più multietnico, continua ad essere investito dall'esecrabile fenomeno del razzismo. Mentre in Italia gli episodi si ripetono con inquietante frequenza (sabato il caso durante una partite di seconda categoria in Umbria, oggi le scuse 'pubbliche' del presidente di una delle due squadre), in Inghilterra hanno deciso di non essere più tolleranti. Proprio oggi un tifoso che ha insultato e minacciato la madre di un calciatore nero è stato bandito da tutti gli stadi britannici per 3 anni. John Davison, 26enne supporter del Sunderland, se l'è presa con Shirley Bent, madre del centravanti del Sunderland Darren durante la sfida col Wigan. Non è bastato a Davison riconoscere il proprio errore. MORATTI, BASTA NEGRI - Un esempio che andrebbe seguito anche in Italia. Per chi, ad esempio, ha fatto trovare la frase 'Basta negri' su uno dei cancelli della villa del presidente dell'Inter, Massimo Moratti. E questo proprio il giorno dopo in cui in nerazzurro è arrivato dal Parma McDonald Mariga e Moratti stesso ha speso parole di grande elogio per Mario Balotelli, giudicato un campione "in campo ma anche e soprattutto nella vita". Pare comunque che la scritta sia apparsa sulla villa del presidente nerazzurro già da alcuni giorni, dopo il derby dell'altra settimana. L'ESEMPIO DI HITZLSPERGER - Che il nostro sia un Paese che deve ancora lavorare per combattere il fenomeno lo sanno anche in Germania. La Bild, ad esempio, si è chiesta se Thomas Hitzlsperger, da sempre attivo contro l'estremismo di destra e il razzismo, andando alla Lazio, sapeva che la società biancoceleste è famosa per la chiara posizione politica di alcuni suoi tifosi, gli "Irriducibili". Lui però ha replicato dando dimostrazione di grande buonsenso e maturità:  "Certo che lo sapevo. Ma andrò a Roma senza essere prevenuto. Seguiterò a impegnarmi contro l'estremismo di destra e contro le discriminazioni a danno delle minoranze". Da applausi, ancor prima di scendere in campo. E a proposito di Lazio, su Facebook è stato creato il gruppo "Non vogliamo Golasa", riferito all'arrivo in biancoceleste del diciottenne giocatore israeliano. Pochi in realtà gli iscritti, subito dopo è nato anche il gruppo "Sì a Golasa". TERNI, ARRIVANO LE SCUSE - Sabato il caso durante la partita di seconda categoria Bosico-Nuova Casteltodino, con l'odioso insulto "sporco negro" rivolto a un giocatore di 19 anni di origine nigeriana e la conseguente decisione del Casteltodino di abbandonare il campo. Poi l'allarme lanciato dal vescovo di Terni, monsignor Paglia, che ha parlato di "profonda inquietudine per il crescente clima di antipatia e discriminazione in Italia contro le persone di colore, italiani o stranieri". Oggi sono arrivate le scuse del presidente del Bosico, rivolte al sindaco di Terni Leopoldo Di Girolamo con una lettera: "Signor Sindaco, desidero scusarmi. La Pgs Eriberto Bosico non si riconosce nell'immagine di intolleranza completamente estranea alle sue finalità, ma anche avulsa dalle tradizioni di accoglienza e disponibilità della nostra città". Leggi i commenti I commenti dei lettori 
COMO - La testa mozzata è stata trovata nel forno di una pizzeria. Il corpo decapitato sul greto di un torrente in Piemonte. La pistola usata per l'omicidio è stata pulita, nettata del sangue e rimessa nella vetrina dell'armeria. Particolari macabri, da film dell'horror, nella centralissima Como, dove un armiere, Alberto Arrighi, 40 anni, incensurato, sposato, padre di due figlie, rampollo di una delle più note famiglie della zona, stimato professionista, da anni consulente balistico della procura, è stato arrestato per l'omicidio di un imprenditore, Giacomo Brambilla, con cui era in affari. Anche lui ricco e intraprendente, titolari di diversi distributori di benzina Shell (sui siti ci sono le sue foto con la tuta bianca e l'inconfondibile marchio), biondo, un sorriso aperto, 43 anni e una vita piena di progetti. Sui motivi la squadra mobile si è limitata a due parole: movente economico. Pare che l'imprenditore stesse trattando per acquistare l'armeria di Arrighi. Aveva già versato 100.000 euro. Poi qualcosa è successo, una lite, forse un ripensamento. Brambilla è stato ucciso nell'armeria a colpi di pistola. Il suo corpo fatto a pezzi. La testa portata nella pizzeria del suocero di Arrighi. Probabilmente per essere bruciata nel forno. Anche il congiunto è stato ascoltato per ore dalla polizia, così come la moglie dell'armiere.  Per il momento non sembra siano stati presi provvedimenti nei loro confronti. Arrighi e Brambilla ieri pomeriggio alle 15.30 si erano dati appuntamento nell'armeria di via Garibaldi, centro storico di Como. I due erano in trattativa, perchè Brambilla intendeva acquistare l'armeria, e pare avesse già anticipato una somma, sui centomila euro. Ma qualcosa stava andando storto nella conclusione dell'affare. Forse Arrighi voleva di più, ma Brambilla di recente aveva avuto qualche guaio con la Shell ed era stato costretto a chiudere temporaneamente alcuni distributori. Nel retrobottega del locale chiuso scoppia una lite, poi i due vengono alle mani. Lo dimostrano i segni sul volto di Arrighi. L'armiere perde la testa afferra una pistola e spara diversi colpi contro Brambilla. A questo punto la ricostruzione si basa sulle ammissioni dell'armiere e su quanto gli inquirenti lasciano trapelare. Arrighi ha sparato al volto e i colpi hanno quasi maciullato la testa della vittima. Forse ci vuole poco per decapitarlo completamente.  Aspetta la notte, carica i pezzi di cadavere in auto, la Porsche Cayenne della vittima, e raggiunge il greto del torrente a Crevoladossola (Verbania), dove abbandona il corpo mutilato. Quindi si reca a Senna Comasco, nella pizzeria Conca d'Oro, di proprietà del suocero di Arrighi. Lascia la testa in uno dei forni. Intanto la compagna di Brambilla, preoccupata per la scomparsa dell'imprenditore, avvisa la polizia. E' lei a riferire dell'appuntamento nell'armeria. I poliziotti cominciano le indagini e si recano in via Garibaldi, dove dall'alba Arrighi è al lavoro per ripulire tutto. Lo trovano alle prese con litri di candeggina per togliere le macchie e l'odore del sangue. La pistola l'ha già nettata. "E' la", dice quando capisce che è inutile negare. E indica la vetrina, dove scintilla come nuova, l'arma del delitto. 
Il 40% dei siciliani non sa indicare l'anno di costruzione dell'abitazione in cui vive. Uno su tre non ricorda se è stata costruita con criteri antisismici. E' uno dei dati che emerge dall'indagine realizzata dall'istituto nazionale di ricerche Demopolis alla vigilia della discussione sul Piano casa all'Ars. «Il provvedimento normativo - afferma il direttore dell'istituto Pietro Vento - si inserisce in un contesto di profonda preoccupazione tra i cittadini dell'Isola: il crollo di Favara, i fatti di Giampilieri, ma anche l'impatto mediatico delle immagini della tragedia di Haiti hanno determinato nell'opinione pubblica una crescente percezione di insicurezza abitativa in un territorio altamente sismico e molto fragile sul piano idrogeologico». Secondo i dati dell'indagine Demopolis, il 63% dei siciliani si dice favorevole al piano casa regionale, ma a condizione che si rispettino gli standard di sicurezza e il decoro urbano dei centri storici dell'Isola. Tra gli aspetti positivi, i cittadini riconoscono al piano casa la potenzialità di rilancio dell'edilizia con buoni effetti sull'economia dell'Isola (61%), ma anche l'opportunità di un ammodernamento delle abitazioni in termini di bioedilizia, qualità architettonica e risparmio energetico (52%). Il 37% degli intervistati appare invece perplesso, temendo un'ulteriore cementificazione e il rischio di una scarsa attenzione per l'aspetto estetico delle città. 
