ROMA - Edy Reja è soddisfatto del pari conquistato dalla Lazio con il Milan: "Non meritavamo di perdere. Abbiamo giocato molto bene, con intensità e contro un Milan in salute, che non ha mollato una virgola come abbiamo fatto noi. Credo che il risultato sia giusto, nel primo tempo abbiamo avuto 2-3 opportunità e meritavamo miglior sorte, poi il gol di Floccari è stata una liberazione. I ragazzi, comunque, hanno dimostrato una grande forza, un grande carattere, hanno dimostrato che quando vogliono ottenere il risultato ce la fanno". Una battuta anche sul volo dell'aquila: "Ci ha galvanizzato", ride Reja ai microfoni Sky: "gli ultimi 3-4 giorni sono stati incredibili, con quest'aquila è successo di tutto". Ma ben venga se i risultati sono questi, con una Lazio che ha trovato in Hernanes il suo Profeta. "Ma abbiamo giocatori che hanno ottimi valori - aggiunge Reja - Dias è straordinario, Biava sta andando oltre le più rosee previsioni, gli altri li conoscete, questa è una buona squadra e con Hernanes siamo migliorati". Leggi i commenti I commenti dei lettori 
Zlatan Ibrahimovic interrompe il suo digiuno in campionato ma al Milan non basta per tornare alla vittoria. Olimpico stregato per i rossoneri, raggiunti dall'unico vero acuto di Floccari in tutta la gara, anche se gran parte del merito del pari della Lazio va a Hernanes, ancora una volta straordinario al di là dell'assist. E così, nella gara che ha visto volare per la prima volta l'aquila reale sul prato dell'Olimpico, la formazione di Reja conferma il suo buon momento, anche se ha rischiato di pagare a caro prezzo un atteggiamento per larghi tratti abbastanza rinunciatario. Il Milan, dal canto suo, dimostra ancora una volta di essere un cantiere aperto. Tante, troppe le difficoltà incontrate, come del resto si era visto nelle ultime uscite. La squadra si è lasciata legare le mani da una Lazio bravissima in fase difensiva e il gol di Ibra non maschera le lacune: Allegri avrà ancora bisogno di tempo prima di togliere via il cartello dei lavori in corso. Due novità rispetto alle previsioni della vigilia nell'undici biancoceleste, dove il giovane Cavanda viene preferito a Lichtsteiner come esterno destro di difesa, mentre Brocchi affianca al centro Ledesma, con Foggia e Mauri larghi ed Hernanes in appoggio a Floccari unica punta. Panchina per Robinho fra i rossoneri, c'è Boateng a completare il tridente con Ibrahimovic e Ronaldinho, mentre Gattuso e Seedorf giocano ai fianchi di Pirlo. Ritmi subito alti, il pressing biancoceleste è asfissiante ma al 7' la Lazio trema, con Ibrahimovic che si presenta a tu per tu con Muslera salvo poi calciare male di sinistro, complice anche un cattivo controllo. Sprecata così una ghiottissima occasione, anche se lo svedese resta l'uomo più pericoloso all'interno di una gara dove l'agonismo la fa da padrone ma senza che lo spettacolo ne tragga beneficio. La Lazio, in particolare, appare confusionaria nelle ripartenze e la squadra di Allegri ha vita facile nel recuperare palla anche se poi manca sempre l'ultimo passaggio. Per la prima vera occasione di marca biancoceleste bisogna aspettare il 27', con una punizione di Hernanes che costringe Abbiati alla deviazione in corner, mentre dall'altro lato Ibra è troppo solo e spesso finisce imbrigliato nella rete messa a punto da Reja. Poi sale in cattedra il Profeta, che prima spaventa Abbiati con un sinistro di poco sul fondo e poi serve in area Mauri la cui conclusione impegna severamente il portiere rossonero. Milan in affanno, Ibrahimovic e Ronaldinho a corrente alternata anche se a inizio ripresa è il brasiliano a firmare la prima conclusione per i rossoneri, guadagnando un calcio d'angolo. Ma la Lazio appare più fiduciosa rispetto alla prima frazione e arriva al tiro da fuori con Floccari ed Hernanes, senza però impensierire più di tanto Abbiati. Ma al 21' si sblocca Ibrahimovic: Seedorf vede un corridoio centrale, lo svedese anticipa di un soffio Muslera e riesce a toccare quel tanto che basta per veder finire la palla in rete. Reja butta dentro Rocchi per Foggia e Zarate per Mauri e i cambi gli danno ragione. Lazio più aggressiva, Milan che arretra e al 36' arriva il pari, con Hernanes che mette dentro un pallone forte e basso che Floccari butta dentro anticipando tutti. Ma le emozioni non sono finite perché sette minuti dopo solo la traversa salva Muslera dalla sventola di Zambrotta e sul ribaltamento di fronte Abbiati si oppone ancora a Hernanes. Finisce 1-1, Lazio in crescita, Milan ancora da rivedere e sempre più lontano dall'Inter. 
MILANO - A parte Chievo e Brescia, dietro un punto, le rivali per lo scudetto sono staccate, ed in particolare il Milan è dietro 5 punti. Rafa Benitez si gode il bel momento dell'Inter dopo il 4-0 al Bari: "Non è una fuga, il campionato è lungo, siamo solo all'inizio, ma è sempre meglio essere primi...". Benitez ai microfoni Sky, più che alla tattica, ribadisce di dare più importanza allatteggiamento: "Il modulo non fa la differenza, conta la qualità, l'intensità e la mentalità dei giocatori. Se la mentalità è giusta come lo è stata oggi la squadra mostra equilibrio, indipendentemente dal risultato". Benitez è soddisfatto anche perchè la vittoria è arrivata contro un avversario che stima molto: "Il Bari è una squadra che gioca un bel calcio, lo abbiamo visto nella prima azione della partita (palo di Almiron dopo venti secondi, ndr), gioca a memoria. Abbiamo molto rispetto per questo avversario e dall'inizio alla fine abbiamo lavorato con la giusta concentrazione, con un pressing di tutta la squadra". Stasera l'Inter ha ritrovato anche i gol di Milito: "Lui stava lavorando benissimo per la squadra, anche oggi lo ha fatto, la differenza con le altre partite è che oggi ha fatto gol - spiega Benitez - se lui lavora così farà tanti gol, ha qualità. Sono contento per lui e per Eto'o". A proposito di Eto', si è parlato di un duro confronto tra il tecnico e l'attaccante, che a inizio stagione avrebbe chiesto di giocare più vicino alla porta avversaria: "Nessuno scontro - spiega l'allenatore - io lo conosco, a 17 anni era nel settore giovanile del Real. Conosco bene la sua mentalità, ho parlato tanto con lui all'inizio della stagione. L'idea che abbiamo è che può giocare a sinistra o a destra, ma più vicino all'area. Lui preferisce giocare come centravanti, ma oltre a Eto'o abbiamo Sneijder, Milito, Pandev, preferisco avere quattro giocatori di qualità in campo, e quindi serve che cambino posizione, oggi e a Palermo l'hanno fatto bene". Leggi i commenti I commenti dei lettori 
ROMA - "C'è qualcuno che si muove nell'ombra. Questo lo so e lo sapete anche voi giornalisti". E' un Claudio Ranieri poco tranquillo quello che affronta il dopo-gara con il Brescia. E non fa troppi giri di parole per dire che alle spalle sente il fiato di Marcello Lippi... "Già mi è successo quando ero a Torino... Ricordate la piadina di Blanc? Parlo di Lippi? I nomi e i cognomi i giornali li hanno fatti, si vede che sanno qualcosa anche loro...". Parole pesanti anche contro l'operato della società che subito dopo, per bocca del ds Daniele Pradè, replica incondizionatamente: "La Roma ha piena fiducia in Ranieri. Qualsiasi problema lo affronteremo con lui a quattr'occhi. A cominciare dal viaggio di ritorno a Roma....". MONTALI: "NON RISPONDIAMO AD ILLAZIONI" - Gian Paolo  Montali sull'argomento preferisce glissare. "Diciamo che non c'è nessuna  risposta da dare. La società non risponde su illazioni e cose che non  esistono. Quando si mettono in giro certe voci possono creare problemi,  la società è allineata con l'allenatore" conclude. UN ARBITRAGGIO DISASTROSO - Ranieri e Pradè si ritrovano quando devono parlare dell'arbitraggio, a loro modo di vedere disastroso. Dice il ds: "E' stata una partita condizionata dalla terna arbitrale, chiediamo che la terna venga sospesa. Oggi ne abbiamo viste di tutti i colori e io in 20 anni di carriera non avevo mai visto nulla di simile". Ranieri, di solito pacato sul tema, stavolta sbotta: "C'erano due rigori per noi mentre quello dato al Brescia era inesistente. Io mi chiedo soprattutto come abbia fatto Russo, che era davanti, a non vedere l'affondamento di Borriello e come abbia fatto il guardalinee, in occasione del fallo di Mexes su Eder, a giudicarlo in area. O ha tirato a indovinare o è da ricovero...". SENSI ALLIBITA - Va giù duro anche il presidente Rosella Sensi. "Sono allibita per quello che ho visto. Sono allibita da tifosa. Da presidente ho una responsabilità, devo proteggere i ragazzi. Non si può vedere tanta incapacità. Scusate per l'enfasi, ma io sono tifosa in questo momento. E' inaccettabile", dice. "La Roma è in vendita. Speriamo che arrivi qualcuno che la ami come noi tifosi. In questo momento va protetta. I benpensanti mi massacreranno, ma ora non posso accettare certe cose. Complimenti comunque al Brescia. Ma cosa dico io ai miei ragazzi oggi? Non siamo piagnoni. Noi siamo forti. Non possiamo accettare. Stasera abbiamo visto una vergogna". MEXES FUORI DI TESTA PER COLPA DELL'ARBITRO - Pradè poi entra nello specifico: "Mexes è parso fuori di testa per il rigore? Non è perché è matto. E' perché l'arbitro ha fatto di tutto per mandarlo su tutte le furie. Prende il pallone e invece l'arbitro ha decretato rigore ed espulsione. Siamo veramente arrabbiati, adesso come faccio a giustificarmi con la squadra? I dirigenti devono fare i dirigenti, portare calma ed essere d'esempio per i giovani, ma come si fa ad esserlo in una serata come questa?". URGE UN INTERVENTO DELL'AIA - Pradè chiede conto e ragione, si aspetta un intervento dell'Aia. "Noi non possiamo parlare con arbitri, possiamo chiedere al presidente di Lega di farlo per noi, domani cosa va a dire Beretta a Braschi e Nicchi? Per quanti giorni Braschi fermerà Russo e Ayroldi? Non so se è un problema di limiti tecnici o di condizione, so che domani vogliamo un intervento di Braschi, ci deve dire cosa ha fatto questa terna, è una cosa scandalosa". MANCANO I TITOLARI - Ranieri torna sul campo e prova a spiegare i motivi del nuovo scivolone della Roma: "Siamo in difficoltà, è inutile nasconderci. Ma batto di nuovo il tasto sugli infortuni. Anche oggi mancavano 5 titolari (e a loro si è aggiunto stasera Julio Sergio per cui si sospetta una lesione ai legamenti della caviglia, ndr ). E' un momento in cui dobbiamo stringere i denti. Mi è bastato vedere che oggi la squadra si è impegnata. Se proseguiremo su questa strada ci rialzeremo". IACHINI CONTENTO PER L'INTENSITA' - Sul fronte opposto c'è ben altro clima. Iachini gongola: "Oggi il Brescia ha fatto un'ottima gara per intensità. Avevamo davanti una Roma arrabbiata che voleva riscattare gli ultimi risultati. Una Roma di qualità, con un grande allenatore come Ranieri. Ci voleva da parte nostra la gara perfetta ed i ragazzi l'hanno fatta". Le polemiche sugli episodi da rigore le liquida così: "Non giudico gli episodi, non so cosa sia successo ma mi interessa nel complesso giudicare la prestazione dei miei ragazzi". Il tecnico del Brescia, rivedendo le immagini alla moviola del fallo di Mexes, infine commenta: "Dal campo sembrava che il rigore ci fosse. Adesso che lo rivedo posso dire che non c'era". Leggi i commenti I commenti dei lettori 
ROMA - Non arriva la vittoria contro la Lazio, Massimiliano Allegri però vede un miglioramento complessivo nel gioco del Milan: "Abbiamo dato segnali di solidità. A me il Milan è piaciuto, la squadra si è sacrificata, non abbiamo preso contropiede. Credo che stasera sia stata una partita molto intensa - l'analisi del tecnico rossonero - nel primo tempo abbiamo avuto tre occasioni, nel secondo la partita è stata più equilibrata ma abbiamo preso il gol con un uomo a terra per crampi, abbiamo colpito una traversa e nel finale abbiamo avuto un'occasione con Boateng. Se fossimo usciti con una vittoria saremmo qui a dire che il Milan si è ritrovato. Ma siamo sulla strada buona". Allegri se la prende anche con gli episodi: "Tra l'altro gli episodi non ci vanno molto a favore - ricorda ai microfoni Sky - anche se questo non deve essere un alibi. Dobbiamo continuare a lavorare e migliorare le cose che sbagliamo. Per esempio oggi abbiamo un po' mollato dopo il vantaggio, abbiamo gestito male la palla ma ricordiamoci che ci sono anche gli avversari e non possiamo dominare per 90 minuti. Ripeto, la squadra si è ben comportata, ora dobbiamo tornare alla vittoria e speriamo di farlo già sabato. Ma per me la prestazione è stata buona". Intanto l'Inter è già avanti 5 punti: "Noi dobbiamo fare la corsa su noi stessi e pensare a fare più punti possibili. E' vero, siamo in ritardo sulla capolista ma l'esempio della Roma e del Milan dell'anno scorso, capaci di recuperare 14 e 10 punti, dimostrano che il campionato è lungo e noi siamo solo all'inizio. Dobbiamo trovare una striscia positiva al più presto, anche se non abbiamo mai tempo per lavorare giocando ogni tre giorni e abbiamo avuto degli infortuni". Leggi i commenti I commenti dei lettori 
MILANO - Si è sbloccato Milito: una doppietta, come Etòo. Ma cosa sarebbe successo se la palla di Almiron (dopo soli 20 secondi) invece di battere sul palo interno destro della porta di Julio Cesar e uscire, fosse finito dentro? Poi ha dominato l'Inter e Milito ha segnato il suo primo gol stagionale di testa sul cross dal fondo del travolgente Etòo che ha fatto a pezzi il povero Pulzetti, improvvisatosi marcatore per la febbre che ha colpito Raggi. Per il Bari, il non aver potuto contare su un terzino di ruolo per marcare l'imprendibile Etòo, si è rivelato fatale. La squadra di Benitez infatti ha preso in mano la partita con le veloci percussioni del camerunense, le giocate di Sneijder e Milito. Avrebbe potuto segnare diversi gol già nel primo tempo, la squadra nerazzurra, ma ha arrotondato il risultato nella ripresa. Uno stupido mani in area di Rossi ha offerto a Etòo un rigore che il camerunense non ha fallito e la partita è andata in archivio, in pratica. Etòo ha poi segnato un altro rigore (dubbio), arrivando a quota cinque nella classifica dei cannonieri (ma ne ha fatti otto in gare ufficiali). E Milito è stato mandato in gol dall'ottimo Stankovic in contropiede nel finale. Così l'Inter ha rafforzato la propria posizione in vetta alla classifica, da sola, facendo meglio dell'anno scorso, quando il Bari l'aveva bloccata a San Siro. Insomma i dubbi iniziali sono stati quasi del tutto fugati e probabilmente la trasferta di Roma servirà ai nerazzurri per capire dove possono arrivare. Benitez ha dovuto rinunciare a Zanetti, dopo il contrattempo di Palermo, schierando Chivu a sinistra. Il recupero di Stankovic e di Sneijder ha migliorato l'assetto nerazzurro a centrocampo. Ventura all'ultimo momento ha perso Raggi, febbricitante, e ha schierato il centrocampista Pulzetti terzino e Almiron dall'inizio. E' stata la chiave della partita. E comunque l'Inter ha fatto una gran partita e Benitez ha fatto (quasi) dimenticare Mourinho. Pronti via, con una bella manovra sulla sinistra che ha coinvolto Parisi, Barreto e Ghezzal, l'algerino ha dato indietro Almiron che ha battuto di destro, facendo tremare il palo alla destra di Julio Cesar. Un bel biglietto di presentazione per il Bari che tuttavia, dopo il brillante (ma sfortunato) avvio, ha ceduto progressivamente anche perchè ha trovato difficoltà notevoli nel fermare lo scatenato Etòo (Pulzetti non è un difensore e si è visto) e il gioco nerazzurro. L'Inter si è infatti messa subito in moto: Etòo, Milito e Pandev hanno cominciato a macinare azioni e a creare occasioni finchè al 27' il camerunense non si è bevuto Pulzetti sulla sinistra e ha messo la palla sulla testa di Milito che si è fatto beffe di Rossi insaccando. I nerazzurri avrebbero potuto raddoppiare poco dopo su un'altra incursione di Etòo sulla sinistra: Maicon ha mancato la palla sul traversone basso. Anche Chivu ha cercato il gol nel finale di primo tempo e l'Inter ha dato l'impressione di essere superiore al Bari che pure, dalla cintola in su, non ha fatto male, pur controllato bene dai nerazzurri. Il disastro per i pugliesi si è registrato in difesa. Mazzoleni ha "graziato" Pulzetti all'inizio della ripresa per una plateale trattenuta su Etòo. Il Bari ha tentato con Barreto, ma un plateale mani di Rossi su traversone da sinistra di Sneijder, ha indotto Mazzoleni a indicare il dischetto: Rigore che Et'o ha trasformato sulla destra di Gillet. Ventura è corso ai ripari con Rivas al posto dello statico Kutuzov. Il Bari ha tentato con Ghezzal, andando avanti, ma è stato Milito al 14' a mettere alto una preziosa palla a coronamento di una bella azione corale. Castillo e D'alessandro in campo al posto di Ghezzal e di Alvarez nel Bari. Il secondo rigore dato all'Inter ci è sembrato esagerato: Rivas ha messo il piede e Lucio è volato. Etòo non ha fallito, mandando stavolta la palla alla sinistra di Gillet. Il Bari che cercato di salvare la faccia andando a caccia del gol della staffa con Parisi, D'Alessandro ecc. Ma l'Inter capolista solitaria ha nettamente meritato: Stankovic ha dato a Milito in contropiede la palla del 4-0 e l'Inter è andata a dormire contenta. 
