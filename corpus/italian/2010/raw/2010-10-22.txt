Il singolo 'Sing-hiozzo' e il pre-order del nuovo album 'Casa 69', nella versione i Tunes LP, sono in testa alla classifica dello store digitale. Dopo poche ore (il brano è on line dalla mezzanotte di oggi) 'Sing-hiozzo', che anticipa l'uscita del nuovo album 'Casa 69' - dal numero civico della loro casa vicino a Parma - prevista per il 16 novembre, è subito primo nella classifica del download dei singoli. Contemporaneamente il nuovo album 'Casa 69' è il più pre-ordinato su i-Tunes nel formato LP. Da oggi il nuovo disco può essere ordinato in anteprima, anche nel nuovo formato i Tunes LP: realizzato per la prima volta da una band italiana, conterrà due tracce in più rispetto al formato standard e contenuti extra, tra cui due video con immagini di backstage montate sulle note del singolo 'Singh-iozzo' e un altro brano dell'album, la copertina e il booklet dell'album, dieci nuove foto della band e i testi dei brani. Registrato in Canada con la produzione di David Bottrill, 'Casa 69' esce a oltre tre anni di distanza dal precedente. 
La Procura sceglie la linea dura dopo la vergognosa caccia al tifoso inglese scatenata alla vigilia di Napoli-Liverpool. Secondo il pm Stefano Capuano devono restare in cella i tre arrestati con l’accusa di aver preso parte, mercoledì sera, all’aggressione ai danni di quattro cittadini inglesi. Nessuno sconto, dunque, per quella che l’ufficio inquirente definisce come un’azione «vigliacca e inutilmente violenta», scatenata nella zona fra piazza Garibaldi e piazza Principe Umberto ai danni di quattro inermi fratelli di nazionalità britannica ritrovatisi nel mirino di un «branco» composto da almeno una decina di persone. Il pm Capuano, che in questi giorni è anche impegnato al fianco del pm Giuseppe Narducci nel processo sullo scandalo Calciopoli, ha chiesto la convalida del provvedimento eseguito dagli agenti della Digos e dell’Ufficio prevenzione generale e la contestuale emissione di un’ordinanza di custodia cautelare in carcere. Deciderà il giudice nelle prossime ore. I tre indagati, Marco Marzano, di 30 anni, Mirko Fiorentino, 25 e Lucio Gerardo, 38 anni, (i primi due napoletani rispettivamente di Fuorigrotta e Posillipo, il terzo di Sant’Angelo dei Lombardi) che devono rispondere dell’accusa di lesioni, saranno interrogati dal gip al quale potranno fornire la propria versione in merito ai fatti contestati. Proseguono le ricerche per individuare gli altri presunti responsabili degli atti teppistici che hanno macchiato l’appuntamento sportivo più importante della stagione calcistica napoletana. Per fortuna non si sono registrati episodi altrettanto gravi all’interno dello stadio San Paolo gremito da oltre cinquantamila spettatori che hanno seguito tranquillamente l’incontro. Ciò nonostante, la partita di Europa League ha riproposto i problemi legati ai controlli agli ingressi e all’interno dell’impianto di Fuorigrotta. Nodi documentati anche da un servizio della trasmissione satirica “Striscia la notizia” andata in onda ieri sera e dedicato alle disfunzioni in alcuni fra i più importanti stadi europei: l’inviato Valerio Staffelli è riuscito a far entrare tre persone allo stadio con due biglietti, acquistati dai bagarini e per giunta falsi, senza perquisizioni all’ingresso. Prima dell’inizio della gara, inoltre, decine di ragazzi hanno tranquillamente scavalcato, sotto l’occhio impotente degli steward, il vetro che divide il settore Curva B da quello “Distinti”, già stracolmo, che si è inevitabilmente riempito oltre la capienza, obbligando spettatori muniti di regolare biglietto ad assistere alla gara in piedi oppure sulle scale, in barba a qualsiasi norma di sicurezza. E lunedì sera, con il posticipo serale Napoli-Milan, il San Paolo è atteso da un’altra prova del fuoco: già venduti oltre 37 mila biglietti. 
ROMA - WikiLeaks ha preannunciato per domani una nuova pubblicazione di documenti segreti, senza specificare quale sarà il tema. Citando non meglio precisate fonti del sito fondato da Julian Assange, la tv araba Al Jazeera ha anticipato rivelazioni su torture e crimini commessi in Iraq dagli stessi iracheni e dagli americani nel periodo che va dal gennaio 2004 alla fine del 2009 e sul bilancio delle vittime del conflitto, almeno 109 mila morti (il 63% dei quali civili) dal momento dell'invasione all'anno scorso. Immediata la reazione dell'amministrazione di Washington che tramite il segretario di Stato Hillary Clinton  ha condannato "nei termini il più chiari possibile" la divulgazione di qualsiasi documento che metta a rischio la vita di soldati o civili americani. Secondo la ricostruzione fornita da WikiLeaks su Twitter, i nuovi documenti erano stati dati ad alcuni mezzi di informazione internazionali in vista di una conferenza stampa convocata per domani a Londra. Ma Al Jazeera ha rotto l'embargo e i dossier sono finiti in rete già oggi. Dossier che rivelano "numerosi casi di tortura praticati da poliziotti e soldati iracheni nei confronti di prigionieri iracheni", mentre gli statunitensi "erano al corrente del ricorso alla tortura autorizzato dallo Stato (iracheno), ma hanno ordinato alle loro truppe di non intervenire". Inoltre, ha aggiunto l'emittente, "centinaia di civili sono stati uccisi durante il conflitto a posti di blocco dell'esercito americano". A quanto pare, i dossier, quasi 400.000 rapporti dell'esercito Usa, sono stati passati a WikiLeaks dallo stesso analista dell'intelligence militare Bradley Manning che avrebbe dato al sito una tranche di 90 mila documenti sulla guerra in Afghanistan che furono pubblicati a fine luglio. Al Jazeera ha avuto accesso ai documenti per le ultime dieci settimane e li ha diffusi per prima. A quel punto WikiLeaks ha decretato la fine dell'embargo e i file sono usciti su altri mezzi di informazione e anche sul sito di Assange. WikiLeaks scatenò un putiferio mesi fa , rendendo pubblici 77.000 documenti sulla guerra in Afghanistan, e annunciando di averne nel cassetto altri 15.000 altrettanto esplosivi. Lo "scoop", incentrato sui rapporti riservati dei comandi Usa che hanno rivelato numerosi punti oscuri - a cominciare dalle squadre con licenza di uccidere i leader di Al Qaeda e dall'insofferenza per l'attività di Ong come Emergency - ha fatto piovere sulla testa di Assange moltissime critiche. "Assange - protestò il capo degli Stati maggiori Usa, Mike Mullen - può dire tutto quello che vuole sulle sue fonti e sul suo diritto a pubblicare documenti segreti, ma la verità è che sulle sue mani c'è il sangue dei nostri soldati". Poi su Assange è caduta una tegola pesante, con le accuse di stupro in Svezia in un'inchiesta dai contorni oscuri, e un mandato di arresto spiccato e poi ritirato. "E' uno sporco trucco", accusò l'australiano puntando l'indice contro l'intelligence statunitense. Proprio oggi, prima dell'annuncio della nuova pubblicazione, il segretario generale della Nato aveva lanciato un nuovo monito: "Queste fughe di notizie  sono molto inopportune e con conseguenze negative in materia di sicurezza e per le persone coinvolte", aveva detto Anders Fogh Rasmussen, nel corso di una conferenza stampa congiunta con il cancelliere tedesco Angela Merkel a Berlino. "Potrebbero mettere in pericolo la vita dei soldati e dei civili", aveva aggiunto. Una posizione ribadita anche da Washington, con il Pentagono che ha messo in guardia sul fatto che i documenti militari segreti che stanno per essere pubblicati da WikiLeaks "possono minacciare le truppe Usa o gli iracheni che cooperano con gli americani". Ciononostante, "per quanto riguarda la natura dei fatti contenuti in questi documenti, anche nei casi in cui iracheni innocenti sono stati uccisi o dove vi sono accuse di abusi ai danni di detenuti, si tratta di cose già emerse nel corso del tempo", ha detto il portavoce del dipartimento alla Difesa Dave Lapan. I militari statunitensi hanno infatti già pronto un team di 120 esperti per analizzare la nuova documentazione. Anzi, gli americani sostengono di sapere già da dove arrivi lo "scoop": da un database iracheno, e chiedono che siano "restituiti i documenti trafugati". 
CAGLIARI  - Dopo oltre due mesi ai margini della squadra rossoblù, Federico Marchetti rompe gli indugi e si rivolge alla Lega di Serie A, per ottenere la rescissione del contratto che lo lega al Cagliari. Attraverso il suo agente, l'avvocato Beppe Bozzo, Marchetti ha chiesto l'intervento d'urgenza di un pool del collegio arbitrale, con la speranza di ottenere anche un risarcimento danni dalla società del presidente Cellino. La richiesta è stata depositata nella mattinata di oggi. DICHIARAZIONE SGRADITA - Al rientro dall'esperienza mondiale in Sudafrica, l'ormai terzo portiere rossoblù aveva espresso il proprio gradimento all'ipotesi di trasferirsi alla Sampdoria, ma l'ha fatto alla stampa prima di parlarne col n.1 del club sardo. "Avrebbe dovuto dirlo prima a me" fu la reazione a caldo di Massimo Cellino. Alla successiva contestazione dei tifosi si è poi aggiunta la scelta della società di trattenere Marchetti a Cagliari senza fargli però mai vedere il campo, nonostante l'interessamento di diversi club italiani ed europei. NON SI PARLA DI MOBBING - I legali di Marchetti non hanno utilizzato il termine 'mobbing' nella loro richiesta, ma hanno tenuto a sottolineare come il mancato impiego del loro assistito non sia dovuto a cali di rendimento o di forma. Il portiere si allena regolarmente con il resto del gruppo ma, pur essendo a detta di molti il migliore d'Italia dopo Buffon, non è mai stato convocato da Bisoli dall'inizio del campionato, perdendo così anche il proprio posto in azzurro. Leggi i commenti I commenti dei lettori 
GAVARDO (BRESCIA) -  E il sindaco, alla fine, fece retromarcia. Basta con la schedatura delle case degli immigrati. Basta censimento mirato nelle zone del paese dove abitano gli stranieri, e stop anche ai questionari "invasivi" sui locatari (o proprietari) e i loro ospiti. C'è voluto l'intervento della Prefettura di Brescia per convincere Emanuele Vezzola, primo cittadino di Gavardo, 11 mila abitanti in Val Sabbia, a ritornare sui suoi passi e a resettare l'ordinanza con la quale si era inventato un modo tutto suo per controllare gli immigrati e scoraggiare la residenza straniera. La trovata anagrafica del Comune - denunciata da Repubblica - consisteva in un'interpretazione a dir poco creativa delle norme "in materia di iscrizione anagrafica nel registro della popolazione". E cioè: obbligare gli abitanti vecchi e nuovi di alcune zone del paese (quelle dove si concentra la popolazione immigrata) a sottoporsi a controlli da parte dei vigili sulla "idoneità abitativa" e le "condizioni igienicosanitarie" dell'immobile. La stessa cosa avrebbero dovuto fare, in base al provvedimento adottato dall'amministrazione, se e quando avessero ospitato qualche straniero. In quel caso non si sarebbero dovuti limitare a darne comunicazione entro 48 ore (come prevede la legge). Ma per far felice il sindaco avrebbero dovuto persino specificare la durata e il termine dell'ospitalità, il numero e il tipo di persone accolte in base alla capienza dell'alloggio, e i dati catastali dell'immobile. Un po' troppo, insomma. Per stigmatizzare l'ordinanza del sindaco pdl Vezzola (già noto per avere imposto ai dipendenti comunali l' attenti militare di fronte a qualsiasi autorità di passaggio in municipio) si era mosso l'Unar, l'ufficio nazionale antidiscriminazioni razziali del Ministero della pari opportunità. Che in una lettera (nella quale si invitava il primo cittadino a correggere il tiro) aveva definito il provvedimento discriminatorio e in grave conflitto con il "principio di parità di trattamento". Soprattutto nella parte riguardante l'ospitalità. Di fronte alle lettere arrivate dal ministero della Carfagna, Vezzola sembrava voler tirare dritto. Ma una settimana fa è intervenuta la Prefettura. Che ha chiesto al sindaco di Gavardo di rivedere l'ordinanza adeguandola alle disposizioni contenute nel testo unico sull'immigrazione. E così è stato. Il Comune fa sapere che "le disposizioni in oggetto cesseranno i loro effetti il 10 novembre 2010". E che "in sede di eventuale reiterazione, saranno apportate le necessarie modifiche eliminando eventuali criticità". Soddisfatta la Cgil bresciana, che aveva segnalato il caso. "Era l'ennesima operazione politica tesa a rendere impossibile la vita agli immigrati  -  dice il segretario della Camera del lavoro, Damiano Galletti  -  per fortuna è stata stoppata. Nel nostro territorio c'è una regia del centrodestra, in particolare della Lega, per la quale gli stranieri non devono avere gli stessi diritti degli italiani". 
Investe due donne, abbandona l'auto e fugge. Drammatico incidente in via Cupa Santa Maria del Pozzo a Barra. M. B., 33 anni di Massa di Somma, e A. C., 48 anni di Barra, giovedì sera, intorno alle 22, sono state travolte da una Fiat Panda bianca. Una macchina lanciata ad alta velocità nella stretta strada a senso unico che, dopo aver centrato i due pedoni, ha urtato prima contro un muro e poi si è schiantata su una Lancia Y in sosta. Le donne ferite sono state soccorse dal personale del 118. M. B., trasportata all'ospedale Loreto Mare, è in prognosi riservata in lotta tra la vita e la morte, mentre A. C., condotta all'ospedale Don Bosco, è stata giudicata guaribile in 20 giorni per trauma cranico e contusioni multiple su tutto il corpo. 
Niente impresa contro il Liverpool. L'urlo dei cinquantaduemila è strozzato in gola. Un primo tempo con troppi timori reverenziali, un secondo con l'atteggiamento giusto, ma il gol non arriva. E finisce con il terzo pareggio del Napoli in Europe League. Aurelio De Laurentiis si sforza di guardare positivo: "La qualificazione è ancora in piedi". Merito dello Steaua Bucarest che pareggia 1-1 con l'Utrecht e lascia ancora aperta la porta al secondo posto. Il presidente non fa processi. Bicchiere mezzo pieno. "Il Liverpool ha giocato con grande equilibrio nonostante le assenze di Gerrard e Torres". Proprio così. L'esperienza internazionale dei Reds ha fatto la differenza. Tranquillità, controllo quasi totale e addirittura l'occasionissima con Babel nella ripresa per far saltare il banco "Ma siamo stati più pericolosi noi  -  ribatte Walter Mazzarri  -  abbiamo cambiato marcia dopo un avvio timoroso ma non siamo riusciti a sbloccare il risultato. Non ho nulla da rimproverare alla squadra". Ma è chiaro che contro il Milan bisognerà accelerare e tentare il colpo grosso. I magnifici tre hanno incantato soltanto a tratti. Cavani è pericoloso due volte, ma forse è un po' stanco: "La colpa è della federazione uruguaiana  -  attacca De Laurentiis  -  gli hanno fatto disputare due amichevoli in Asia consecutive. Che bisogno c'era?". Probabilmente nessuno. L'obiettivo, dunque, è trovare la giusta brillantezza. E il discorso riguarda pure Hamsik e Lavezzi. Mazzarri ci sta cominciando a pensare già da oggi. La squadra si è ritrovata a Castelvolturno. Non ci sarà lo squalificato Cannavaro (potrebbe sostituirlo Cribari) per il resto si verificherà lo stato di forma dei singoli che sono reduci dalla doppia sfida con Catania e Liverpool. Tra le note positive c'è, sicuramente, Andrea Dossena. Altra prova di personalità e la conferma che la fascia sinistra ha trovato il suo padrone. De Laurentiis svela anche un retroscena: "L'avevamo già preso e Bigon mi segnalò Gareth Bale del Tottenham. Valeva otto milioni, ma eravamo coperti nel ruolo. Adesso ne vale 20. Avremmo fatto un affare".  Acqua passata. Il presente si chiama Milan. Almeno in quarantacinquemila sugli spalti per una notte di grande calcio: "Noi  -  taglia corto Aronica  -  vogliamo ripagarli. Con il Liverpool non ci siamo riusciti, con il Milan sarà diverso". 
Le prime lauree sono già state revocate. Qualcuno era diventato pure avvocato e ora dovrà prepararsi all’inevitabile cancellazione dall’albo. Ma adesso gli studenti accusati di aver comprato esami universitari con la complicità di due bidelli per laurearsi in Giurisprudenza alla Federico II devono prepararsi anche al probabile processo penale. Dal sogno della toga, al banco degli imputati. Il pm Giancarlo Novelli, che ha coordinato le indagini condotte dalla Digos, ha chiesto il rinvio a giudizio di 24 studenti e i due bidelli. Le ipotesi di reato sono falso e corruzione. Nei prossimi giorni il giudice dovrà fissare la data d’inizio dell’udienza preliminare. Quattro imputati hanno chiesto di patteggiare la pena, il pm ha prestato il consenso solo per tre posizioni. Nella lista dei testimoni indicati della Procura figurano docenti prestigiosi, in pratica un intero Senato Accademico, le cui firme sono state falsificate così da far apparire come superati esami in realtà mai sostenuti. Nel capo d’imputazione sono contestati 91 esami ritenuti dall’accusa mai sostenuti dai candidati. Le materie prescelte erano soprattutto quelle più complesse: Diritto commerciale, Procedura penale e civile, Economia politica. Il meccanismo, secondo la ricostruzione delle indagini, funzionava in questo modo: i bidelli, dopo aver ricevuto dai professori le “camicie” d’esame compilate dopo la seduta, prima di riportare la documentazione in segreteria sostituivano uno dei fogli, compilandolo con i dati degli studenti e apponendo in calce firme contraffatte. Non è stato ritrovato alcun tariffario, ma l’ipotesi d’accusa è che gli studenti abbiano versato somme di danaro per comprare l’esame. Le indagini sono cominciate dopo una segnalazione partita dall’Università. L’Ateneo Federiciano ha collaborato sin dal principio con gli investigatori della Digos e con la Procura. Scontata la richiesta di costituzione di parte civile, possibile già all’udienza preliminare. 
