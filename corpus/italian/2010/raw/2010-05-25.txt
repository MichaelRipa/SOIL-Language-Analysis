Quelli dell'ultimo anno sono i laureati più giovani che l'Italia abbia mai avuto. Ragazzi e ragazze che hanno, finalmente, un'età vicina a quella dei loro coetanei europei e cominciano ad avere una concreta confidenza con l'inglese. Sono arrivati però alla loro linea d'ombra mentre la crisi mondiale faceva quasi tabula rasa di ogni opportunità di lavoro. Così, ora che hanno conquistato qualcosa di importante, si sono accorti di avere perduto molto altro. Illusioni e ambizioni. Consapevoli e preoccupati, molti di loro sono pronti ad andare all'estero per trovare impiego. Eppure, come se si volessero aggrappare a un ultimo effimero sogno, pensano sempre di più al settore pubblico come alla meta preferita per un lavoro. E, quasi tutti, hanno smesso di aspirare ad avviare un'attività in proprio. E' questo il profilo complesso e diversificato che viene restituito dalla dodicesima edizione dell'indagine di AlmaLaurea, consorzio di una sessantina di atenei, presentata a Roma presso la sede della Crui, la conferenza dei rettori delle università italiane. L'occasione è quella del convengo "L'istruzione universitaria nell'ultimo decennio. All'esordio della European Higher Education Area". Gli autori della ricerca, per indagare le performance e le ambizioni dei laureati, hanno interpellato 190 mila giovani che hanno concluso gli studi universitari entro la fine del 2009. A quasi dieci anni dalla riforma, l'indagine è anche un'opportunità per fare il punto sugli esiti delle norme via via introdotte. Per Andrea Cammelli, direttore del consorzio, la convinzione è che "i risultati raggiunti, al di là delle tante cose di cui l'università si deve emendare, delle difficoltà, senza finanziamenti adeguati e con continue riforme, siano complessivamente assai più confortanti di quanto non vadano ripetendo i tanti cultori del flop della riforma". Più studio e regolarità. Tra il 2001 e il 2009, il numero delle lauree conseguite è cresciuto di oltre il settanta per cento ma buona parte è dovuta al fatto che molti giovani si ritrovano in tasca due titoli (la laurea breve e quella specialistica). Più utile forse il numero degli anni di formazione universitaria portati a termine, che pure sono cresciuti del 22,3 per cento. Al contempo, anche la regolarità degli studi è aumentata e i laureati in corso sono quadruplicati. Il 39,2 per cento dei giovani dell'ultima ondata hanno chiuso i libri universitari in tempo con i programmi di studio. Nel 2001 erano stati solo il 9,5 per cento. Nel dettaglio della tipologia di corso di studi si notano differenze molto accentuate: si va dal 72,8 per cento delle professioni sanitarie al modesto 18,2 per cento dei "triennali" del gruppo giuridico. Ancora più giovani. Nel 2001 quindi si arrivava alla meta agognata poco dopo avere compiuto i 27 anni. Ora, quasi uno su cinque ce la fa prima ancora di tagliare il traguardo dei 23 anni. In media, i giovani che scelgono la laurea breve ci riescono a 23,9 anni. Bassa l'età anche dei laureati di secondo livello (25 anni) e quella degli specialistici a ciclo unico (26,1 anni). Questo, al netto del fenomeno crescente degli iscritti "anziani" che stanno facendo aumentare l'età media di immatricolazione. Sempre meno chimica e fisica. In questi anni tribolati che ci separano dal 2001, anche a leggere i numeri di questa indagine, non tutto però è andato per il meglio. Alcuni corsi di studio invece di aumentare gli anni di formazione complessiva hanno fatto i conti con una diminuzione. E' il caso dei titoli per le lauree scientifiche come chimica, fisica e matematica. Un problema concreto soprattutto perché, come ha sottolineato Cammelli, il fenomeno prende forma in "un terreno dove l'Italia accusa un ritardo già molto consistente nel confronto internazionale". Gli sforzi realizzati "da una pluralità di soggetti pubblici e privati al fine di avvicinare i giovani alle scienze incoraggiandone gli studi  -  ha spiegato il direttore di AlmaLaurea - non si sono ancora trasformate interamente in titoli e in anni di formazione". Più stage, meno Erasmus. Il legame con il mondo imprenditoriale si è fatto, nel frattempo, meno evanescente. Più della metà dei giovani usciti ora dagli atenei hanno fatto stage e tirocini riconosciuti dal corso. Erano solo il 18 per cento nel 2001. Più complicato invece per gli studenti partecipare adesso a programmi di studio all'estero come l'Erasmus, soprattutto durante gli anni della laurea "breve": in questo caso la quota di adesione si è quasi dimezzata rispetto a prima della riforma. Soddisfazione e "taglio" ai corsi. Alla fine di tutti i giorni fatti di studio, degli entusiasmi e delle delusioni e delle paure per gli esami, il 33,9 per cento degli studenti si sono detti molto soddisfati di quello che hanno attraversato. Nel 2001 erano qualche punto percentuale in meno. Eppure la quota di chi si iscriverebbe di nuovo alla stesso corso è pressoché la stessa di allora, poco più del 68 per cento. Forse saranno più soddisfatti quelli che verranno quando troveranno qualche corso di laurea in meno e una minore frammentazione. Il Consiglio Universitario Nazionale (Cun), nel contesto del convegno, ha presentato un'analisi relativa all'offerta formativa secondo cui, a partire dall'anno accademico 2007/2008, sono stati eliminati fino ad oggi 469 corsi di laurea. Il "taglio" ha interessato soprattutto le lauree triennali (371). "La riduzione  -  ha spiegato Andrea Lenzi, presidente del Cun - è stata realizzata per offrire ai giovani un percorso di studio di base più completo e meno frammentato rispetto alla situazione precedente". Il rifugio dello studio. Senza dubbio, tra il 2001 e oggi, si è accentuata l'intezione dei giovani, che pure c'era anche allora, di proseguire la formazione anche dopo la laurea. Pensa a continuare gli studi, il 77 per cento dei laureati di primo livello e più del 41 per cento degli "specialistici". Per gli autori dell'indagine è lecito interrogarsi se questa intenzione esprima "un autentico desiderio di formazione ulteriore" o invece derivi della "difficoltà a trovare una collocazione adeguata sul mercato del lavoro?". La risposta data da Cammelli conferma lecite preoccupazioni: "La maggiore frequenza a proseguire che caratterizza i giovani residenti nel Mezzogiorno sembra confermare la seconda ipotesi". Più "pubblico" e meno imprenditorialità. Ma cosa pensano di trovare dopo? E quali le loro ambizioni e necessità? Nel lavoro che sperano di trovare, i giovani pensano di riuscire ad apprendere a acquisire professionalità e saperi. Ma, quando pensano a un impiego, sentono soprattutto il bisogno di stabilità e sicurezza. I laureati di secondo livello riescono a conservare un po' di spazio importante anche per la possibilità di fare carriera. Rispetto agli anni scorsi poi, sono di più quelli che si dicono pronti ad andare all'estero e quelli disposti a cambiare residenza. Però in loro, forse anche per le condizioni così incerte del sistema economico, si è affievolito di molto lo spirito imprenditoriale e pochissimi sono quelli che ambiscono ad avviare un'attività in proprio. E quando però gli si chiede qual è il settore a cui pensano, si scopre che, rispetto al 2001, sono cresciuti in maniera significativa quelli che guardano al settore pubblico. Un ambito che in questi anni, ha visto bruscamente ridursi il numero delle posizioni, per i neolaureati sembra essere ancora un approdo possibile per un posto fisso e certo. Almeno fino a quando non scopriranno, pure loro, di essere stati abbagliati da un miraggio. Leggi i commenti I commenti dei lettori 
Sono anni ormai che i rom di Sesto San Giovanni si accampano in via Luini. Piantano le tende sotto al cavalcavia, costruiscono le baracche a poca distanza dai binari della ferrovia. Ogni settimana arrivano le ruspe del Comune, tirano giù tutto e li mandano via. Ma presto questo gioco a rimpiattino avrà fine perché l’amministrazione di centrosinistra che guida Sesto San Giovanni ha ottenuto un finanziamento record di 192mila euro per costruire un muro lungo 500 metri e alto quasi tre per impedire ai nomadi di tornare ad accamparsi lungo la ferrovia. Via Luini, zona nord di Sesto, al confine con Monza e Cinisello, è da tempo terra di nessuno. I rom, anche se non c’è acqua né corrente elettrica, l’hanno scelta come ultimo riparo, trasformando il territorio attorno in una discarica a cielo aperto. I cittadini protestano da mesi e chiedono lo sgombero. Ci sono state fiaccolate e affollate assemblee. Ma gli zingari, nonostante i continui sgomberi, continuano a tornare. Per questo il Comune passa alle vie di fatto. Comincerà il 7 giugno il cantiere per la costruzione del muro, con sovrastante cancellata, che cingeranno 18mila metri quadrati di zona demaniale lungo i binari. Una vasta area dismessa vicina all’ex Falck, un luogo dove i nomadi si sono rifugiati per anni fino alla morte di un ragazzino di 13 anni, nel settembre 2008, bruciato vivo in un incendio.«È anche per  evitare che simili tragedie si ripetano che abbiamo deciso di costruire questa cancellata», spiega il sindaco Giorgio Oldrini, democratico, che sui rom ha sempre avuto una posizione netta. «La situazione igienicosanitaria negli accampamenti abusivi è insostenibile — aggiunge il primo cittadino, a capo di una delle poche amministrazioni di centrosinistra rimaste in provincia di Milano — I cittadini si lamentano e noi abbiamo il dovere di intervenire per contenere il degrado e proteggere la salute pubblica». Con queste premesse, Oldrini ha deciso che il Comune doveva partecipare al bando per l’assegnazione dei fondi del piano Maroni per l’“emergenza rom”. E il progetto per la recinzione lungo via Luini è stato approvato. Di fronte all’attivismo di Milano — Palazzo Marino si è accaparrato 13 milioni per far sparire i campi rom non autorizzati — forse Sesto non vuole esser da meno: il finanziamento è destinato solo all’aspetto sicurezza, non all’accompagnamento sociale. «Il Comune ha tanti interventi di sostegno all’immigrazione, non c’era bisogno di misure specifiche sui nomadi» conclude Oldrini. L’assessore ai Lavori pubblici, Vincenzo Amato, precisa che alla decisione di tirare su un muro si è arrivati anche per ragioni “umanitarie”: «Ogni settimana dobbiamo andare a sgomberare quella gente — spiega — e ogni volta troviamo donne e bambini: è una pena anche per noi. Le condizioni di vita di quella gente sono terribili. Così vicini alla ferrovia corrono anche dei rischi. Incidenti mortali si sono già verificati. Non si può far altro che mettere in sicurezza l’area, che in futuro sarà destinata a capannoni industriali». Per una volta sono d’accordo i leghisti di Sesto. Il presidente del quartiere interessato, il lumbard Paolo Bosisio, parla così della scelta di Oldrini: «Costruire un muro è un’ammissione di resa e di impotenza del Comune, che non è in grado di presidiare il territorio. Comunque, da 15 anni avevamo questo problema. Almeno fanno finta di fare qualcosa. Anche se, purtroppo, adesso la zona resterà chiusa a tutti, anche a noi cittadini che speravamo potesse diventare un’area verde». 
Già l’anno scorso i negozi aperti ad agosto erano raddoppiati rispetto al 2008. Ma quest’estate cresceranno ancora. La crisi economica spinge i negozianti milanesi a non abbassare le saracinesche nemmeno con il grande caldo, per cercare di sfruttare anche lo shopping estivo dei turisti e dei milanesi che, se partono, lo fanno in maniera più distribuita durante l’anno e quindi non smettono di comprare. Erano più di 9.400 i negozianti milanesi che l’anno scorso hanno tenuto aperta la propria attività commerciale per almeno una settimana in agosto. Già oltre il doppio del 2008, quest’anno saranno ancora di più. A dirlo sono le stesse associazioni di settore, alle quali i commercianti continuano a riversare lamentele sul calo delle vendite, specie ora che si è il momento della dichiarazione dei redditi. «Stiamo già ricevendo almeno il 10 per cento in più di richieste per restare aperti in estate rispetto all’anno scorso — spiega Pietro Rosa Gastaldo, direttore milanese di Confesercenti che riunisce 3.500 commercianti soprattutto cittadini — domande che vengono soprattutto dalle zone classiche del commercio, come Buenos Aires, Duomo, Vercelli. La richiesta di tenere aperto pure il Primo maggio era già, tra l’altro, la dimostrazione che c’è un certo bisogno di lavorare. Attendiamo provvedimenti comunali ad hoc per incentivare l’apertura agostana, anche perché i dati sulle vendite non sono positivi». Per l’Unione del commercio, pur essendo presto per abbozzare stime sulle aperture estive, c’è già un dato che va nella direzione di tenere aperto in chiave anticrisi: «Sono cresciute di circa un quarto rispetto all’anno scorso in questo periodo le domande dei commercianti che vogliono tenere aperto la domenica — fa il punto il delegato territoriale Giorgio Montingelli — sulle aperture estive il vero salto l’abbiamo fatto l’anno scorso, raddoppiando gli esercizi con le serrande alzate. Quest’anno ci aspettiamo le stesse cifre, ci sono già varie richieste ma potrebbero essere anche di più». Se per ora i negozianti tempestano di chiamate le associazioni per informare che terranno aperti anche il 2 giugno, Festa della Repubblica, la conferma della crescita dell’apertura estiva viene anche da una delle arterie commerciali per eccellenza della città, corso Buenos Aires. Qui l’anno scorso solo in 40 su 200 erano rimasti aperti, tra gli iscritti ad Ascobaires. «Quest’anno saranno almeno il doppio se non di più — dice il presidente, Gabriel Meghnagi — dopo un aprile buono, a maggio siamo di nuovo in perdita. I commercianti scelgono allora di recuperare qualche incasso rinunciando alle ferie». Non fanno eccezione anche i panettieri, che il Comune può multare con 35 euro per ogni giorno d’apertura promesso e non rispettato: «I panificatori hanno abbreviato le ferie, magari si faranno solo una settimana — spiega Cesare Marinoni, vicepresidente dell’Associazione dei panificatori — nel resto dell’estate saranno in tanti qui a lavorare». 
Sono due le inchieste che ruotano intorno alla figura di Massimo Ponzoni, l’ex assessore all’Ambiente della Regione Lombardia recordman di preferenze alle ultime elezioni. C’è la corruzione, reato per il quale è stato raggiunto da un avviso di garanzia, come anticipato dal Giornale . E c’è un’inchiesta più ampia, che riguarda i rapporti con i clan di alcuni esponenti politici dell’area di Desio, Seregno e Cesano Maderno — dove Ponzoni raccoglie gran parte dei suoi voti — su cui si sta concentrando la Direzione distrettuale antimafia di Milano. L’inchiesta sulla corruzione è uno sviluppo dell’indagine del pm monzese  Walter Mapelli sulla bancarotta fraudolenta della Pellicano srl, società immobiliare con sede a Desio, dichiarata fallita dal tribunale dopo che era stato riscontrato un buco da 600mila euro. Nel corso degli accertamenti della Finanza è emersa poi la vicenda della tangente da 220mila euro che sarebbe stata versata a Ponzoni da un imprenditore del Bergamasco, Filippo Duzioni. Ponzoni si sarebbe speso non nella sua veste di assessore regionale ma per la sua influenza nei confronti di una serie di tecnici e politici — anch’essi indagati — da lui controllati in Brianza, riuscendo a procurare all’imprenditore un cambio di destinazione per una grande area in via Borghetto a Desio. Ma la storia delle mazzette è connessa con il fallimento della Pellicano, le cui uniche realizzazioni sono state le palazzine costruite a Cabiate, nel Comasco, da un’impresa edile in cui figuravano anche familiari di Ponzoni. Il quale ha smentito tutto: «Non ho mai percepito somme di denaro da alcuno per finalità illecite e ho subito chiesto alla Procura di Monza di essere sentito, per chiarire l’assoluta infondatezza della pur generica contestazione». Altra cosa è l’indagine sugli intrecci tra politica e ‘ndrangheta nell’area di Desio su cui indaga un pool di magistrati della Dda, coordinati dal procuratore aggiunto Ilda Boccassini. In questo caso gli accertamenti sono a più ampio spettro e riguardano gli interessi delle cosche nell’edilizia. Si va dal fallimento di una grossa società di demolizioni della provincia di Lecco, al cui interno operavano come procacciatori d’affari un esponente della famiglia Strangio e un uomo vicino al clan BarbaroPapalia, alle lobby imprenditoriali che hanno investito tra Desio, Cesano e Seregno. Non è la prima volta che gli investigatori antimafia si occupano di quest’area, dove negli anni Settanta emigrò il boss Natale Iamonte. Suo nipote, Natale Moscato, uno degli immobiliaristi più attivi nel circondario, fu coinvolto in vecchie indagini ma poi ne uscì assolto e ora è vicino a una fazione del Pdl a Desio. Ddopo le indiscrezioni che tiravano in ballo Ponzoni, è stata l’opposizione in consiglio regionale - da Chiara Cremonesi, di Sinistra ecologia e libertà, a Giulio Cavalli dell’Italia dei valori - a chiederne le immediate dimissioni. Stessa richiesta da parte del Pd, i cui consiglieri Giuseppe Civati e Gigi Ponti aggiungono: «Solo una settimana fa, in Provincia di Monza, dopo l’audizione del pm Mapelli sulle infiltrazioni mafiose, abbiamo capito che la Brianza è sotto attacco». Un po’ debole la difesa di Paolo Valentini, capogruppo Pdl al Pirellone: «È una questione personale, solo Ponzoni deve scegliere». 
Sono stati tutti scarcerati gli otto dipendenti dell'ospedale Pellegrini ritenuti assenteisti e arrestati ieri dalla polizia con l'accusa di truffa aggravata ai danni dell'Asl. Lo ha deciso il giudice Maria Aschettino al termine del processo con rito direttissimo, accogliendo le richieste degli avvocati Sebastiano Fusco e Mario Sica. Il giudice non ha convalidato l'arresto sia per motivi di merito sia per motivi procedurali. Non sono stati fatti, ha ritenuto Aschettino, gli accertamenti necessari: in particolare non sono state valutate le spiegazioni fornite dagli otto per giustificare la loro assenza dal posto di lavoro e l'impiego del badge magnetico da parte di colleghi. Inoltre, argomenta il giudice nell'ordinanza, pur essendo prevista la possibilità di arrestare, mancavano i presupposti di legge, come le gravissime circostanze di fatto o i rilevanti precedenti penali. 
ROMA - Milano e Caserta chiudono anzitempo i conti con Montegranaro e Roma e volano meritatamente in semifinale. L'Armani Jeans ha sicuramente sofferto di più in gara-3 contro i marchigiani che si sono arresi solo nell'ultimo quarto dopo aver a lungo sognato la vittoria. La Sigma Coatings è partita forte (7-0) ma è stata presto ripresa dai lombardi, trascinati da Macilius e Mordente (14-14 e 16-16 al 8'). I veregrensi sono tornati in vantaggio di 6 punti nel 2° quarto e lo hanno conservato con i denti lungo il cammino. Prima con una tripla di Ivanov (57-51 al 27') e poi con un canestro di Brunner (66-60 al 32'). Quando poi Cavaliero ha siglato il +9 (69-60) al 37', gara-4 è sembrata cosa fatta. E invece Milano ha reagito con carattere serrando le fila in difesa. Il sorpasso è arrivato a 2'30" dalla fine (72-73). Montegranaro ha tremato, ha commesso troppi errori in attacco, e ha dato via libera a Rocca e compagni che ne hanno approfittato per volare in agilità in semifinale (75-81). CASERTA SPAZZA VIA ROMA - Milano sfiderà Caserta che, invece, ha spazzato via Roma più facilmente del previsto grazie soprattutto a un sontuoso Jumaine Jones (30 punti e 16 rimbalzi). La Lottomatica ha confermato tutti i suoi limiti, soprattutto caratteriali e di personalità. E' rimasta in partita per appena due quarti, chiusi sul 39-39 per merito del solito Giachetti, ancora una volta il migliore tra i suoi. Ma al rientro in campo, dalla linea dei tre punti (15/27 il totale per la Pepsi con un mostruoso 56% contro il 5/20 di Roma), Caserta ha dilagato: triple a pioggia da parte di Di Bella, Ere e un Jumaine Jones versione Nba. E così, con un parziale irresistibile, la formazione campana si è portata sul 68-51 (+17). Kennedy Winston è stato l'ultimo ad arrendersi siglando un parziale di 7-0 in avvio di quarta frazione. Ma non è bastato, perché dalla lunetta Roma ha sbagliato troppo (68% contro il 90 di Caserta) e ha buttato via la possibilità di trascinare gli avversari almeno a gara-4 cedendo per 74-83. SIGMA COATINGS MONTEGRANARO-AJ MILANO 75-81 (21-18; 41-38; 60-58) Montegranaro: Lupetti ne, Cernivani ne, Antonutti 1, Cavaliero 14, Marquinhos 14, Filloy 5, Maestranzi 2, Lechthaler ne, Tsaldaris 13, Cinciarini 4,  Brunner 12, Ivanov 10. All.: Frates. Milano: Mancinelli 11, Hall 6, Maciulis 9, Mordente 11, Finley 12, Bulleri 12, Rocca Mason 9, Monroe 2, Ianes ne, Viggiano 2, Arnold 3, Becirovic 4. All. Bucchi. Arbitri: Fabio Facchini, Sahin Tolga, Lo Guzzo CArmelo. Note: Tiri liberi: Sigma Coatings Montegranaro 14/24, Armani Jeans Milano 15/19; Tiri da tre: Sigma Coatings Montegranaro 7/21, Armani Jeans Milano 8/15; Rimbalzi: Sigma Coatings Montegranaro 29, Armani Jeans Milano 32. Usciti per cinque falli: Brunner al 39'38"(74-77) e Rocca Mason al 39' 43" (75-79). Spettatori: 3.400. Incasso:35mila euro. LOTTOMATICA ROMA-PEPSI CASERTA 74-83 (21-25, 39-39, 54-68) Lottomatica Roma: Giachetti 19, Gigli 5, Jaaber 7, Tonolli n. e, Crosariol 7, Dragicevic 7, Datome 2, De la Fuente n. e, Winston 18, Washington 6, Heytvelt, Vitali 3. Coach: Boniciolli. Pepsi Caserta: Cardinale, Koszarek 7, Parrillo, Marquis 2, Di Bella 6, Bowers 3, Michelori 12, Zamo n. e, Doornekamp 3, Ere 12, Martin 8, Jones 30. Coach: Sacripanti. Arbitri: Sabetta, Chiari, Seghetti. Note - Tiri da 3: Roma 5/20, Caserta 15/27. Tiri da 2. Roma 21/37, Caserta 10/28. Tiri liberi: Roma 17/25, Caserta 18/20. Rimbalzi: Roma 31, Caserta 32. Usciti per 5 falli: Michelori al 37'. Leggi i commenti I commenti dei lettori 
