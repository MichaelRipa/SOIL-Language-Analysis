Lui si inginocchia davanti a lei e dal taschino della giacca tira fuori una scatola in velluto scuro. La guarda negli occhi, estrae un anello e le chiede di sposarla. La scena, con le varianti del caso legate soprattutto a fattori economici, si ripete da secoli prima di ogni fatidico "sì". Ma oltre all'anello e alle parole giuste da utilizzare, la giusta proposta di matrimonio non può certo essere declamata ovunque. C'è chi sceglie un luogo caro alla coppia, magari quello del primo bacio, e chi per la grande occasione vuole una location memorabile. Un po' per sognare ad occhi aperti e un po' per consigliare chi vuole chiedere la mano del proprio partner nel luogo più romantico - e lussuoso - del mondo, arriva dalla coppia di specialisti di "boutique hotel" Mr & Mrs Smith la top ten degli alberghi ideali per la proposta di matrimonio. Sono alberghi intimi, con un numero limitato di suite, curati nei minimi particolari e attenti alle esigenze dei clienti. Si va da Venezia, passando per New York, fino ad Auckland. Ecco la lista. Palazzo Barbarigo, Venezia, Italia. Diciotto stanze che si affacciano sul Canal Grande decorate in stile art decò con velluti, parquet e mobili preziosi. Il palazzo che ospita la dimora, risalente al 1569, sorge a pochi metri dal Ponte di Rialto e dispone di un attracco privato per le coppie che vogliono arrivare in hotel con un romantico percorso in gondola. Noir d'Ivoir, Marrakech, Marocco. Un antico palazzo in stile marocchino , con cortile interno, recentemente restaurato offre ai visitatori la possibilità di trascorrere una vacanza in un lussuoso "riad". Letti king size, bagni preziosi e stanze con caminetti per riscaldare le notti invernali. Gli ospiti vengono omaggiati con arance fresche, noci e frutta servita in camera nelle tipiche ciotole d'argento cesellato. La struttura dispone di un hammam, di una boutique e di uno chef privato. Per i più esigenti c'è la possibilità di riservare la Royal suite con terrazza e piscina privata. Cayo Espanto, Ambergris Caye, Belize. Un' isola privata a completa disposizione dei clienti che potranno trovare qui tutto lo splendore delle spiagge caraibiche. Tra palme, sabbia e mare azzurro si nascondono sei villini adibiti a suite, tutti con una piscina privata e di dimensioni e stili diversi. A servizio di ogni coppia viene assegnato un cameriere che si occupa di ogni esigenza degli ospiti: dai drink da servire sul pontile fino alle escursioni. Wilson Island, Grande barriera corallina, Australia. Appena sopra il Tropico del Capricorno, distante circa 70 chilometri dalla costa del Queensland, sorge la piccola isola australiana considerata uno dei luoghi più romantici del mondo. Gli ospiti vengono alloggiati in lussuose tende sulla sabbia dotate di ogni confort - dai letti king size alla vasca da bagno idromassaggio - che si affacciano sulla barriera corallina. Davanti ad ogni tenda è disposta una speciale amaca a due posti per ammirare, abbracciati, un tramonto mozzafiato. Mollies, Auckland, Nuova Zelanda. Più che un hotel, Mollies è un piccolo mondo incantato dove arte, buon gusto e riservatezza si incontrano in un ambiente curato in ogni dettaglio. Tredici suite decorate in stile classico con incursioni bohèmien ospitano i visitatori che possono arrivare direttamente via mare grazie alla presenza di un porticciolo. Ad intrattenere gli ospiti ci sono cucina gourmet, recital musicali ed operistici e una spa dedicata ai cinque sensi. Crosby Street Hotel, New York, Stati Uniti. Undici piani di eleganza e minimalismo per ottanta stanze di design illuminate da enormi finestre che guardano sul quartiere di Soho. Bar in perfetto stile newyorkese, ma con tutta l'intimità del luogo, giardino privato ed eccezionale vista su Manhattan, soprattutto per chi scegli le suite agli ultimi due piani. Vero gioiello all'interno della struttura è il cinema privato da 99 comode sedute in pelle: da affittare per spettacoli più intimi o da visitare al sabato sera per un film romantico accompagnato da cena gourmet. The Louise, Barossa Valley, Australia. Per una fuga esclusiva nella natura, senza dimenticare i piaceri del palato e il gusto per la comodità, questo lussuoso hotel sorge nel mezzo di un esteso vigneto nella Barossa Valley, l'area vinicola a ridosso di Adelaide, primo avamposto di "civiltà" di fronte all'immenso Red Center, il cuore desertico asutraliano. Dedicata soprattutto agli amanti del cibo, e del buon vino, la struttura ospita quindici suite decorate con gusto classico e equipaggiate con ampie terrazze sulla valle, pavimentazione riscaldata, docce esterne e idromassaggio. La Residence, Garden Route & Winelands, Sudafrica. Una piccola e moderna Versailles che si estende sulla valle di Franschhoek, prestigiosa zona vinicola e culinaria del Sudafrica, con undici suite arredate in stile coloniale. Non mancano tappeti persiani, antichità esotiche e pezzi d'arte. I più romantici potranno soggiornare nella suite Frangipani dove troveranno un monumentale letto a baldacchino, un comò francese del Settecento e un bagno dalle pareti specchiate completo di candelabri, vasca d'epoca e chaise longue. Amankora, Bhutan. Più che un hotel un vero pellegrinaggio da trascorrere nei cinque rifugi nascosti tra valli, risaie e santuari. Per visitarli tutti, ognuno diverso per stile e dimensione, i proprietari del resort consigliano ai visitatori una permanenza di almeno dieci giorni. Quanto basta per abbinare al relax e al lusso dell'ospitalità la possibilità di fare trekking, coccolarsi nelle spa e conoscere un regno antico e misterioso. Le suite sono arredate in stile minimale ma dispongono tutte di stufe a legna, letti d'epoca in legno e bagni lussuosi Hotel de la paix, Siem Reap, Cambogia. Una monumentale facciata candida nasconde al suo interno un tesoro di relax e benessere . Tra legni scuri e preziose decorazioni dorate trovano spazio suite, piscine, spa e un ristorante rinomato per l'ottima cantina di vini. Qui la cultura Khmer incontra il design più moderno e a soli dieci minuti sorge il suggestivo tempio di Angkor Wat, patrimonio mondiale Unesco. 
Le riforme al centro della prima giornata del convegno "Libertà e benessere: l'Italia del futuro", organizzato da Confindustria alle Fiere di Parma. Gli industriali, lamentando una situazione dove l'economia è ferma, hanno ricominciato il pressing sul Governo incassando la promessa del ministro dell'Economia Giulio Tremonti: "Priorità alla riforma fiscale". Scambio di battute a distanza con Bersani che ha commentato: "Se vogliono discutere sono pronto ad andare ad Arcore a piedi". E al termine della giornata ha aggiunto: "Dal ministro soliloqui senza nessuna risposta" . GUARDA Le foto LEGGI La diretta / Gli industriali parmigiani LA POLEMICA Minaccia Cina e Fiat, battibecco Epifani-Marchionne Ad aprire il dibattito è stato Luca Paolazzi, direttore del Centro studi di Confindustria. Ha esordito chiedendo di voltare pagina nella gestione dell'economia: "E' necessario abbattere le tante muraglie all'interno del nostro Paese, le muraglie che ostacolano le sfide per la modernità''. Di fronte a una platea di cinquemila imprenditori, Paolazzi ha ripercorso i cambiamenti nei cento anni che Confindustria compie nel 2010. Una analisi sui ''progressi fatti'' per sottolineare ''i progressi mancati'' e il calo del Pil pro capite, che negli ultimi dieci anni è sceso del 4,1% e che da qui al 2014 si attesterà sotto la media Ue di almeno 10 punti. Un futuro "fosco" che chiede un cambio di passo: "Per tornare a crescere occorrono  riforme". Oltre che "più concorrenza, più libertà d'impresa, meno burocrazia, più infrastrutture, energia meno cara, riforme del mercato del lavoro, migliore formazione e università più meritocratica". La promessa agli industriali è arrivata, a chiusura dei lavori, dal ministro dell'Economia Giulio Tremonti, che non ha negato l'empasse: "Il rischio non è finito. E' come in un videogame... la crisi è mutata''. Colpa della globalizzazione, che ha portato a un radicale e repentino cambiamento. Il passaggio è stato anche dal debito privato a quello pubblico: "Ogni 8 secondi si emette 1 milione di euro di titoli pubblici. Il problema non è emetterli, è collocarli. Ma il debito pubblico o privato è sempre debito ed il debito è sempre pericoloso". Il Governo italiano, secondo il Ministro, avrebbe invertito la marcia: "Per la prima volta la velocità di crescita del deficit e del debito pubblico italiani è inferiore alla media europea''. Poi la promessa a Confindustria: "Per l'Italia le riforme sono in assoluto una necessità storica, che avremmo a prescindere dalla crisi. Oggi siamo l'unico paese europeo che pianifica riforme strutturali". La prima, in ordine di priorità, è quella fiscale: "Il mondo è cambiato e in un simile contesto, è impensabile che il fisco resti lo stesso di quello messo in legge negli anni '70 e poi continuamente rattoppato". La ricetta è quella del federalismo: "Basta con un sistema in cui i poveri delle regioni ricche finanziano i ricchi, ladri, delle regioni povere''. Il segretario del Pd Pier Luigi Bersani, intervenuto poche ore prima di Tremonti, aveva chiesto alla maggioranza di smettere di scaricare le colpe sugli altri, invitando tutti ad avere "un grande senso di responsabilità per risollevare le sorti del Paese". Una battuta - "Se vogliono discutere di riforme sono disposto ad andare ad Arcore a piedi con l'intenzione di presentare proposte nuove"  -  per evitare "le chiacchiere che rischiano di allontanare ancor di più la politica dalla società". Poi, lapidario, il commento finale: ''Da Tremonti soliloqui con qualche frase sconsiderata e nessuna risposta concreta alle richieste degli imprenditori e dell'opposizione''. 
"Ottimi tutti gli interventi, a parte Epifani" così Paolo Pizzarotti ha commentato la chisura della prima giornata di lavori del meeting "Libertà e benessere: l'Italia al futuro" ospitato alle Fiere di Parma. Di altro avviso Paolo Barilla, vice presidente dell'azienda di famiglia: "Mi sono piaciuti Tremonti, Marchionni e Epifani per come hanno presentato i problemi e le sfide del paese". "Sono stati 3 interventi molto stimolanti - prosegue - descrivere bene le cose è un fatto fondamentale". L'industriale ha anche sottolineato le difficoltà che incontrano le imprese dovute "a una macchina burocratica del Paese che è gigantesca". 
Ce n'è per tutti i gusti: stanze sugli alberi, in un jet, dentro una gru, sott'acqua o dentro una capsula. Sistemazioni lussuose dotate di tutti i comfort, oppure posti letto senza luce né acqua calda. Dal Giappone al Nord America, dall'Africa all'Europa, gli alberghi più pazzi del mondo sono al centro di Hotel da sogno e da incubo , una divertente serie televisiva che andrà in onda su Nat Geo Adventure (canale 104 di Sky) dal lunedì al venerdì alle 21 a partire dal 5 aprile. Un viaggio alla scoperta dei resort più estremi e delle ultime tendenze alberghiere. Ecco alcune delle idee più originali... Slovenia: dietro le sbarre. L'Ostello Celica di Lubiana, in Slovenia, è una vecchia prigione dell'esercito, trasformata dagli artisti in un trionfo della creatività. Ogni cella ha un suo look particolare, frutto dell'estro di un artista. A ricordare il passato del luogo sono le sbarre alle finestre, che danno al visitatore l'idea dell'esperienza della detenzione. Salvo poi ricordarsi che è tutto un gioco, una trovata che ha fatto guadagnare al Celtica un posto tra gli ostelli più alla moda del mondo secondo la Lonely Planet, benché non si tratti dell'unico caso. In Tasmania, nell'isola-parco nazionale di Maria, l'unico posto per dormire sotto un tetto solido è l'ex prigione, trasformata in ostello. Altri casi anche negli States. Austria: dormire nelle fogne Può sembrare strano, ma c'è a chi piace. Siamo in Austria, nella regione di Ottensheim. E' il Das Park Hotel, struttura composta da tre ex tubature fognarie posizionate sulle sponde del Danubio. I tubi sono stati ripuliti, dipinti e attrezzati di un arredamento minimal: letto per due, un lumino, coperte e sacco a pelo in cotone. Gli altri confort - bagno, doccia e minibar - solo all'estero, a pochi metri dalle tubature. Spagna: l'hotel con "wine therapy". Situato nella Rioja, la celebre regione dei vini, il Marques de Riscal è un hotel unico nel suo genere: eccentrico fuori, lussuoso dentro. L'esterno è adornato con onde di titanio rosse, dorate e argentate, che sembrano nastri attorno un grande pacco regalo. L'albergo, progettato dall'architetto Frank O. Gehry, è un vero e proprio "must" per gli amanti del vino. La cantina è stata convertita in un'area banchetti, e la struttura offre una "wine therapy" fatta di massaggi e selezioni di mescite pregiate. Non sorprende che i dintorni siano noti come "Città del Vino". California: yurte mongole o "nido umano". Lungo la costa californiana del Big Sur si incontra il Treebone, resort molto particolare da cui è possibile ammirare gli aspri paesaggi e la fauna della zona. Ad ospitare i visitatori sono le rustiche yurte, le abitazioni mobili tipiche della Mongolia, arredate per l'occasione con tutti i comfort di una camera da letto (per il bagno, però, bisogna uscire). Grazie alle cupole trasparenti, è possibile addormentarsi direttamente sotto le stelle: l'equivalente ad una tenda di lusso, insomma. Per chi preferisce qualcosa di diverso, c'è lo "human nest", vale a dire il "nido umano": la forma estrema di "eco sleep", la definiscono i proprietari del resort. Si tratta di un vero e proprio nido intrecciato come quelli degli uccelli: vi si accede tramite una scaletta, poi non resta che godersi il panorama del Big Sur. Svezia: la camera da letto-acquario. L'Uttern Inn è una creazione dell'artista concettuale Mikael Genberg. Un hotel al centro del lago, dove si arriva attraverso il porto di Vasteras. La struttura ha una camera da letto sott'acqua, con vista pesci. I turisti vengono muniti di un'imbarcazione gonfiabile: il loro unico mezzo di contatto con la terraferma, a meno che non si scelta l'opzione deluxe, in cui verso sera si viene raggiunti da una barca che porta la cena. Di giorno, oltre a ozio, relax e letture a bordo-hotel, ci si può sbizzarrire con tuffi e giri del lago, prima di rientrare nella stanza-aquario. Giappone: se la stanza è una capsula. E' probabilmente il modo più economico per dormire a Tokyo. L'unica avvertenza è non soffrire di claustrofobia: il posto letto, infatti, è collocato in una capsula non più grande di un frigorifero. Ci sono strutture che ne ospitano una trentina, altre che arrivano fino a 700: a colpo d'occhio, potrebbero sembrare delle pareti fatte di lavatrici una accanto all'altra. In alcuni casi la capsula è dotata di televisione, connessione wireless e altri comfort. Il Riverside Capsule Hotel ha un piano dedicato solo alle donne, così da garantire maggiore privacy alle signore incapsulate. Un'autentica "Japanese experience", assicurano gli albergatori. Tanzania: in cima al baobab. Per gli amanti della natura non c'è forse cosa più suggestiva che dormire su albero. Ecco allora le "tree houses" di Chole Mjini sull'isola di Chole, in Tanzania. Sono costruzioni completamente eco-friendly arroccate in cima a baobab giganti, da dove si gode di una vista mozzafiato sul mare. L'arredamento è minimal ma funzionale: letto doppio e tenda per mosquito. Ai piedi dell'albero c'è la doccia con acqua calda e fredda, poco più in là la toilette. Non è un posto adatto per chi non può fare a meno di computer e tv: mancando l'elettricità, la colonna sonora è tutta ad opera della natura. Svezia: una notte nel 747 jumbo jet. Il nome, Jumbo Hostel, la dice lunga. E infatti si tratta di un ostello realizzato all'interno di un jet 747. Costruito nel 1976, il 747 ha smesso di volare nel 2002, quando la sua compagnia aerea è finita in bancarotta. Nel 2008, però, ha iniziato la sua nuova vita come ostello a 25 camere con il nome di battaglia di Liv, dalla figlia del proprietario. La cabina di pilotaggio è stata trasformata in una suite di lusso con vista panoramica sull'aeroporto di Arlanda. Olanda: l'hotel è sulla gru. C'è chi lo definisce un gioiello della sperimentazione alberghiera. Altri, più scettici, non riescono a non alzare il sopracciglio. Una cosa è certa: il Krane Hotel è unico nel suo genere. Un albergo dentro una gru con vista sul posto di Harligden e i suoi traffici merci. Una cosa da veri intenditori, questo è certo... 
ASSISI - Giotto come non l'avete mai visto prima. Dall'alto dei ponteggi del cantiere di restauro a tu per tu con la vertigine della sua grandezza artistica, ma anche "entrando" letteralmente nei suoi capolavori riconvertiti in spazi di realtà virtuale dove è possibile interagire con i vari personaggi, primo fra tutti San Francesco. Nell'era di Avatar, il kolossal hi-tech di James Cameron, gli effetti speciali non risparmiano neanche l'arte e lo show del 3D va in scena anche negli affreschi mozzafiato del grande pittore vissuto a cavallo tra il XIII e XIV secolo, considerato il Dante della pittura, colui che rinnovò il linguaggio pittorico italiano. Lo offre dall'11 aprile al 5 settembre l'evento "meta-espositivo" dal titolo emblematico "I colori di Giotto" organizzato sotto la cura di Giuseppe Basile nell'ambito delle celebrazioni dell'ottavo centenario della fondazione dell'Ordine francescano, e promosso dalla città di Assisi e la Comunità francescana conventuale del Sacro Convento, che prevede un doppio percorso. LE IMMAGINI Da un lato, il restauro in diretta degli splendidi dipinti murali della Cappella di San Nicola nella basilica inferiore di San Francesco (con la possibilità di salire sui ponteggi del cantiere a gruppi contingentati di persone), intervento coordinato da Sergio Fusetti che appare l'ultimo atto di una delle più complesse e imponenti operazioni di recupero, conservazione e studio su un patrimonio italiano che all'indomani del tragico terremoto del 1997 (che ridusse la volta in 300 mila frammenti raccolti e ricomposti) ha necessitato di interventi strutturali e conservativi. Dall'altro, la ricostruzione virtuale, e in alcuni casi tridimensionale-immersiva-interattiva delle Storie francescane (il ciclo pittorico che scorre lungo tutte le pareti della basilica superiore di San Francesco) allestita a Palazzo Frumentario, gioiello di architettura trecentesca appena riaperto dopo il restauro. Nel primo caso il pubblico potrà ammirare da vicino un repertorio di pitture al centro di un lungo dibattito ancora aperto tra l'attribuzione a Giotto o alla sua bottega, che in alcuni dettagli però, come sottolinea Vittoria Garibaldi soprintendente per i beni storici artistici ell'Umbria, restituiscono tutta la forza creativa di un grande pittore: "Come si è detto più volte  -  scrive nel catalogo (Silvana Editoriale) Vittoria Garibaldi - molti sono i problemi aperti intorno a questa cappella, tutti importanti e tutti concatenati tra loro, dal nome dell'autore alla data, nodi che si intrecciano con la presenza di Giotto ad Assisi, con lo studio della sua bottega, col passaggio dallo stile di Assisi a quello di Padova. E' giusto sospendere il giudizio fino alla fine dei restauri in corso e rimandare tutte queste osservazioni ad altra occasione, ma da una prima ricognizione sui ponteggi che ho avuto modo di fare insieme a Sergio Fusetti, ho potuto accertare, a mio modo di vedere, la bontà dell'idea di Bonsanti che vedeva la mano di Giotto in alcuni dei busti di santi negli sguanci delle bifore e che la stessa qualità di pittura sembra essere ripetuta in parecchie parti della decorazione". Dal cantiere reale a quello digitale, ecco che Giotto e i suoi colori diventano i protagonisti di uno spettacolo altamente tecnologico. A Palazzo Frumentario, infatti, si apre la prima mostra "virtuale" sul "Giotto com'era", proponendo in scala ridotta tutta la sequenza delle scene delle famigerate storie francescane, realizzate da Giotto alla fine del Duecento, secondo il loro aspetto originale, restituendo i colori d'un tempo, solidi, compatti, brillanti, corposi nella materia cromatica, ma anche cangianti a dare un effetto di profondità fisica allo spazio, così com'erano appena usciti dalla mano del pittore, grazie ad uno studio approfondito e indagini altamente scientifiche eseguite con lampade fosforescenti e luci radenti che hanno consentito di individuare i pigmenti originari usati dal maestro. Un'operazione condotta dall'équipe dell'Istituto centrale del restauro diretta da Giuseppe Basile in collaborazione con Fabio Fernetti, che vuole fare chiarezza sulla condizione delle Storie franescane, come scrive Basile nel catalogo, "definite su tutti i manuali e studi di storia dell'arte in ottimo stato di conservazione e invece impoverite in maniera seria rispetto all'aspetto originario, come testimoniano in negativo le piccole, a volte microscopiche tracce rinvenute sulla superficie dipinta". Il recupero virtuale riguarda ventisette scene su ventotto, perché la ventottesima scena, ossia "La conferma della Regola di san Francesco da parte di papa Innocenzo III" diventa il pianeta Pandora di Giotto (per citare sempre Avatar) grazie al progetto del Consiglio nazionale delle ricerche curato da Eva Pietroni e Francesco Antinucci. Non solo sarà riprodotta in scala reale (su uno schermo di 5 metri x 4), ma diventerà un'applicazione di realtà virtuale tridimensionale che consente l'immersione sensoriale del pubblico tra i personaggi della scena, dove l'architettura, gli oggetti, le figure umane, gli effetti di chiaroscuro sono stati ricostruiti in 3D a partire dall'indagine puntuale dell'affresco giottesco. Il bello è che quell'evento storico dipinto da Giotto viene ora drammatizzato: Papa Innocenzo III, i vescovi e i prelati al suo seguito appaiono soli nella sala e di lì a poco Francesco ed i suoi undici discepoli fanno il loro ingresso, disponendosi nelle rispettive posizioni in cui Giotto li ha raffigurati. Ha dunque inizio un breve dialogo tra Francesco ed il Papa, ricostruito facendo diretto riferimento alla fonte letterarie cui anche Giotto attinse: la Legenda maior di San Francesco, scritta da San Bonaventura da Bagnoregio. La novità è che gli il pubblico può interagire muovendosi all'interno dello spazio virtuale con il semplice movimento del corpo, senza l'ausilio di mouse o joystick. Infine, grazie alle tecnologie digitali di Haltadefinizione gli affreschi virtuali saranno messi a confronto con il loro aspetto attuale, disponibile in una serie di schermi con touch screen disposti in corrispondenza di ogni gruppo di scene. In attesa delle rivelazioni del restauro, allora, accontentiamoci di questo viaggio stereoscopico al centro dell'arte. Ma senza occhialini. Notizie utili  - "I colori di Giotto", dall'11 aprile al 5 settembre, Assisi. Il biglietto (€10 e €8) consentirà  l'ingresso nel cantiere di restauro della Cappella di San Nicola e Palazzo Frumentario. Con lo stesso biglietto sarà inoltre possibile visitare, il Palazzo Vallemani, sede della Pinacoteca Civica, dove si conservano alcuni straordinari affreschi staccati di Giotto e degli artisti assisiati che hanno lavorato nel cantiere della Basilica. Il cantiere di restauro è aperto ai visitatori con l'ausilio di una audioguida in più lingue inclusa nel biglietto (orari: lunedì-venerdì 9:30-18:30, sabato 9:30-16:30, domenica 13:30-16:30). Informazioni: 199.75.75.16, www.icoloridigiotto.it , www.sanfrancescopatronoditalia.it 
Lo sforamento del patto di stabilità - 1,1 miliardo di euro che corrisponde a circa l'1,15 % del Pil regionale - scuote la nuova maggioranza di centrodestra che oggi insorge contro l'esecutivo di Bassolino. La replica arriva per bocca del numero due di  Palazzo Santa Lucia: "Quelli che nel Pdl, in queste ore, alzano polveroni sui conti della Regione Campania - dice Antonio Valiante - voglio semplicemente ricordare che la campagna elettorale è finita''. Le bordate nei confronti dell'amministrazione uscente arrivano dai vertici del Pdl nazionale Gasparri e Cicchitto al coordinatore del Pdl campano Nicola Cosentino; dai nuovi e vecchi consiglieri regionali Mussolini, Colasanto, Romano ai deputati Iapicca e Taglialatela. Anche la Cisl campana - la cui segretaria Lina Lucci viene data in corsa per un posto nella nuova giunta di Caldoro - si indigna al punto da avanzare una denuncia formale alla Corte dei Conti. Ed il fresco alleato del Pdl, l'Udeur di Mastella, per voce del segretario regionale Di Donato suggerisce al governatore Caldoro di varare una 'diligence' per far emergere tutto quello che è stato fatto dall'esecutivo uscente specialmente negli ultimi mesi. Durissimo il giudizio di Cosentino che definisce lo sforamento del patto di stabilità come ''la cambiale che Bassolino lascia da pagare al suo successore'' insistendo soprattutto su un aspetto: ''più che l'entità del debito ciò che temiamo maggiormente sono gli effetti che il mancato controllo della spesa andrà a generare, nel breve e nel medio periodo, sia sul fronte dell'occupazione che degli investimenti''. Per il coordinatore campano del Pdl la questione va studiata con attenzione: ''Lo sforamento del patto di stabilità che l'amministrazione Bassolino ha maldestramente posto in essere, pur conscia delle conseguenze che tale iniziativa avrebbe causato, imporrebbere un'analisi più seria e responsabile da parte di chi, con troppa presunzione e discutibile pressapochismo, crede sia solo un problema di 'pedali' e 'pedalate'. La vera questione - aggiunge il parlamentare - è che qualcuno, in tutti questi anni, ha giocato sporco. Anteponendo gli interessi della politica a quelli dei cittadini. Un sistema di clientele e favori ben radicato a Palazzo Santa Lucia, prova ne sono le nomine e gli incarichi che, con legittimità tutta da verificare, l'ex governatore sta continuando a distribuire anche dopo l'elezione di Caldoro''. ''Agli onorevoli Cicchitto, Gasparri, Cosentino e a tutti quelli che nel Pdl, in queste ore, alzano polveroni sui conti della Regione Campania, voglio semplicemente ricordare che la campagna elettorale è finita''. Questo l'incipit della nota diffusa in serata da Palazzo Sana Lucia con cui l'attuale vice presidente Antonio Valiante, replica alle stoccate del centrodesra per lo sforameno del patto di stabilità. La tesi di Valiante è che adesso ''tocca al governo e alla sua maggioranza assumersi la responsabilità nei confronti di centinaia e centinaia di amministratori locali, di centrodestra e di centrosinistra, del Nord e del Sud, di trovare un giusto equilibrio tra i vincoli del patto di stabilità e il necessario sostegno alle indispensabili politiche di contrasto alla crisi economica''. ''Lo voglio dire con estrema chiarezza - assicura Valiante - i conti della Regione Campania sono in ordine. Altra cosa à il patto di stabilità che abbiamo oltrepassato e che, invece, riguarda, anno per anno, l'andamento della spesa sulla base dei parametri fissati dal trattato di Maastricht. Le motivazioni per cui la Regione Campania ha dovuto sforare il patto di stabilità coincidono con le ragioni che, proprio ieri, hanno portato i 510 sindaci lombardi, della Lega e non solo, a scendere in piazza: occorre investire più risorse in servizi sociali, welfare, sostegno alle imprese e integrazione agli stipendi dei lavoratori delle aziende in crisi. Ed è esattamente quello che abbiamo fatto, proprio nel momento in cui l'Istat certifica che il reddito delle famiglie italiane non è mai andato così male da vent'anni a questa parte''. 
PARMA - L'economia è ferma, anche il pil. E per l'Italia il futuro è fosco. Così lo vedono gli imprenditori che hanno applaudito, in migliaia, all'analisi preoccupata di Confindustria nel convegno organizzato alle Fiere di Parma. Lo hanno fatto davanti al ministro dell'Economia, aumentando il pèressing sul Governo e incassando la promessa di Tremonti: "Priorità alla riforma fiscale". Ad aprire il dibattito è stato Luca Paolazzi, direttore del Centro studi di Confindustria. Ha esordito chiedendo di voltare pagina nella gestione dell'economia: "E' necessario abbattere le tante muraglie all'interno del nostro Paese, le muraglie che ostacolano le sfide per la modernità''. Di fronte a una platea di cinquemila imprenditori, Paolazzi ha ripercorso i cambiamenti nei cento anni che Confindustria compie nel 2010. Una analisi sui ''progressi fatti'' per sottolineare ''i progressi mancati'' e il calo del Pil pro capite, che negli ultimi dieci anni è sceso del 4,1% e che da qui al 2014 si attesterà sotto la media Ue di almeno 10 punti. Un futuro "fosco" che chiede un cambio di passo: "Per tornare a crescere occorrono  riforme". Oltre che "più concorrenza, più libertà d'impresa, meno burocrazia, più infrastrutture, energia meno cara, riforme del mercato del lavoro, migliore formazione e università più meritocratica". La promessa agli industriali è arrivata, a chiusura dei lavori, dal ministro dell'Economia Giulio Tremonti, che non ha negato l'empasse: "Il rischio non è finito. E' come in un videogame... la crisi è mutata''. Colpa della globalizzazione, che ha portato a un radicale e repentino cambiamento. Il passaggio è stato anche dal debito privato a quello pubblico: "Ogni 8 secondi si emette 1 milione di euro di titoli pubblici. Il problema non è emetterli, è collocarli. Ma il debito pubblico o privato è sempre debito ed il debito è sempre pericoloso". Il Governo italiano, secondo il Ministro, avrebbe invertito la marcia: "Per la prima volta la velocità di crescita del deficit e del debito pubblico italiani è inferiore alla media europea''. Poi la promessa a Confindustria: "Per l'Italia le riforme sono in assoluto una necessità storica, che avremmo a prescindere dalla crisi. Oggi siamo l'unico paese europeo che pianifica riforme strutturali". La prima, in ordine di priorità, è quella fiscale: "Il mondo è cambiato e in un simile contesto, è impensabile che il fisco resti lo stesso di quello messo in legge negli anni '70 e poi continuamente rattoppato". La ricetta è quella del federalismo: "Basta con un sistema in cui i poveri delle regioni ricche finanziano i ricchi, ladri, delle regioni povere''. Il segretario del Pd Pier Luigi Bersani, intervenuto poche ore prima di Tremonti, aveva chiesto alla maggioranza di smettere di scaricare le colpe sugli altri, invitando tutti ad avere "un grande senso di responsabilità per risollevare le sorti del Paese". Una battuta - "Se vogliono discutere di riforme sono disposto ad andare ad Arcore a piedi con l'intenzione di presentare proposte nuove"  -  per evitare "le chiacchiere che rischiano di allontanare ancor di più la politica dalla società". Poi, lapidario, il commento finale: ''Da Tremonti soliloqui con qualche frase sconsiderata e nessuna risposta concreta alle richieste degli imprenditori e dell'opposizione''. 
PARMA - Lo spettro che incombe sulle economie occidentali arriva dall'Oriente. È grande un miliardo e rotti di persone. Cresce a un ritmo del 9,5% e per la fine dell'anno potrebbe diventare la seconoda economia planetaria, dietro solo agli Stati Uniti. Il fantasma si chiama Cina e si è materializzato al convegno di Confindustria "Libertà e benessere: l'Italia al Futuro" ospitato alle Fiere di Parma. A evocare la paura del grande drago, nel primo giorno del meeting, è stato l'amministratore delegato della Fiat Sergio Marchionne, che ha parlato del gigante orientale con frasi che lasciano poco spazio ai dubbi e alle interpretazioni: "La Cina è una minaccia per le economie del mondo occidentale, il 10% di quello che producono è sufficiente a distruggere il nostro prodotto interno lordo". Marchionne è intervenuto alla tavola rotonda, moderata dal direttore del Corriere della Sera Ferrucio De Bortoli, che ha registrato anche gli interventi di Roberto Colaninno (presidente della Piaggio), Antonio Tajani (vice presidente della Commissione euoropea per l'industria) e Guglielmo Epifani, segretario della Cgil, protagonista di un vivace battibecco con l'ad Fiat che ha richiamato, tra gli applausi della platea, le sigle sindacali a fare la loro parte: "'L'industria ha  l'obbligo di cercare tutte le condizioni per competere - afferma - ma i sindacati invece di ripetere le stesse cantilene - qui l'ovazione dei presenti - devono diventare parte della soluzione". La replica di Epifani non si è fatta attendere: "Se la Fiat resta l'unico produttore di auto, se il destino dell'auto in Italia è il destino di un'azienda la cosa non funziona''. La diatriba si è quindi spostata sulla Cina con il leader della Cgil che di fronte al suggerimento di Marchionne di guardare a Pechino, ha fatto notare, accompagnato comunque da applausi, la grave condizione dei lavoratori cinesi "che non hanno la libertà di formare un sindacato, la libertà è anche questa, altrimenti si importa un modello che comprime libertà e diritti". "Mi fa piacere che si preoccupi della qualità della vita in Cina", ha ironizzato Marchionne che ha ribadito l'importanza di puntare sulla competitività. Epifani ha fatto presente la necessità di investire nel Paese se "si crede all'Italia", suscitando ancora la replica dell'ad Fiat: "Su 8 miliardi di investimenti, 2 sono in Italia, di più non possiamo fare". E non sembrano esserci spiragli sul futuro di Termini Imerese: "Il 31 dicembre 2011 sarà l'ultimo giorno di produzione, la gente di Termini Imerese deve essere messa in condizione di guardare al futuro dal giorno dopo". A chiudere il match, suscitando le risate della sala, ha pensato Colannino, con una battuta sulle esportazioni: "In Cina dovremo esportare Epifani". Ma il gigante giallo suscita un sentimento misto di timore e curiosità. Lo dicono anche i numeri snocciolati da Li-Gang Liu, direttore  economico di Anz Banking Group: "Quest'anno avremo una crescita del 9,5%, e la Cina dovrebbe sostituire il Giappone, diventando la seconda economia del mondo" ha spiegato alla platea. E il futuro parlerà mandarino: "L'economia della Cina dovrà trasformarsi, puntando più sulla domanda interna, ma il nostro Paese esporterà molti capitali, la riserva estera in dollari ammonta a 2,4 trillioni". Nei piani dell'impero di mezzo sembra esserci anche l'Italia: "Nei prossimi anni aumenteremo gli investimenti". E Marchionne non sembra avere dubbi. A De Bortoli che gli domandava se non si fosse aspettato troppo ad andare in Cina, ha risposto: "Il problema non è andarci, è che arrivano loro". 
LOSAIL - Dall'inizio alla fine: mai un'indecisione, mai un dubbio. Questa pista è roba sua. Lo è stata tre anni di fila, lo è stata negli ultimi test di primavera. Perché qui in Qatar comanda Casey Stoner. Le prime libere edizione 2010 lui le  azzanna senza paura nella calda notte di Losail. Il tempo: 1'55"500:  mezzo secondo su Jorge Lorenzo, che riesce a spuntarla su Rossi di due millesimi. Ma l'australiano ancora non è soddisfatto: "Il bilanciamento della moto ancora non è a posto. Dobbiamo lavorare, altrimenti rischiamo che ci vengono a prendere". Se il canguro mannaro su Ducati non è una sorpresa, di sicuro arriva quasi inaspettata la bella prova di Lorenzo, che ancora fa i conti con i forti dolori alla mano destra causati da una caduta durante un allenamento in motocross. Lorenzo, che dovrà verificare le condizioni della mano in gara, è caduto durante il penultimo giro. Il terzo tempo di Valentino, che comunque ha staccato Dovizioso di un secondo, annuncia  una gara a tre, con Stoner in cerca della fuga e le due Yamaha pronte alla lotta.  <Abbiamo dei problemi sul posteriore. La moto scivola troppo, ma penso che possiamo recuperare in previsione della gara>, dice Rossi. Ottima anche la prova di Ben Spies, il campione mondiale di Superbike. La sua M1 del team satellite Tech 3 si è piazzata col sesto tempo dopo la Ducati di Nicky Hayden, che sembra in ripresa dopo un  2009 decisamente grigio. Delusione per il team tutto italiano Honda-Gresini. Simoncelli non è andato più in là di un quattordicesimo tempo. Melandri addirittura ancora più giù (16°).  Solo Dovizioso (quarto) salva la prima notte di prove  di casa Honda. Oltre ai due italiani, infatti, anche Pedrosa ha chiuso il turno con un undicesimo tempo. La sfida, come previsto, resterà quella tra Stoner e Valentino, con Lorenzo terzo incomodo e magari qualche possibile inserimento a sorpresa di Dovizioso e Spies. Capirossi, che domenica correrà  il Gran premio numero 300, è caduto a metà turno. La sua Suzuki ha preso il tredicesimo tempo a 1'.8" da Stoner. Intanto Carmelo Ezpeleta, padrone del motomondiale, ha annunciato che la gara della motogp verrà confermata alle 23 locali (le 22 italiane). LA MOTO2 DI DE ANGELIS - Il sanmarinese Alex De Angelis ha chiuso il primo turno di prove libere della neonata classe Moto2 al primo posto con il tempo 2'03"239. De Angelis, che ha corso lo scorso anno in Motogp, ha mostrato un'affinità particolare con questa nuova categoria, sfruttando al meglio l'esperienza con le quattro tempi. Secondo il diciassettenne inglese Scott Redding, poi l'iberico Julian Simon. Sesto tempo per Roberto Rolfo, 15/o Mattia Pasini, 27/o Simone Corsi e 28/o Niccolò Canepa. Leggi i commenti I commenti dei lettori 
