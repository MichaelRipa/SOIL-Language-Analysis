MILANO - A Carlo Ancelotti, pur con qualche rimpianto, non dispiace il 2-1 per l'Inter in vista di Stamford Bridge: "Per come abbiamo giocato non meritavamo di perdere, ma non è un risultato bruttissimo, al ritorno penso sarà una gara come quella di oggi. Volevamo giocare più in fase difensiva, ma alla fine il risultato ci ha costretto ad attaccare. Ripeto, non è un brutto risultato, la gara mi dà fiducia anche per il ritorno per come è stata giocata". Era la sua prima volta a San Siro dopo aver lasciato l'Italia, seppur da avversario, ma nessuna emozione per lui. "Le emozioni erano legate all'importanza della gara, alla qualità dell'avversario da affrontare, ma nessuna emozione particolare" Nel dettaglio del match: "Abbiamo preso due gol un pò strani in due momenti particolari del match, siamo stati sorpresi all'inizio e dopo il nostro pari. Per il resto è stata un'ottima gara, con buona concentrazione, abbiamo fatto una buona gara ed abbiamo avuto buone opportunità anche nella ripresa". E sulla stretta di mano con Mourinho, immortalata dalle telecamere nel pre-partita, Ancelotti ha commentato così:"Ci siamo incontrati e salutati, roba normale tra persone civile ed educate, mi sembra giusto che sia così". Infine un commento sui rigori negati al Chelsea: "Ormai non sono più abituato a commentare questi episodi" Leggi i commenti I commenti dei lettori 
FIRENZE - Si riapre a Firenze il campionato del Milan. Grazie al successo per 2-1 sul campo della Fiorentina, i rossoneri si avvicinano alla vetta: ora l'Inter è lontana solo 4 punti. LEO AMMETTE: C'ERA IL RIGORE - Il tecnico Leonardo è soddisfatto per la prova di carattere al cospetto di una Fiorentina che ha giocato bene. "Abbiamo fatto fatica nel primo tempo, la Fiorentina è partita bene, facevamo fatica all'inizio dell'azione sul loro pressing alto, non avevamo l'ampiezza  -  dice Leo -. Il secondo tempo è stato più movimento, poi nel finale abbiamo messo in campo tanto carattere, tanta voglia, è una vittoria che arriva a prescindere dalla tattica e della tecnica. E' stato lo spirito che ci ha portato a questa vittoria". Huntelaar e Pato hanno regalato tre punti fondamentali per il Milan, mentre nel finale ha fatto discutere una decisione di Rosetti che non ha concesso un rigore a Montolivo. Leonardo riconosce che il penalty ci stava, aggiungendo che Rosetti probabilmente ha concesso il vantaggio. "Secondo me c'era il fallo su Montolivo, forse l'arbitro ha dato il vantaggio alla Fiorentina che infatti con Keirrison è arrivata al tiro da due passi e lì è stato bravissimo Abbiati che ha fatto una grande parata". Leonardo non premia uno o più giocatori, ma l'intera squadra. "Oggi c'è da scegliere la squadra  -  dice l'allenatore -, l'ingresso di Flamini è stato eccezionale, ha fatto una grandissima gara, la difesa ha sofferto un po' ma è rimasta alta come volevamo, Ronaldinho è andato bene, Pirlo ha avuto difficoltà perché era marcato, ma sapevamo che oggi c'era da soffrire". VIOLA IN SILENZIO STAMPA - Non arriva nessuno in sala stampa per la Fiorentina. Il club ha scelto infatti il silenzio. "L'ACF Fiorentina comunica che a seguito della conduzione della gara da parte della terna arbitrale la società è in silenzio stampa". Questa la nota ufficiale apparsa sul sito internet viola. Il motivo è sempre quello: l'arbitraggio di Rosetti che al 41' della ripresa, sul risultato di 1-1, non ha concesso un rigore per fallo di Thiago Silva su Montolivo. RENZI: COME PUO' ARBITRARE ROSETTI? - Commenta l'episodio del rigore non concesso a Montilivo anche il sindaco di Firenze, Matteo Renzi: "Come è possibile farlo arbitrare ancora? - si è domandato il primo cittadino - Da oggi c'è una nuova regola: se Montolivo viene atterrato in area non è rigore". Leggi i commenti I commenti dei lettori 
WHISTLER - Continua anche nel fondo il flop azzurro ai Giochi di Vancouver. La staffetta 4x10 km uomini, sempre sul podio da Albertville  '92 e campione uscente, non va oltre il nono posto, staccata di 2'11''2 dalla Svezia, medaglia d'oro col tempo finale di 1h45'05"4. Argento alla Norvegia, seconda a 15"9, bronzo per la Repubblica Ceca, in ritardo di 16"5. Il quartetto azzurro era composto da Valerio Checchi, Giorgio Di Centa, Pietro Piller Cottrer e Cristian Zorzi. Nelle ultime edizioni delle Olimpiadi, la staffetta azzurra aveva ottenuto l'argento nel 1992, l'oro nel 1994, ancora l'argento nel '98 e nel 2002 e poi il trionfo di quattro anni fa a Torino. Per ritrovare gli azzurri dal podio bisogna tornare a Calgary '88, sempre in Canada, con Barco, Walder, Vanzetta e De Zolt quinti. "Così è frustrante - dice Piller a fine gara - ci siamo trovati talmente indietro che nemmeno io sono riuscito a fare il solito lavoro sporco. Nessuno si aspettava l'oro, ma al bronzo puntavamo. Ci dispiace perché si interrompe una tradizione, ma non siamo proprio da rottamare". A Checchi il rimpianto di essere il solo ancora a corto di medaglie olimpiche: "Questo è un motivo buono per andare avanti". Zorzi parla dei materiali, perché ormai "serve il top, e quelli giusti fanno la differenza. Ma ci vorranno anni per tornare al vertice". Di Centa si defila: "Sono molto dispiaciuto, ho sbagliato la scelta degli sci". Al ct Silvio Fauner, che ha preso in consegna tre anni fa il fondo azzurro, la constatazione più amara: "Stiamo pagando il lavoro non fatto a livello giovanile, qui c'erano atleti presenti anche a Nagano. Ma a tre anni dai Giochi non si poteva investire su una generazione nuova, e io ho dovuto proseguire con i campioni di sempre. E credo sia stata la scelta giusta. A livello olimpico certo si chiude un'era, ma non ditemi che il movimento è morto. Bisogna cambiare rotta e investire sui giovani". 
Il tribunale di Imperia ha  rinviato a giudizio, oggi, con le accuse di omicidio e naufragio  colposi i coniugi francesi Philippe Alain Marie Dominique, 62  anni e Daligault Lefebvre, di 54, che nel maggio 2008 erano a  bordo del catamarano 'Pharmagora I', che speronò e affondò, al  largo di Imperia, una barca con tre pescatori dilettanti uno dei  quali, Romano Mora, 70 anni, di Parma, morì incastrato  nell'imbarcazione. L'avvocato della difesa dei due imputati, Luca Fucini, di  Sanremo, invece, ha chiesto il proscioglimento per entrambi,  evidenziando delle discordanze sulla rotta. Secondo l'accusa  pare che la pilotina viaggiasse a circa 12 nodi. La difesa,  invece, sostiene che si spostasse a non più di 6 nodi. Il  relitto venne individuato a circa 24 metri di profondità ed a  poco meno di un miglio al largo della costa tra Imperia Oneglia  e Capo Berta, in provincia di Imperia. Subito dopo  l'affondamento della piccola barca - trovata capovolta sul  fondale - vennero tratti in salvo due dei tre pescatori di  equipaggio: Ezio Cornaglia, 69 anni, originario di Torino ma  residente a Diano Marina e Luciano Mora, 67 anni, di Desio  (Milano).    Il giudice ha fissato la data di inizio del processo al  prossimo 12 ottobre. 
FIRENZE - La Fiorentina non ci sta. L'incerta direzione di gara di Rosetti, dopo quella già scandalosa di Ovrebo in Champions League, non va proprio giù al club viola. Ma mentre Andrea Della Valle preferisce tenere per sé la rabbia, trincerandosi dietro un laconico comunicato ("L'ACF Fiorentina comunica che a seguito della conduzione della gara da parte della terna arbitrale la società è in silenzio stampa"), Diego Della Valle decide di esprimere, sul sito viola, tutto il suo malumore. CI FAREMO SENTIRE - "Ci faremo sentire nelle sedi opportune in un modo corretto e limpido", annuncia. "Ci sono state cose talmente eclatanti che non merita entrare nel particolare. Servirebbe solo a fomentare gli animi. Tanto ormai, la gara è finita e non si può più fare nulla. Si può solo dire che meritavamo la vittoria. Ho detto ai ragazzi di andare a mangiare una bella bistecca, di essere orgogliosi dopo una grande partita". NERVI SALDI - Poi preferisce guardare avanti: "Adesso pensiamo a vincere sabato con la Lazio: occorre mantenere nervi saldi, trasformare in determinazione la rabbia, anche i tifosi che sono amareggiati devono rimanere calmi. Adesso chi deve decidere certe cose deve farlo per bene, non vogliamo entrare a gamba tesa. Se uno tocca la squadra poi ci siamo noi". Leggi i commenti I commenti dei lettori 
MILANO - "Risultato positivo, poter gestire questa situazione a Stamford Bridge è un vantaggio". Josè Mourinho è soddisfatto delle gestione della gara, del 2-1 sul Chelsea, e pensa già alla sfida di ritorno: "Sono sicuro che controllerò le mie emozioni, a Stamford Bridge ci sono stato già poco tempo fa, penso che farò serenamente il mio lavoro". Tatticamente, sul 2-1 è entrato Balotelli: "Ho provato ad incrementare il vantaggio, ma la gara di sabato scorso in nove si è fatta sentire sulla condizione di qualche giocatore" VITTORIA IMPORTANTE - Un risultato Importante, anche dal punto di vista psicologico:  "L'Inter non aveva vinto nelle precedenti edizioni con Valencia, Liverpool, Manchester United. Stavolta lo abbiamo fatto molto bene, dando un certo spettacolo e limitando i danni anche in difesa. Una gara di questo genere senza un difensore ammonito non è da tutti". Sospetto rigore di Samuel su Kalou: "Se un intervento del genere arriva in area del Chelsea voglio un rigore. L'Italia non mi cambierà, sono arrivato onesto e finirò onesto" VELENO FINALE - Il gol preso da Julio Cesar non è sembrato imparabile: "Relazione con l'incidente d'auto? Non lo so, lui ha fatto tante cose buone per noi, nella circostanza del gol poteva fare di più". Chiusura con polemica: "Milan si avvicina in campionato? Se parlo di campionato mi danno tre, quattro gare in più di squalifica, meglio parlare solo di Champions" LA GIOIA DI CAMBIASSO - Soddisfatto il match winner. Esteban Cambiasso: "Siamo contenti, dovevamo vincere e l'abbiamo fatto". Esteban Cambiasso, autore del secondo gol dell'Inter, si dice soddisfatto per il risultato finale contro un Chelsea che solo a sprazzi ha impensierito i nerazzurri. "Siamo entrati in campo per vincere, l'abbiamo fatto, adesso andremo lì per qualificarci. Si sono affrontate due grandi squadre, sapevamo che sarebbero state due battaglie, una qui ed una a Londra" ha detto ai microfoni della Rai. Sull'approccio diverso alla Champions:"Sono gare particolari, tante volte gli episodi ti possono penalizzare, l'anno scorso siamo usciti a testa alta con il Manchester, adesso andremo a Londra per lottare". Leggi i commenti I commenti dei lettori 
Curioso: in due ore l'Inter ha perso un altro prezioso pezzetto del suo ex vantaggione nella corsa scudetto e strappato una vittoria preziosissima per sperare in un cammino migliore dello scorso anno in Champions League. Insomma una notte tutta da Inter, molto bella, entusiasmante e soprattutto con tantissimo batticuore. In campo e fuori. Questo 2-1 col Chelsea non è certo un risultato che mette al sicuro la qualificazione ma sicuramente l'Inter ne tirerà fuori il massimo possibile. Soprattutto dal punto di vista psicologico, dopo aver passato giornate fin troppo agitate prima di questa avvincente serata di Champions League. L'Inter ha strappato la vittoria con i denti, col cuore e col coraggio, come le è capitato fare spesso quest'anno. Siamo sempre al solito: quando Mourinho deve scompigliare le carte di una partita, quando la sua squadra gioca d'istinto più che di strategia, quando sono i nervi a dover scattare ci sono pochi che possono reggere l'urto della combinazione Inter-Mourinho. Non dura mai moltissimo questa fiammata di gioco, ma è comunque micidiale. Insolitamente Mou è rimasto stasera calmo e tranquillo in panchina. A testimonianza che un agitato a bordocampo non serve. La partita si era messa benissimo con il gol di Milito, ma nel confronto strategico susseguente il Chelsea aveva meritato un po' di più e messo anche in seria difficoltà la difesa nerazzurra (per gli inglesi anche due possibili episodi da rigore per interventi di Thiago Motta su Ivanovic e Samuel su Kalou) e l'Inter aveva anche fallito il raddoppio con un goffo Eto'o. L'Inter ha alternato sprazzi di bel gioco a brutti errori (il pareggio di Kalou con slalom incontrollato di Ivanovic tra quattro cinque nerazzurri e alla fine un tuffo non certo dei migliori dell'ammaccatissimo Julio Cesar), a momenti in cui sembrava controllare tranquillamente la partita, fino a dover gestire il meglio possibile il 2-1 messo dentro da Cambiasso in una di quelle fiammate di gioco di cui si diceva. Insomma di tutto un po'. In ogni caso si direbbe quasi che Mourinho abbia preparato questa partita per tutti i quattro o cinque mesi precedenti. Arrivato al momento clou della stagione ha messo dentro la squadra che gli dava più garanzia e con i nomi che gli davano più affidamento: e quindi Sneijder dietro Milito ed Eto' (con Balotelli e Pandev per il prosieguo del match) con Cambiasso vertice basso del rombo e i fidati Stankovic e Thiago Motta ai suoi fianchi. Se devo scegliere i migliori direi senz'altro Sneijder che si è confermato un giocatore fondamentale in fase di costruzione, soprattutto nell'aprire stavolta il gioco anche sulle fasce e poi Lucio che si è battuto con grandissimo vigore e che ha conservato il prezioso 2-1. L'Inter ha così costretto il Chelsea di Ancelotti (un po' deludente in verità, con un John Terry ancora completamente frastornato forse dallo scandalo) alla prima sconfitta in Champions League quest'anno. Penso che Mourinho rispetto alle altre grandi partite di Champions che ha fatto in due anni (16 partite, 5 vittorie, 6 pareggi, 4 sconfitte) abbia deciso di cambiare non solo approccio ma di giocarsela anche diversamente rischiando molto di più di quanto non abbia fatto lo scorso anno agli ottavi contro il Manchester United (0-0 all'andata per poi cadere 2-0 al ritorno) e quest'anno nel girone di qualificazione col Barcellona (ancora 0-0 all'andata e 2-0 al ritorno). Insomma ha forzato la mano, e soprattutto ha insistito a vantaggio addirittura raggiunto per la seconda volta con Cambiasso, con l'innesto di Balotelli con una mossa che già altre volte aveva fatto e collaudato sia in Champions che in campionato. Ha rischiato, ha osato, ha costretto il Chelsea a non distendersi, a non stare quasi mai tranquillo. Ripeto perfezione non c'è stata, e il risultato non è garanzia assoluta, però adesso la partita a Stanford Bridge la dovranno fare Drogba &C. Il Chelsea comunque - e Mourinho lo sa benissimo-  a Stamford Bridge è in una specie di roccaforte. Non ha mai perso in Champions (2 vittorie e un pareggio quest'anno) e soprattutto vi ha quasi sempre vinto in Premier League (12 vittorie, un pareggio e zero sconfitte). Servirà non perdere, va bene, ma avendo ormai imparato a conoscere Mourinho difficilmente si accontenterà di una tattica più prudente. Cercherà di vincere anche a Londra, perché é stata casa sua, perché c'è il suo pubblico, perchè vorrà dimostrare all'Italia di essere il migliore. Nonostante tutto, nonostante soprattutto le squalifiche. Attenzione: in Italia il coraggio viene apprezzato tantissimo quando si vince (vedi stasera), ma rinfacciato come ingenuità quando si perde. Qualcosa di simile è capitato con Leonardo in Milan-Manchester... Due ore prima del fischio finale di Mejuto Gonzalez a San Siro, in uno stranissimo incrocio campionato-Champions, il Milan aveva vinto a Firenze per 2-1 nel recupero di serie A, scavalcando la Roma e portandosi al secondo posto, con due gol nell'ultimo quarto d'ora di gioco. Dopo la tre giorni di veleni nerazzurri (la squalifica di Mourinho e di Cambiasso & C per Inter-Samp) è scoppiata un'altra mini-bufera per la mancata concessione alla Fiorentina da parte di Rosetti di un rigore, per l'atterramento di Montolivo in area. La Fiorentina è entrata in silenzio stampa, grandi proteste dei tifosi viola contro l'arbitro Rosetti. "Ci faremo sentire nelle sedi opportune" ha detto Diego Della Valle. Forse domani, uno dei fratelli, come Moratti domenica scorsa, farà una telefonata ad Abete... Carlo Ancelotti rivedendo in tv il mancato rigore su Kalou ha detto: "Non sono più abituato a commentare queste cose". Una bella lezione. Leggi i commenti I commenti dei lettori 
VANCOUVER - In campo incinta di sei mesi. E' il particolare record stabilito a Vancouver da Kristie Moore, 30enne canadese, riserva della nazionale di curling. La Moore ha fatto il suo debutto olimpico nella vittoria per 6-2 contro la Svezia, prendendo il posto di Cori Bartel. Un esordio che le vale un primato: mai nessuna atleta infatti, nella storie delle Olimpiadi invernali, aveva disputato una prova in uno stato così avanzato di gravidanza. La Moore ha fatto meglio della tedesca Diana Sartor, alla nona settimana a Torino2006 quando è arrivata quarta nello skeleton, e della pattinatrice svedese Magda Julin, oro nel 1920 e in attesa da tre mesi. "Non mi aspettavo di entrare, ero un po' impreparata", ha confessato la futura mamma canadese dopo l'esordio. Fuori dal giro della nazionale dallo scorso anno, la Moore aveva deciso di mettere su famiglia col fidanzato Shane Wray. Ma poche settimane dopo il concepimento, è arrivata la chiamata della nazionale. "Vogliamo offrirti un posto in squadra come riserva", le hanno detto. "Sono incinta, è un problema?", ha risposto la Moore, temendo ripensamenti. "Sei incinta, mica morta", la contro replica. E così eccola ai Giochi Invernali di casa, per un posto nella storia. 
VANCOUVER - Ma quale Canada e Canada. Qui ogni impianto ha i colori di qualche paese: il pattinaggio artistico? E' casa Asia, con tutti i giapponesi e coreani che colorano il Coliseum. Milioni di pupazzetti lanciati sul ghiaccio dopo ogni esercizio di una loro atleta, tutto per tifare e influenzare la giuria. E l'Oval, dove c'è il pattinaggio di velocità? E' casa Olanda, tutto arancione. Il fondo? All'Olympic Park c'è l'Est della Repubblica Ceca. Ed il Canada, allora, che fa? S'è ritagliato l'unico spazio che veramente interessa questo paese, lo stadio dell'Hockey. Si ferma il paese, quando gioca la squadra di Crosby. E non solo nel palazzetto, ma anche per strada. Se perdono la medaglia d'oro sarà lutto nazionale. 
