MILANO -  Il Laocoonte "poppizzato" in versione technicolor, il "Sole che nasce" di Pellizza da Volpedo che diventa un fumetto, così come la serie delle "cattedrali di Rouen" di Monet, la "musa dormiente" di Brancusi, o il "cavaliere rosso" di Boccioni, tutti capolavori portentosi, quasi mitici, che sono trasformati in una trama di puntini in pieno stile meccanico da stampa tipografica. E ancora, le "nature morte con chitarra" o il "nudo disteso" di Picasso, dove il linguaggio cubista viene trasfigurato secondo un'estetica da pop-art. Una smania fumettistica vagamente ironica e un pizzico paradossale che non risparmia la "frutta di Cézanne, le "macchine" di Leger, i deliri surrealisti di Dalì, le griglie geometriche di Mondrian, gli oggetti metafisici di Carrà, le dinamiche convulse delle pennellate espressioniste-astratte di De Koonig. E' lo straordinario gioco di un'arte postmoderna che "copia" i maestri del passato. E' l'incredibile spettacolo di un'arte "falsificata" ad arte, che ha contraddistinto una singolare velleità creativa di Roy Lichtenstein, il grande maestro dell'arte contemporanea che con Andy Warhol sulla scena newyorkese ha inventato la Pop Art, ed è considerato oggi uno dei più originali e significativi protagonisti della pittura americana del secondo Novecento, scomparso nel 1997 a settantaquattro anni. Le sue possono essere definite "meditazioni sull'arte". Almeno così le definisce Gianni Mercurio che ha curato la bella e suggestiva mostra "Roy Lichtenstein. Meditations on Art" che si inaugura il 25 gennaio alla Triennale, per rimanere visitabile fino al 30 maggio, in stretta collaborazione con la Roy Lichtenstein Foundation, perr poi essere trasferita a luglio a Colonia, al Ludwig Museum (fino al 3 ottobre). Mercurio, esperto appassionato di arte americana del secondo dopoguerra, e che ha già firmato assoli kolossal su Andy Warhol, Keith Haring, Jean-Michel Basquiat, ha scelto di esplorare finalmente in modo nuovo, e per questo intrigante, il lavoro di Lichtenstein, indagandone l'acuta e coraggiosa operazione pittorica. Lo fa attraverso un centinaio di opere, in larga parte di grandi dimensioni, arricchite da un repertorio di disegni, collage e sculture provenienti da collezioni pubbliche e private. Il taglio da retrospettiva, però, segue il filo rosso della citazione d'autore, della riflessione sui maestri del passato, sulla rivisitazione iconografica di linguaggi, stili e movimenti. Sempre nell'ottica di una personalizzazione dell'operazione. Lichtenstein ha legato il suo estro geniale ad un'intuizione: quella di isolare immagini tratte da fumetti o illustrazioni pubblicitarie e riprodurle ingigantite con una pittura che evocasse l'effetto della stampa tipografica. Ma quella di Lichtenstein con i celebri artisti non è mera copiatura, ovviamente, è una riflessione genuina e consapevole sul fenomeno massificato, tipico dell'era del consumismo sfrenato, della riproducibilità dell'arte. Come scrive Gianni Mercurio: "Lichtenstein non cita gli originali ma le proprie versioni di quelle immagini. In sostanza, Lichtenstein si auto cita, dando vita ad un processo fino a quel momento inedito: il citazionismo dell'appropriazionismo". Il percorso espositivo, articolato per sezioni tematiche, parte dai lavori degli anni '50, fase in cui l'artista ancora era legato ad una sperimentazione dei linguaggi delle avanguardie storiche, filtrate poi da un espressionismo astratto.  E già emerge una sconosciuta tendenza a rivisitare i maestri americani pionieri dell'epopea della grande conquista del Far West con una strategia cubista o astratta alla maniera di Klee. Come nel caso di opere strepitose, "Emigrant train" da William Ranney, o Washington Crossino the Delaweare di Emanuel Gottlieb Leutze. Dagli anni '60 la "poppizzazione" di opere celebri continua, senza nessuna velleità canzonatoria o goliardica, ma sempre per riaffermare un proprio personale "originale". Le riproduzioni di Lichtenstein diventano nuovi originali, è tutto qui il segreto. Come sottolinea Demetrio Paparoni: "Agli inizi degli anni Sessanta Lichtenstein ha messo in discussione il dogma modernista che imponeva di realizzare opere originali nella forma, nello stile e nei contenuti. Convinto che non ci fosse immagine che, rielaborata, non potesse rinascere a nuova vita". Notizie utili  -  "Roy Lichtenstein. Meditations on Art", dal 26 gennaio al 30 maggio 2010. La Triennale di Milano, viale Alemagna 6. Orari: tutti i giorni 10:30-20:30, chiuso lunedì. Giovedì fino alle 23. Ingressoù: intero €9, ridotto €6,50. Informazioni: 02724341, 0272434208. Catalogo: Skira . 
MILANO - La settimana finanziaria si chiude con un nuovo ribasso sui mercati di tutto il mondo. Sulle contrattazioni hanno pesato ancora una volta le parole del presidente Usa Barack Obama sul progetto di limitazione delle dimensioni dei gruppi bancari. Gli operatori temono che questo potrebbe significare una minore capacità degli istituti a operare in Borsa. E di conseguenza una limitazione del flusso di denaro sul listino. Tutto ciò, ovviamente si è trasformato in una giornata difficile sulle piazze finanziarie. Pesa in negativo anche l’incertezza sulla riconferma per un secondo mandato di Ben Bernanke a capo della Fed, la banca centrale americana, nonché la possibilità che la Cina alzi i tassi di interesse per evitare spinte inflazionistiche e limitare i danni di una possibile bolla immobiliare. Nemmeno le trimestrali più che positive di Google e American Express hanno soddisfatto gli analisti e i titoli delle due multinazionali hanno perso colpi. L’impressione è che il mercato avesse già scontato i risultati con i rialzi delle settimane scorse Le Borse europee - nonostante il vistoso calo - sono riuscite comunque a chiudere sopra i minimi di giornata.  New York, invece, dopo  aver recuperato terreno a metà pomeriggio, ha preso decisamente la strada della discesa e ha lasciato sul terreno il 2,09% (Dow Jones).. A Londra l'indice Ftse 100 è sceso dello 0,6%. A Francoforte il Dax ha perso lo 0,9% e a Parigi il Cac 40 è arretrato dell'1,07%. Mentre a Milano l'FtseMib ha ceduto l'1,35% e l'indice generale l'1,29. Tra le blue chip, Bpm la peggiore con una flessione del 3,48%: il piano 2010-2012 non ha convinto gli analisti e il titolo è stato oggetto di report negativi. Nel settore male anche Intesa Sanpaolo (-3,02%), Banco Popolare (-2,48%) e Unicredit (-2,16%), i cui diritti sull'aumento di capitale hanno ceduto l'8,2% a 0,08 euro. Al contrario, il titolo migliore è stato Telecom: l'ipotesi di fusione Telco-Criteria ha scatenato gli acquisti sul titolo, che ha guadagnato oltre il 4% fino alla smentita dei soci Telco. A fine seduta il rialzo è stato dell'1,86% a 1,04 euro, con quasi 311,8 milioni di pezzi scambiati, pari ad oltre 4 volte la media giornaliera mensile e al 2,33% del capitale. Il calo delle quotazioni del greggio sotto quota 76 dollari ha frenato Eni (-1,35%) e Saipem (-1,36%). Fiacca Enel (-0,06%), deboli A2a (-1,19%) e Terna (-0,43%). Tra i pochi rialzi si segnala Prysmian (+1,01%): l'ex Pirelli cavi è nel mirino della famiglia Malacalza, già socia di Camfin. Bene Geox (+1,42%) e Unipol (+1,05%), male invece Fiat (-1,39%), Pirelli (-1,29%), Bulgari (-4,07%) ed Stm (-2,35%). 
NEW YORK - Il Financial Stability Board, presieduto dal governatore della Banca d'Italia Mario Draghi, ha espresso apprezzamento per la proposta del presidente Barack Obama di porre paletti ancora più stretti ai 'rischi di moral hazard' delle banche. La proposta annunciata ieri dal presidente americano Barack Obama rientra "nel range di opzioni e approcci che il Financial Stability Board sta valutando" nella preparazione del suo lavoro in vista del G20, e per regolamentare i "rischi di moral hazard posti dalle istituzioni considerate troppo grandi per fallire". E' quanto si legge in un comunicato del Financial Stability Board (Fsb), presieduto da Draghi. "Il lavoro, iniziato lo scorso autunno, si tradurrà in raccomandazioni che saranno sottoposte al G20 che si terrà a ottobre 2010". Fra le altre opzioni che l'Fsb sta considerando figurano: "requisiti di liquidità, leverage e di capitale; un miglioramento degli approcci di supervisione; una semplificazione della struttura delle società; e cambi all'infrastruttura finanziaria per ridurre i rischi di contagio". Per risolvere il problema del 'too-big-to-fail' è necessario un "mix di approcci", data la diversità delle istituzioni e dei contesti nazionali e cross-border coinvolti. Allo stesso tempo, questi approcci - prosegue la nota - devono "preservare un mercato dei servizi finanziari integrato" e non creare differenze negli approcci regolatori. 
LONDRA -  A cinque giorni dall'inizio della conferenza internazionale sull'Afghanistana a Londra il governo britannico ha innalzato il livello di allerta da "stabile" a "grave" giudicando "altamente probabile" un attentato. Lo ha annunciato il ministro dell'Interno Alan Johnson sottolineando però che al momento "non c'è alcun rapporto di intelligence che suggerisca che un attacco sia imminente". l provvedimento è stato adottato su indicazione del Jtac (Joint Terrorism Analysis Centre), un organismo che fa parte dell'MI5, il servizio di controspionaggio del Regno Unito. Secondo la BBC, la decisione è una conseguenza del clima di allarme venutosi a creare dopo il mancato attentato del 25 dicembre scorso su un volo della compagnia americana Delta in volo da Amsterdam a Detroit. "Il Centro di analisi sul terrorismo ha oggi chiesto di elevare il livello di allerta nel Regno Unito da importante a grave, ciò significa che un attentato è molto probabile", si afferma in un comunicato a firma del ministro dell'interno Alan Johnson. Nel comunicato si aggiunge tuttavia che "nulla lascia pensare che un attentato sia imminente". Il Jtac determina il grado di allarme in base alle informazioni di intelligence di cui entra in possesso. Esiste una scala di cinque livelli, che va da 'basso' (attacco terroristico improbabile) a 'critico' (attacco imminente). 
EMPOLI - Non è bastata la superiorità numerica all'Empoli di Campilongo per battere un Torino rimasto in 10 per tutto il secondo tempo. Al "Castellani" finisce 0-0 l'anticipo della 23/a giornata di serie B con i padroni di casa che continuano a non vincere. L'ultimo successo risale, infatti, al 12 dicembre scorso (2-0 al Vicenza, ndr). Secondo risultato utile consecutivo, invece, per il Torino di Colantuono che resta a distanza di sicurezza dalla zona playoff. RIMPIANTI E RECRIMINAZIONI - Poche emozioni al Castellani. L'Empoli recrimina due volte nei confronti dell'arbitro. Prima al 44' quando Rizzoli annulla un gol di Angella, poi nella ripresa quando nel finale il fischietto di Bologna non vede un fallo in area di D'Ambrosio su Fabbrini. Decisioni arbitrali a parte l'Empoli, però, deve recriminare soprattutto con se stesso, sia per non essere riuscito a sfruttare la superiorità numerica dopo l'espulsione di Gorobsov al 9' del secondo tempo, sia per l'occasionissima fallita da Coralli a porta praticamente spalancata. Il Cobra empolese al 31' della ripresa, servito da Vannucchi, calcia clamorosamente alto sopra la traversa a 5' dalla linea di porta. Empoli-Torino 0-0 EMPOLI (4-3-1-2): Bassi 6; Antonazzo 6.5, Angella 6.5, Stovini 6, Tosto 6 (20 st Fabbrini 6); Marianini 6 (39' st Saudati sv), Musacci 5.5, Valdifiori 6.5 (10 st Gulan 6); Vannucchi 6; Eder 6, Coralli 5. In panchina: Dossena, Kokokszka, Cesaretti, De Giorgio. Allenatore: Campilongo 6 TORINO (4-4-2): Sereni 6; D'Ambrosio 5.5, Rivalta 5.5, Zoboli 6, Garofalo 6; Leon 5 (32' st Bottone sv), Pestrin 6, Gorobsov 6.5, Gasbarroni 6; Bianchi 5.5 (42' Salgado sv), Pià 5.5 (10' st Loviso 6). In panchina: Calderoni, Benedetti, Arma, D'Aiello. Allenatore: Colantuono 5,5 ARBITRO : Rizzoli di Bologna 4. NOTE : serata fredda, terreno in buone condizioni, spettatori 1642, per un incasso di 9.781,00 euro. Abbonati 2238. Angoli: 9-7 per l'Empoli. Espulso al 7' st Gorobsov per somma di ammonizioni. Ammoniti: Stovini, Marianini, Gorobsov, Pestrin, Leon, Fabbrini, Sereni. Recupero: 2', 4' Leggi i commenti I commenti dei lettori 
ROMA - Ciocche di capelli o bastoncini di legno masticato come pennelli. Argille, carboni fossili,  succhi d'erbe e bacche selvatiche come colori. La corteccia di eucalipto, la carta riciclata, i batik e tele come supporto. Segni e forme enigmatiche a celare significati profondi, a evocare secondo un codice per soli iniziati le leggende ancestrali del Tempo del Sogno. Quel tempo popolato di dei, eroi e miti che precede la genesi, l'inizio della creazione e dello scorrere della vita sulla terra. E' l'arte contemporanea aborigena, prodotta da piccoli grandi artisti che lavorano in atelier fatti di terra e cielo, natura selvatica e stelle. Sono i capolavori aborigeni che lascia scoprire la bella mostra "Australia Today" in scena a Palazzo Incontro fino al 7 marzo, curata dalla National Gallery Firenze diretta da Luca Faccenda e promossa dalla Provincia di Roma. Protagoniste, oltre duecentoventi opere di ben centotrentasette artisti rappresentativi delle tribù più arcaiche d'Australia caratterizzate tutte da un linguaggio totemico, un complesso sistema di simboli criptici mai causali ma perfettamente orchestrati con uno strabiliante linguaggio espressivo, virtuoso e suggestivo. La cui interpretazione è un viaggio arduo nel mistero. A tratti può sembrare un gioco di cromatismi astratti alla Matisse, altre una figurazione fumettistica alla Keith Haring, altre ancora una bizzarria alla Paul Klee, se non addirittura un primitivismo tanto caro a Picasso. Ma è il "loro" linguaggio, originale e genuino, dove i pattern geometrico-astratti ma anche fitomorfici sono animati da un colore forte, acceso, intenso, a tratti cangiante e sofisticato nelle sfumature. "Un colore che colpisce, è vero, ma in un popolo che non conosce la scrittura, il colore deve esprimere, come un aggettivo o un sostantivo, un concetto, un sentimento, un'emozione", racconta Luca Faccenda che da tre anni porta avanti un progetto di ricerca sull'arte aborigena. "L'operazione espositiva è nata tre anni fa - racconta Luca Faccenda - dopo aver avuto i permessi per avvicinarci alle tribù e soprattutto dopo essere riusciti a carpire la loro fiducia a conquistarne il rispetto, e ad essere accolti. Siamo stati ricevuti dal capo tribù di Djabugai, e abbiamo passato quattro mesi di convivenza con loro anche mangiando larve cotte e bevendo acqua scavata sottoterra, dopo aver attraversato il deserto di Gibson e imparato a resistere alla sete. Siamo diventati della loro tribù, il mio nome è 'Troppe domandè tradotto dall'aborigeno". Secondo la cultura aborigena, se gli esseri mitici provenienti dal Tempo del Sogno non venissero celebrati la natura cesserebbe di esistere. Allora, ecco quasi come una sorta di Cappella Sistina dell'Australia aborigena, l'opera di Gary Simon Jagamarra, una grande tela che condensa secondo uno schema arduo da decifrare tutte le storie del Tempo del Sogno. "Dipingere è spiegare un rito", avverte Faccenda. La mostra, dunque, offre l'occasione per scoprire da vicino la complessa cultura australiana, quella animata di leggende e riti ancestrali d'iniziazione, del culto profondo per le forze della natura e quella popolata da personaggi mitologici a metà tra uomini e animali e uomini e piante. Dove anche la donna occupa un ruolo molto importante, depositaria unica di antichi riti. Se la caverna dell'iniziazione maschile dove avviene il passaggio dalla pubertà alla maturità emerge nelle forme astratte di Ronnie Tjampitjinpa che sembrano i piani colori di Mark Rothko, il rito dell'acconciatura dei capelli prima della ricerca della patata selvatica, oggetto prezioso di cui si nutrono è raccontato nelle trame ondulate da Gloria Tamerre Petyarre. Quasi il 90 per cento delle opere in mostra proviene direttamente dagli artisti incontrati da Faccenda o dalle famiglie eredi di quelli scomparsi, e solo una piccola parte è stata prestata da collezioni private o pubbliche. "La mostra vuole rivelare come uomini e donne analfabeti con un semplice bastoncino di legno e colori vegetali - dice Faccenda - possono ricreare sensazioni ataviche". Ci sono Rover Thomas, Clifford Possum, ma anche di donne Judy Watson Napangardi e Nancy Nungurrayi, (alcuni considerati oggi i Picasso e i Mondrian d'Australia, artisti che oggi sono molto quotati, con opere in mostra assicurate per centinaia di migliaia di euro). "Anzi - ironizza Faccenda - mi vien da pensare di fronte a questa antica tradizione d'arte aborigena che forse sono stati più loro, gli occidentali, a buttare un occhio a queste opere". Notizie utili  - "Australia Today", fino al 7 marzo, Palazzo Incontro, via dei Prefetti 22. Roma Orari: tutti i giorni 10-19, chiuso lunedì. Ingresso libero Catalogo: National Gallery Firenze. 
BERLINO - Il ritorno in pista di Michael Schumacher potrebbe fruttare molti più soldi del previsto. Vitaly Petrov, 26 anni, vicecampione del mondo di Gp2, sarebbe disposto a tutto pur di sfidare il "mito" nel prossimo mondiale di F1. Anche a pagare di tasca propria qualcosa come 15 milioni di euro. E' questa la cifra che secondo il quotidiano tedesco "Bild" il pilota russo sarebbe pronto a sborsare per convincere una scuderia ad ingaggiarlo. "SIAMO FIDUCIOSI" - Ovviamente non si tratterebbe di risparmi messi da parte negli ultimi anni, Petrov conterebbe sull'appoggio di due sponsor, la banca moscovita Sberbank e il gigante Gazprom, disposti a versare 800 mila euro a Gp nelle casse del team che lo ingaggerà. Campos e Renault ci starebbero pensando e Willi Weber, storico manager di Michael Schumacher che assiste Petrov, appare fiducioso. "In F1 solo sei o sette piloti guadagnano davvero, tutti gli altri i soldi li portano loro alle scuderie - dice Weber - E chiunque comincia così, continua a farlo per tutta la sua carriera, a meno che non sia un talento eccezionale". Leggi i commenti I commenti dei lettori 
ROMA - A vederlo, tirato e asciutto come fosse appena sceso dalla bici, osservando quel suo atteggiamento misurato, per non dire modesto, non diresti proprio di avere di fronte il "Grande Peccatore". Il primo atleta italiano risultato positivo ad una Olimpiade, quella di Pechino, nella quale ha conquistato (e poi dovuto restituire) la medaglia d'argento nella prova di ciclismo su strada. Davide Rebellin ha in pieno "le physique du role". Ci sta tutto nella parte dell'atleta attempato, una carriera ricca di successi alle spalle durante la quale ha elegantemente dribblato sospetti e cattive voci, oggi vittima di chissà quale inspiegabile macchinazione per la quale adesso si trova a dover trattare con Magistrati, Tas, Cio, Coni e ammenicoli vari, tutti per un solo motivo: il doping al Cera, l'epo di terza generazione, alle Olimpiadi del 2008, accertato e certificato da analisi e controanalisi che adesso avvocati ed esperti di vario grido cercano di smontare. TUTTO FERMO FINO AL TAS - L'incontro con la Procura Coni in mattinata è stato interlocutorio. Il veneto di San Bonifacio, accompagnato dai suoi legali, Federico Cecconi e Fabio Pavone, è stato sentito dal procuratore Ettore Torri. Un colloquio durato un'ora circa, al termine del quale la Procura antidoping del Coni ha accettato la richiesta di sospendere ogni decisione fino a quando il Tas, Tribunale arbitrale di Losanna non si pronuncerà sul ricorso di Rebellin. Ricorso avverso la decisione del Cio di privarlo della medaglia d'argento. Obbligo prontamente ottemperato dallo zelante ma per nulla rassegnato "chierichetto". LA FIDUCIA DI REBELLIN - "Sono fiducioso per la decisione del Tribunale di Losanna, basta che applichino le regole. Sto perdendo anni buoni e se è vero che ho 38 anni, non sono però a fine carriera. Penso di poter correre ancora per 3-4 anni perché la voglia c'è e perché mi sento ancora bene. E poi non voglio ritirami con quest'accusa", ha detto all'uscita. Tutto rinviato dunque a fine febbraio o, al più tardi, a inizio marzo. "Abbiamo formalizzato al procuratore una richiesta di sospensione di ogni decisione o richiesta di squalifica da parte degli organi italiani antidoping  -  ha spiegato l'avvocato Cecconi, uno specialista di casi disperati - Una richiesta che è stata accolta". LA SITUAZIONE LEGALE - La posizione di Rebellin e dei suoi legali sulla decisione del Cio è chiara. La decisione del Cio di togliere l'argento al veneto è "Una sospensione censurabile, sia per questioni procedurali, sia per per questioni tecniche riguardanti la catena di custodia (le regole che debbono garantire la conservazione e la non manomissibilità dei campioni dal momento del prelievo a quello delle analisi, n. d. r.), sia per i metodi usati. Quello che noi contestiamo è il fatto che il mio cliente è stato sottoposto a 3 controlli antidoping tra il 5 e il 9 agosto - spiega ancora il legale del corridore - Dei risultati di questi controlli, noi abbiamo avuto notizia solo a novembre ma senza sapere quale fosse il campione positivo. Poi ci hanno detto che era quello del 5 agosto. Gli altri due successivi no. Ma come mai su tre controlli solo uno risulta positivo? Quale è stata la catena di conservazione dei campioni?". CIO POCO CORRETTO - Il Cio, secondo Cecconi avrebbe aggirato le obiezioni della difesa "in modo non corretto" e assumendo informazioni da testimoni senza avvisare la controparte. "Sarebbe come se un tribunale condannasse un imputato dopo aver sentito testi che la difesa non ha potuto sentire". Parallelo suggestivo, ma che non regge perché, si sa, la giustizia sportiva si muove su altri piani e regole, molto spesso al di là e al di fuori delle più riconosciute norme giuridiche; basti pensare alla possibilità di essere condannati per doping solo in base al "fondato convincimento" o all'inversione dell'onere della prova: è l'atleta che deve dimostrare di essere innocente, non l'antidoping che è colpevole. Regole discutibili, ma accettate da tutti. SEMPRE IN FORMA - A guardarlo Rebellin sembra tranquillo, intabarrato nel suo giubbotto di pelle alla moda. Non ha mai smesso di allenarsi. "Il giorno stesso della sospensione sono salito in bici - dice - Ho sempre fatto il mio lavoro con onestà e passione e sto affrontando questa situazione, molto pesante, in modo positivo grazie all'aiuto della mia famiglia e della bici. Ancora non ci credo per quello che mi sta accadendo, anche se continuo a fare quello che ho sempre fatto nella mia vita perché sono in pace con la mia coscienza". Tutto in linea con il personaggio e il suo carattere mite. Anche se nel suo passato le ombre non mancano; vedi il coinvolgimento nel blitz del 2001 della Guardia di Finanza, e la sua frequentazione, allora, del dottor Lazzaro, già condannato attualmente inquisito dalla magistratura sempre per vicende doping. "Vicenda ormai lontana  -  si accalora l'avvocato Pavone  -  dal quale è risultato pienamente assolto". Assolto, certo. Ma semplicemente perché alcune intercettazioni molto esplicite della Guardia di Finanza non furono acquisite come prova per via di un vizio di procedura. "Da allora Rebellin non frequenta più quel dottore", insiste Pavone. Secondo altre fonti di indagine, però, il corridore  -  attualmente inquisito anche dalla magistratura per la positività di Pechino - avrebbe continuato almeno fino al 2004-2005. Insomma, stando a queste fonti, la sua sarebbe una mezza verità che stride con la faccia angelica e contrita del "chierichetto". Leggi i commenti I commenti dei lettori 
ROMA - Radici cristiane d'Europa. Per capirne di più aiuta questa mostra a Roma, Palazzo Venezia (fino al 31 gennaio), sui Santi Patroni d'Europa,"Il potere e la Grazia". Per la prima volta la storia dell'Occidente cristiano viene narrato attraverso le vicende dei  protagonisti, "l'incontro e scontro tra potere e religione, civitas ed ecclesia, corone ed aureole". Si tratta del primo exploit nazionale, dopo quello ai Musei Vaticani, del Comitato di San Floriano, a sua volta con alti patroni sulle due sponde del Tevere (catalogo Skira). Comitato benemerito per le mostre (l'ultima sugli "Apocrifi"), meditate in una valle della Carnia, a circa 600 metri di altezza, a Illegio, un paese di 400 abitanti. LE IMMAGINI Nelle "cavernose" sale di Palazzo Venezia sono state ricavate strutture simili a navate di chiese, rosso mattone, con nicchie in cui sono inserite le opere, e una illuminazione molto al risparmio. Una settantina fra dipinti e copie antiche, icone; disegni; statue, bassorilievi e altari portatili che sono il trionfo del legno policromo; codici. Una copia inevitabile (la Sacra corona di Santo Stefano d'Ungheria donata  da papa Silvestro II nel 1001 e senza la quale i re ungheresi non venivano riconosciuti). La mostra tenta una novità assoluta: sotto alle opere esposte sono le immagini di opere a loro collegate, di confronti stilistici, il che crea troppi centri di attrazione e di distrazione. Patroni d'Europa. Molti si rifanno agli ultimi fuochi dell'impero romano, ai primi fuochi del cristianesimo con gli apostoli, il primo martire Stefano, Pietro e Paolo, la fine delle persecuzioni, i primi vescovi, alla nascita delle nazioni europee e alla loro evangelizzazione. Ma - osserva lo storico dell'arte don Alessio Geretti, del Comitato di San Floriano, curatore della mostra -, "quando si parla di patroni ci si spinge ben oltre la dimensione strettamente religiosa", oltre la suddivisione dei Paesi fra cattolici e protestanti per i quali i santi "non hanno la stessa importanza nel mondo cattolico o ortodosso, ma rimangono pur sempre dei modelli e dei punti di riferimento". Questi santi sono "dei veri e propri 'catalizzatori dell'identità collettiva di un popolo". E il culto dei patroni, "fenomeno religioso imponente", non è mai riservato a élite di qualsiasi tipo, ma interessa tutte le fasce sociali, "persino fattore di coesione e di identificazione di gruppi e comunità". Sono 47 i Paesi, più l'Europa, più il Sovrano militare ordine ospedaliero di San Giovanni di Gerusalemme di Rodi e Malta, che si dividono 117 patroni. Il Paese col maggior numero di patroni è la Federazione Russa (dieci). Repubblica Ceca (otto), Lituania (sette), Polonia (sei); Austria, Francia, Portogallo e Turchia (quattro ciascuno). Italia (Francesco d'Assisi e Caterina da Siena). Per undici volte Maria è la più "reclamata": Madre del Buon Consiglio (Albania e Moldavia); Maria di Meritxell (Andorra), Assunta (Francia), Consolatrice degli afflitti (Lussemburgo), Maria Regina della Polonia, Immacolata Concezione (Portogallo e Spagna), Addolorata (Slovacchia), Ausilio dei cristiani (Slovenia), Magna Domina di Ungheria. Sei volte è stata scelta la coppia dei fratelli greci Cirillo-Metodio  di Tessalonica, IX secolo. Essere re o imperatori non è un ostacolo insormontabile alla santità. Lo dimostrano Canuto re di Danimarca (ucciso in una ribellione popolare nel 1086); Olaf di Norvegia "Il Forte", eroe dell'indipendenza nazionale, martire della fede, venerato dal 1031; Erik di Svezia, eroe e santo nazionale di un Paese passato al luteranesimo e la cui immagine  è nello stemma di Stoccolma, pugnalato nel 1161 mentre assisteva alla messa; Cunegonda imperatrice del Lussemburgo nata nel 980 e il popolare Santo Stefano re di Ungheria, canonizzato nel 1083, che è anche il fondatore e organizzatore di uno Stato con una popolazione nata nomade e della sua cristianizzazione. Anche qui è un patronato al maschile. La "quota rosa" è del 25,6 per cento. Le presenze femminili sono 29 sui 113 patronati (il totale depurato dei quattro angeli custodi e arcangeli che appartengono ad una categoria tutta loro). Suddivisione a metà invece dei sei co-patroni d'Europa scelti da Paolo VI e Giovanni Paolo II. Benedetto e il duo Cirillo-Metodio (in mostra con un testo liturgico in glagolitico, l'antenato dell'alfabeto cirillico che secondo tradizione fu creato da Cirillo), Caterina da Siena, Brigida di Svezia, Teresa Benedetta della Croce. Al secolo Edith Stein, ebrea polacca nata nel 1891, filosofa atea allieva di Husserl, morta carmelitana il 9 agosto 1942 nelle camere a gas del campo di sterminio nazista di Auschwitz-Birkenau. Modernissima patrona è rappresentata in mostra col mezzo modernissimo del cinema, un film che narra la sua vita. Osserva don Geretti: la sua vicenda è il "riassunto della storia del XX secolo, luci e ombre, glorie e contraddizioni". La mostra si apre con l'introduzione al mondo dei santi. Con una tela monumentale  di Giambattista Tiepolo (una Madonna non felicissima, con Caterina da Siena, Rosa da Lima, Agnese da Montepulciano colte nelle esperienze mistiche), l'"Immacolata concezione" di Murillo (dal Prado)  che "intende rappresentare la santità come purezza, come vittoria sul peccato" e il Battista di Andrea del Sarto, già predicatore nel deserto, ma giovanile, non ancora consunto da quella vita. Maria e Giovanni "i due avvocati difensori del genere umano, patroni universali dei vivi e dei morti". Più toccante dal punto di vista umano, la grande "Festa del Salvatore al Nord" (130 per 215 cm),  di Illarion Prjanišnikov, da Mosca, Galleria Tret'jakov. La grande massa di popolo raccolta sul fiume per assistere al "Te Deum", "testimonia la venerazione delle immagini dei santi e del Redentore, un fenomeno religioso che unisce "il ricco e il povero, il sovrano e il suddito". Si procede con una evoluzione dei "modelli di santità" come se "Dio reagisse alla situazione  di ciascuna stagione della storia con un certo tipo di santi".  Fra i martiri e i confessori i monumentali  Battista e Sebastiano del Tiziano. Il martirio di Pietro è ripreso in due tele ancora più gigantesche, nella preparazione della crocifissione, del Guercino, in una scena corrusca, ma luminosa per il blu del manto di Pietro e del cielo nello sfondo, e nell'atto di innalzare la Croce, di Luca Giordano, in una scena piena di dinamismo con un carnefice al centro che urla di tirare le corde che tagliano la scena, dominata da corpi nudi rosa-scuri, corazze e nuvole nere. Monaci ed eremiti. San Benedetto in lettura, nel "magistrale ritratto" della tavoletta degli Uffizi dipinta da Hans Memling. La scoperta di Bernardino da Parenzo (Parentino o Parenzano),  1480, con storie di Antonio Abate tentato dai diavoli, una pittura-scultura dai colori acidi e una resa straordinaria nei paesaggi rocciosi. Culto e agiografia, dai santi fratelli "per i quali" si rivolgono preghiere" ai santi "ai quali" si rivolgono preghiere. Le due tavole con i quattro episodi della vita e miracoli di San Nicola da Bari dipinti da Ambrogio Lorenzetti nel 1332 circa. Vescovi e missionari. La santità regale: l'"Adorazione dei Magi" della tela dove Jacopo e Leonardo Bassano mescolano regalità e animali domestici e di San Luigi re di Francia. In una tela di 229 per 249 cm, e affollata, Claudio Coello, fra la corona e lo scettro abbandonati ai piedi della Natività, presenta Luigi in armatura, manto sovrabbondante, spada sguainata e piantata a terra con la corona di spine della futura Passione. A fianco, Luigi è ritratto da El Greco, armatura e corona in testa, ma dal volto mesto, afflitto da quella potenza. Il paggio che regge l'elmo non osa sollevare lo sguardo. I cavalieri di Dio. La tavoletta del Mantegna del 1468 circa, dalle veneziane Gallerie dell'Accademia, col San Giorgio e in alto sulla collina una città di torri e mura. Il santo in piedi, in completa armatura nera con nastri rossi, regge la lancia spezzata, il resto è nelle fauci del drago alato ai suoi piedi che cerca di trascinarsi oltre la cornice dipinta. Ma questo è nulla a confronto dell'altra scena con lo stesso soggetto che supera i tre metri di altezza. Un turbine di azioni, col santo sul cavallo impennato che dopo aver trafitto le fauci del drago sta per menare con la spada il colpo di grazia. Il drago, con la bocca spalancata in primo piano, è tanto potente da aver spezzato la lancia e tenta di estrarla dal palato e la coda cornuta minaccia la testa del cavallo. Un grande dipinto da Capodimonte anche se è solo una copia antica di scuola fiamminga da Rubens. Il cavallone bianco, dalle vene del ventre ingrossate per lo sforzo, è la parte più spettacolare. Viene da affiancarlo al San Giacomo Maggiore vittorioso a cavallo, tutto avvolto in un mantello bianco da cui esce il braccio armato della spada sul capo di uno sconfitto (sulla lama la firma del Tiepolo). Un capolavoro a parte è il cavallo bianco, dai finimenti curati nei particolari e la testa con i grandi occhi scuri puntati sull'osservatore. Il tutto esaltato dalle dimensioni a sviluppo verticale (3,17 per 1,63), e dalla ripresa parziale dal basso. Il San Giorgio del Mantegna volge lo sguardo a sinistra dove trionfa il celebre, elegantissimo San Michele Arcangelo di Guido Reni dal manto rosa-rosso (293 per 202 cm), che in modo molto più tranquillo e sbrigativo di San Giorgio col drago, inchioda e incatena il Maligno. Dalla chiesa romana di Santa Maria della Concezione. Potere e grazia, chiude la mostra. Da tradurre nel rapporto fra "fede e cultura, comunità politica e Chiesa, coscienza e Stato". La risposta di Cristo, sintetizzata da "La moneta del tributo"  di Bernardo Strozzi, mira "a smascherare anzitutto la tentazione di tutti i sistemi di potere", che spesso rivendicano "una importanza, una fiducia" e una dedizione tali "che soltanto Dio può domandare e meritare". La Chiesa deve essere anche pronta alla fermezza che Van Dyck raffigura nel dipinto da Londra, National Gallery: Ambrogio, vescovo di Milano, impedisce l'ingresso nella cattedrale all'imperatore Teodosio che nella primavera del 390 aveva sterminato la popolazione di Tessalonica per punirla  dell'uccisione del governatore in una insurrezione popolare. Grandi e grandissimi artisti, ma ecco imprevisto, a mostra più che avanzata, Leonardo. Il "San Giovanni Battista" (o "San Giovannino") del Louvre dopo un mese a deliziare i milanesi a Palazzo Marino, dal 1° gennaio si è unito agli altri patroni a Roma. E come l'apparizione a Milano era gratuita, a Roma ha reso gratuita tutta la mostra. La tavoletta di Leonardo (69 per 57 cm, di noce) mancava dall'Italia dal maggio-ottobre 1939, da una mostra a Milano su Leonardo e le invenzioni italiane. La presentazione (catalogo Skira) è merito degli accordi tra Eni e Louvre. Il dipinto era in Francia, nello studio di Leonardo a Cloux (a poca distanza da Amboise, dalla corte di Francesco I che lo ospitava), dove il maestro morì il due maggio 1519, "vecchio di più di settanta anni" in realtà a 67 anni. Il Battista è raffigurato a metà figura con il braccio destro che taglia con una luminosità dorata l'immagine e  l'indice che punta verso l'alto. Quando era ancora il "cuginetto" di Gesù Bambino (Elisabetta, madre del Battista, era cugina di Maria) Giovanni indicava sempre l'"Agnus" del sacrificio. La Croce di canna, simbolo di Giovanni, si deposita come un'ombra scura sul fondo scuro che circonda tutta la figura e i boccoli, curatissimi e distinti, "morbidamente inanellati". La "composizione appare spettrale", in accordo con gli scritti di Leonardo sulla "fluidità dei contorni" notano i ricercatori del Louvre che hanno eseguito lo studio scientifico dell'opera. Le "molteplici modifiche di piccola entità" nella fase di pittura (avambraccio destro e dita, mano sinistra) testimoniano la "ricerca incessante" di "una perfezione delle forme, perseguita per tutta l'elaborazione dell'opera". La tecnica "dell'incarnato è notevole per lo splendido sfumato in cui le ombre profonde digradano in sottili velature sullo strato chiaro delle lumeggiature". La tavolozza è "estremamente limitata", quattro-cinque colori. "La perfezione dei modellati e dello sfumato" testimonia "l'eccezionale padronanza tecnica di questo artista geniale". Al solito l'opera di Leonardo non è facile. Qui lo "sfumato" del sorriso sembra essere scivolato oltre la soglia del mistero. Un sorriso che è stato interpretato almeno ambiguo, in chiave "psicoanalitica e persino erotica", che ha favorito l'aberrazione del trasferimento della doppia natura divina-umana di Cristo, di cui Giovanni è stato il precursore, che lo ha battezzato, nella natura maschile-femminile del Battista di Leonardo. Non conosceremo mai le intenzioni di Leonardo, ma queste ultime interpretazioni sono le più lontane da quello che i Vangeli dicono del Battista. Matteo riferisce che Giovanni, che predicava nel deserto della Giudea, "portava un vestito di peli di cammello e una cintura di pelle attorno ai fianchi; il suo cibo erano locuste e miele selvatico". Ancora Matteo ricorda le domande di Gesù alla folla. "Che cosa siete andati a vedere nel deserto?. Una canna sbattuta dal vento? Un uomo avvolto in morbide vesti? Coloro che portano morbide vesti stanno nei palazzi dei re! E allora, che cosa siete andati a vedere? Un profeta? Sì, vi dico, anche più di un profeta". Il mio messaggero. Ed è questa l'interpretazione centrata da Caravaggio nel "San Giovanni Battista" in mostra, dalla Galleria nazionale di arte antica (a Palazzo Corsini). Il Battista  -  precisa Rodolfo Papa nel catalogo-, "guarda fuori campo, oltre i confini dello spazio del dipinto, e indica ciò che vede ponendo la mano sulla Croce". Come un profeta che ispirato dallo Spirito Santo è "in grado di vedere con chiarezza e quindi di profetizzare con certezza". Un merito della mostra è presentare artisti rari in questa parte d'Italia con manufatti artistici, supporti non familiari. Come la tempera a olio su legno di abete  bianco di Maestro svevo ("San Martino divide il mantello con il povero" , forse del 1502), montata su di una portella di "Flügelaltar" (altare a sportelli). Legno policromo del Maestro della leggenda di San Wolfang (il  santo edifica la chiesa facendosi aiutare da diavoli-mostri), da Linz. Fra i "Vescovi ed evangelizzatori" tempera su tavole di cirmolo di un pittore della cerchia di Michael Pacher ("Assassinio di San Tommaso Becket" e "Celebrazione delle esequie attorno al feretro"), da Graz. Legno di tiglio intagliato, dipinto, dorato, di un "Flügelaltar" ("Leggenda di San Stanislao vescovo"), dal Mezeum Narodowe di Varsavia. Storie, tradizioni, leggende, meta-storie insolite, affascinanti del mondo dell'Est. Come la vicenda di San Stanislao (1030 circa  -  1079), vescovo di Cracovia, uno dei più venerati patroni della Polonia. Le figure in primo piano del "Flügelaltar" di San Stanislao sono quasi a tutto tondo, le altre in bassorilievo, ma con teste e mani a tutto tondo. Tutte caratterizzate da "spiccato realismo", "notevole la differenziazione dei tipi". Accurati "nei minimi dettagli" barba, baffi, abbigliamento. Notizie utili - "Il Potere e la Grazia. I Santi Patroni d'Europa". Dal 7 ottobre 2009 al 31 gennaio. Roma. Palazzo Venezia. Promossa dalla Presidenza del  Consiglio dei Ministri, ministero per i Beni e le attività culturali, Pontificia commissione per i Beni  culturali della Chiesa. Organizzata  da comitato di San Floriano, soprintendenza speciale per il patrimonio storico-artistico e il polo museale di Roma, MondoMostre. A cura di don Alessio Geretti, Comitato di San Floriano. Catalogo Skira a cura di Alessio Geretti e Serenella Castri con la collaborazione di Carlo Corsato. Biglietti: gratuita dal 1° gennaio. Orari: tutti i giorni 10-20; venerdì e sabato 10-22. Informazioni e prenotazioni 199505150  - www. ilpotereelagrazia. it; prenotazione gruppi 06-95557514 
