ROMA - L' annuncio arriva alla fine del pranzo , dopo un confronto teso durato quasi due ore. "Silvio, visto che il Pdl è un nostro patrimonio comune, ma abbiamo idee diverse su come coltivarlo" osserva Fini senza alzare la voce "non ci vedo nulla di male a farlo fiorire con un gruppo autonomo". Berlusconi resta basito. Il premier prova a convincere il presidente della Camera che "i problemi si possono risolvere, come abbiamo sempre fatto". Ma per Fini le cose sembrano ormai andate troppo oltre. E lo stesso Berlusconi, in serata, appare ai coordinatori quasi sollevato: "Mi sono tolto un peso. Se ne vada pure. Abbiamo un problema in meno e possiamo correre. Farà la fine di Follini. Ma se esce, va via per sempre". Più tardi, nelle varie riunioni con i suoi fedelissimi, il presidente della Camera prova a svolgere il filo di una delle giornate più difficili della sua vita politica: "Con calma, ho posto a Berlusconi solo questioni politiche, alle quali non mi ha saputo rispondere. O meglio, ha risposto a tutto, dicendo sempre "va tutto bene". Invece non va bene per niente e basta vedere cosa è successo in Sicilia, dove da un anno e mezzo viene tollerata una situazione che, in qualsiasi altra organizzazione, avrebbe portato a una decisione". Proprio il caso Sicilia, con lo sdoppiamento del Pdl in due tronconi, l'un contro l'altro armati, per Fini è paradigmatico di cosa il Cavaliere pensi dei partiti: "Li considera meno di zero. Io invece li ho sempre considerati con rispetto e il nodo, alla fine, è venuto al pettine". Un esempio che vale anche per gli altri campi: "I problemi vanno affrontati - ha spiegato Fini ai tanti che, in processione, sono andati a trovarlo - non si può nasconderli sotto il tappeto come fa Berlusconi, far finta che non esistano". Questioni che il presidente della Camera non ha posto solo ieri. "Sono settimane che gli dico le stesse cose, in privato, in pubblico e attraverso intermediari. E lui mi ha risposto schivando i problemi. Diceva: questo lo risolviamo. Oppure: non è come dice Fini. O peggio: ma Fini dove va? Sono solo quattro gatti, sono dei fighetti". La scena ritorna al primo piano di Montecitorio. Berlusconi alza la voce, sbatte due volte i pugni sul tavolo. Ma Fini torna alla carica. Freddo: "Io pongo problemi perché desidero che il governo lavori meglio, che la tua maggioranza sia più forte". In concreto, cosa chiede? Molto ruota intorno al ruolo debordante della Lega, a quella che Fini considera la sudditanza del Pdl rispetto a Bossi. La risposta del Cavaliere, anziché tranquillizzare il presidente della Camera, lo rafforza nella sua determinazione: "Gianfranco, la Lega siamo noi, con Bossi siamo amici, garantisco io per lui". Finito il pranzo, Fini racconta ai suoi di non essere stupito dalla concezione dei rapporti politici di Berlusconi: "Non gliene faccio una colpa, sono categorie politiche che non possiede. È come se io parlassi in italiano e lui mi rispondesse in russo". Per farsi capire, si serve di una metafora: "Certe volte la direzione della Dc si riuniva e stilava un chiaro invito rivolto al presidente del Consiglio a fare questo o quello. Anche il premier era democristiano, ma quella presa di posizione serviva ad aiutare il governo". Il Cavaliere lo scruta perplesso scuotendo la testa. Anche la condizione del Pdl viene gettata sul tavolo, insieme alla politica sociale del governo "che non esiste", la politica istituzionale "che deve essere più equilibrata", la politica economica, che "nemmeno tu conosci, perché Tremonti non ne parla con nessuno". "Ma ti rendi conto dello stato del partito al Sud??", chiede Fini. E il premier: "Cosa dici? Al Sud abbiamo vinto!". Fini, di rimando: "Serve un Pdl nazionale che non sia al traino della Lega, che sia attento alla coesione del Sud". L'altra richiesta è quella di azzerare tutti gli organigrammi, per tornare al rispetto di quel 70-30 pattuito all'inizio. È un dialogo fra sordi. Il presidente della Camera gli imputa anche la scarsa considerazione in cui viene tenuto. Episodio sintomatico quello della riforma della Costituzione: "Ti rendi conto - punta il dito Fini - che durante una cena avete tirato fuori una bozza di Costituzione, l'avete portata al Quirinale e l'avete resa pubblica senza che il presidente della Camera e fondatore del Pdl ne fosse informato?". Il Cavaliere minimizza: "Quella bozza non ha valore, non è nulla di definitivo. Anche Umberto mi ha detto: quel Calderoli lì ha esagerato, ha fatto di testa sua". Il pranzo è terminato, Berlusconi prova a stemperare il clima con una barzelletta, ma c'è poco spazio per le risate. Fini sembra deciso a lanciare il suo gruppo "Pdl-Italia", che voterà i provvedimenti del governo "a condizione di contribuire sempre alle decisioni prese: è l'Abc della politica, ma lui non ce l'ha". Insomma, a chi lo vuol seguire il presidente della Camera ripete che non gioca "a far cadere il governo", ma la partita interna sarà molto dura. "Metto in conto - confessa - che Berlusconi scatenerà i cani per provare a sbranarmi. Già mi aspetto Feltri. Ma prima o poi, per un politico, arriva il momento della verità". Quanto ai colonnelli di An, Fini non si fa illusioni e attende le loro decisioni: "Sono preoccupati. Sta arrivando il momento in cui si accorgeranno che, senza dignità politica, si può svolgere solo un ruolo ancillare". Berlusconi lascia il vertice con una minaccia: "Pensaci bene prima di fare una cosa del genere". Tornato a palazzo Grazioli, il premier si sfoga: "Fini mi aveva promesso che, se si fosse rimesso a fare politica attiva, si sarebbe dimesso dalla carica. Mi aspetto che onori questa promessa". E ancora: "In ogni caso, è liberissimo di fare il suo gruppo, nessuno è obbligato a restare nel Pdl. Ma è chiaro che, per statuto, chi fa un gruppo per conto suo non fa più parte del Pdl e non potrà essere ricandidato". Fatti conti con i coordinatori e i capigruppo, il premier ritiene di poter ancora dare le carte. "Al Senato Fini non ha i numeri per fare un gruppo e anche alla Camera, se arriverà a 20-22 deputati, me li riprenderò uno a uno". Ma finirà davvero così? Leggi i commenti I commenti dei lettori 
ROMA - C'è l'Istituto agronomico per l'oltremare col suo direttore generale, il managing director e uno staff di 47 persone. E il consiglio direttivo dell'immortale "Istituto opere laiche palatine", fondato con regio decreto del 1936 con sede a Bari, inattaccabile a dispetto dei disegni di legge di soppressione che incalzano da quattordici anni. C'è il consiglio di amministrazione con 12 componenti del "Banco nazionale prova armi da fuoco" - sorta di ente anagrafe delle armi prodotte in Italia - tutti nominati dal ministero dello Sviluppo. E il cda (tutto composto da ufficiali indicati dalla Difesa) dell'"Istituto di beneficenza Vittorio Emanuele III", fondato nel 1907 allo scopo di "esercitare funzione di assistenza a favore degli ufficiali pensionati delle Forze armate e della Guardia di Finanzia o dei loro familiari". Proprio così, beneficenza per ex ufficiali e familiari. Al suo attivo, Villa Lieta a Sanremo, complesso monumentale liberty. Otto invece i componenti cda (tutti di nomina ministeriale) che guidano la Scuola archeologica italiana di Atene, supportata da consiglio scientifico e revisori dei conti. Professoroni e generali, burocrati e sottobosco politico, professionisti al servizio degli assessorati e uno stuolo di trombati. Esercito di "ex" qualcosa: consiglieri comunali e provinciali, deputati e senatori che hanno perso da poco o lungo tempo il terno al lotto della rielezione e finiti presto sulla giostra degli incarichi. Sempre pubblici. Spesso ministeriali. Quasi sempre legittimati da curricula inappuntabili quando non accademici. C'è insomma un'Italia che vive di gettoni o quanto meno che quel gettone lo ostenta come una medaglia. È l'Italia dei comitati, dei collegi, dei consigli. Insomma, degli organi collegiali dei quali si sconosce l'esistenza e di cui in pochi, in ogni caso, avvertono effettiva esigenza. Bastano i gettoni, talvolta (ma non sempre) davvero spiccioli, a giustificare una foresta di sigle, enti, istituti? E perché mai guidati da una sola persona? LA BLACK LIST La "black list" è venuta fuori negli ultimi mesi al ministero che si è inventato Roberto Calderoli, quel dicastero alla Semplificazione che finora di poltrone "inutili" ne ha cancellate 480. Peccato che, spiegano dagli uffici, ne restino ancora circa 1.020. Salvate, sostenute, foraggiate, mantenute. Già, perché l'Italia dei comitati e dei consigli (di amministrazione, direttivi, tecnici, accademici) fino a poco tempo fa vantava 1.500 incarichi. Un terzo cancellato, gli altri due restano al loro posto. Frutto della recente operazione "taglia enti" e di una più complessiva opera di pulizia avviata nel 2001 e poi messa a punto con la Finanziaria del governo Prodi del 2007, in ultimo intensificata col decreto Calderoli. Il fatto è che, una stima approssimativa, vuole che ancora un miliardo di euro l'anno venga impegnato per il mantenimento di strutture pletoriche, comunque collegiali, destinati alla gestione di enti e istituti che in molti casi potrebbero essere cancellati o ridotti al minimo degli organici. "L'operazione finora ha comportato l'eliminazione di 480 componenti, una razionalizzazione degli organi stessi e una contrazione della spesa strutturale delle amministrazioni vigilanti - ha spiegato il 3 febbraio scorso il ministro Calderoli rispondendo in aula a un'interrogazione dell'Italia dei valori - con un risparmio complessivo e certo che nel 2009 è stato di 415 milioni di euro". Tuttavia, è stato costretto ad ammettere il responsabile della Semplificazione, "il percorso iniziato con il nostro decreto nel 2008 non ha consentito di raggiungere i risultati sperati in termini di riduzione del numero a causa delle discutibili, ma, purtroppo, insindacabili resistenze delle amministrazioni vigilanti che hanno l'onere di dichiarare l'utilità di un ente". Dove, per amministrazioni vigilanti, si intendono non solo i soliti bistratti comuni e le province meridionali a capo di consorzi e società pubbliche locali, i famosi carrozzoni mangiasoldi, ma anche gli stessi ministeri. Fanno capo proprio a parecchi dicasteri, infatti, le 35 tra agenzie, accademie, istituti consorzi, centri e opere e unioni e leghe e istituti che in ultimo il 31 ottobre 2009 il governo Berlusconi ha "salvato", approvandone i regolamenti di riordino. Strutture, cioè, la cui sopravvivenza è stata ritenuta necessaria. Assieme a quella di tante altre già "vistate" in precedenza. L'utilità o meno è ovviamente sindacabile, dipende dai punti di vista, e il rischio di cadere nel qualunquismo è alto, soprattutto se l'approccio è quello del profano. Ognuno però si può fare un'idea saltellando da un sito web all'altro. AVIATORI E TIRO A SEGNO La lista degli enti e dei loro organi collegiali salvati è lunga, al ministero della Semplificazione. Ecco l'Opera nazionale dei figli degli aviatori. Organo vigilante: il ministero della Difesa. Un consiglio di amministrazione di nove membri, presieduto dal generale Piergiorgio Crucioli e composto da altri 5 generali e tre tenenti colonnelli e poi un segretario generale e un collegio dei revisori di tre membri. Tutti nominati dal ministro della Difesa su proposta del capo di stato maggiore dell'Aeronautica militare. L'attività? "Svolta ad esclusivo favore dei figli degli aviatori - si legge nello statuto - allo scopo di provvedere alla educazione morale, intellettuale, fisica, all'assistenza religiosa ed alle cure igieniche e sanitarie, allo scopo di prepararli ad un avvenire adeguato alle loro capacità e tendenze". Impegno che include, sia chiaro, anche la benemerita assistenza dei 320 orfani figli di militari dell'Aeronautica. Ma sarà davvero necessario un cda affollato come quello di una multinazionale? Deve la propria sopravvivenza allo stesso ministro della Difesa Ignazio La Russa l'Unione italiana tiro a segno, riacciuffata lo scorso anno dalla fossa degli organismi da cassare. E invece rieccola, viva e vegeta, consiglio direttivo di 17 componenti, in parte gli stessi del consiglio di presidenza di 7 membri guidato (come il primo) da Obrist Ernfried, 5 revisori dei conti. Forse non a caso la pagina Internet si apre con foto del ministro La Russa in visita al Poligono di Legnano. Dal ciclone della casta erano rimaste travolte le comunità montane con i loro consigli, poi comunque sopravvissute anche quelle. Nulla o quasi si è detto e scritto invece dell'Ente italiano della montagna, che fa capo direttamente alla Presidenza del Consiglio per coordinare le politiche dei territori montani. Prima si chiamava Istituto nazionale della montagna, ora Eim, che ha subito una piccola sforbiciata agli organi collegiali. Restano: il consiglio direttivo composto da 3 membri, un comitato scientifico anche questo di 3 componenti, come il collegio dei revisori dei conti. Governo che viene, presidente che porti. Anche nel piccolo Ente della montagna, il presidente Luigi Olivieri nominato sotto l'esecutivo di Romano Prodi è stato sostituito l'ottobre scorso dal premier Berlusconi con Massimo Romagnoli, ex parlamentare di Forza Italia. PROMOZIONI DA NORD A SUD Ma perché dietro ogni missione pur meritevole, con lo scopo dichiarato di tutelare un bene, fornire assistenza, promuovere qualcosa, in Italia si nasconde sempre un consiglio di amministrazione? A Napoli gode di una sua autorevolezza l'Ente per le Ville vesuviane. Consorzio tra lo Stato, la Regione Campania, la Provincia di Napoli ed i comuni vesuviani che dal 1976 prova a tutelare al meglio i 122 immobili monumentali compresi nei territori di Napoli, San Giorgio a Cremano, Portici, Ercolano e Torre del Greco. Ma anche lì, consiglio di gestione a 5, presieduto dal professor Giuseppe Galasso, un direttore generale, tre revisori dei conti. Oltre agli otto funzionari tra ufficio amministrativo, tecnico e gestione eventi. Perfino il "Centro mondiale della poesia e della cultura - Giacomo Leopardi", con sede a Recanati sul Colle dell'Infinito, che organizza eventi con le poche risorse girate da Stato e enti pubblici è guidato da un consiglio di amministrazione di 8 componenti, presieduto da Ferdinando Foschi e con la discendente Anna Leopardi ovviamente membro di diritto. Nella Finanziaria 2010, uno stanziamento di 407 mila euro viene destinato all'Agenzia nazionale per i giovani. Organismo che "promuove la cittadinanza attiva dei giovani, in particolare, la loro cittadinanza europea e sviluppa la solidarietà e promuove la tolleranza fra i giovani per rafforzare la coesione sociale". Fatto sta che per realizzare la sua missione, sponsorizzata da Bruxelles, l'Ang si avvale di un team di 34 persone, presieduto da Paolo Giuseppe Di Caro (Head of the agency). Ex militante-dirigente dei giovani di An, candidato col Pdl alle ultime politiche in Sicilia, tra i primi dei non eletti, è approdato lì su indicazione governativa. Indennità lorda nel 2009: 101 mila euro. Oltre 450 mila euro l'anno per le indennità degli altri dirigenti, funzionari, collaboratori. Unica differenza, rispetto agli altri enti, la carica definita rigorosamente in inglese, che fa molto Union European: Andrea Chirico, Development and Upholding Director, Paola Trifoni, Youth in Action Programme Manager, Giovanna Perfetto e Silvia Strada, entrambe Directorate generale, e via elencando. Ma se è per questo, la medesima legge finanziaria del rigore targata Tremonti, stanzia per quest'anno 6 milioni 808 mila euro per l'Istituto nazionale per studi ed esperienze di architettura navale (Insean), otto membri nel consiglio direttivo presieduto da Giano Pisi, sette componenti del comitato scientifico. In un primo momento aveva rischiato di essere cancellato dal decreto taglia enti. Poi salvato. I GRANDI SALVATORI Ma chi ha salvato i consiglieri e le loro mille poltrone? Chi regge la macchina dei comitati e dei consigli e ne gestisce il potere? Molte resistenze sono state opposte dagli enti locali, altre (non poche), come visto dai ministeri. Per comprenderlo basta scorrere l'elenco aggiornato Istat delle centinaia tra consorzi, agenzie, enti autonomi, enti parco, fondazioni e società pubbliche sparse per mezza Italia. Su quel terreno sarà difficile avventurarsi. Al ministro Calderoli è riuscito più facile cancellare 225 mila norme e darle alle fiamme in una caserma dei vigili del fuoco. Racconta Domenico Mastroianni, ispettore generale capo della Ragioneria generale dello Stato, ascoltato il 20 gennaio scorso dalla commissione Semplificazione del Senato: "Nel luglio 2009, abbiamo inviato una lettera a tutte le amministrazioni per ricevere da parte loro proposte di riordino. Ne sono arrivate poche, per cui non è stato possibile definire obiettivi mirati sulla base delle proposte delle amministrazioni". Da qui la decisione del governo di procedere d'imperio, fissando alle amministrazioni (non solo locali) obiettivi di risparmio complessivo da 415 milioni di euro, in alternativa la scure: blocco delle assunzioni, riduzioni dei trasferimenti. "La verità - scrivono i deputati Idv Porcino, Donadi, Evangelisti, Borghesi, Favia e Cambursano in un'interrogazione di poche settimane fa - è che la scadenza del 31 marzo 2009 per i tagli è stata via via prorogata al 31 ottobre 2009 e gli obiettivi di risparmio non sono stati realmente conseguiti, molti enti inutili sono stati dichiarati utili dai medesimi componenti del governo. La riduzione della rappresentanza locale, con l'annunciato taglio di cinquantamila poltrone è stata rinviata al 2011". La mini cura dimagrante di giunte e consigli comunali e provinciali in realtà è partita per il 2010, ma solo per quelle che sono andate al rinnovo col voto amministrativo di quest'anno. Annunciando il suo programma alle Camere il 10 luglio 2008, il ministro Calderoli era più che ottimista. "Colleghi, Tolstoj sosteneva che non può esservi grandezza senza semplicità, credo che la semplificazione sia un obbligo". Due anni dopo, tutto si sta rivelando per sua stessa ammissione più difficile del previsto. Leggi i commenti I commenti dei lettori 
CAPE CANAVERAL (Florida) - "La missione su Marte ci sarà, e io sarò ancora vivo per assistere allo spettacolo". Lo ha detto il presidente degli Stati Uniti, Barack Obama, presentando a Cape Canaveral il suo programma per il rilancio della Nasa. Obama ha previsto l'arrivo di una navicella nell'orbita di Marte "nella metà degli anni Trenta". E l'atterraggio sul pianeta rosso "arriverà subito dopo". Obama ha dunque voluto spiegare la cancellazione del programma "Constellation", lanciato dall'amministrazione Bush, che prevedeva il ritorno dell'uomo sulla Luna. "Ve lo dico chiaramente, sulla Luna siamo già stati", ha detto. "C'è altro da esplorare e altro da fare. Credo che dobbiamo spostare il nostro obiettivo più lontano". Il piano illustrato dal presidente statunitense prevede un investimento di 6 miliardi di dollari nei prossimi cinque anni. La corsa al pianeta rosso porterà, prevede la Casa Bianca, 2.500 nuovi posti di lavoro all'industria americana. Il presidente ha illustrato anche la tempistica del programma: entro il 2015 la Nasa avrà pronto il primo progetto per un vettore "pesante", capace di missioni spaziali, ha detto, "per andare ben oltre la Luna". Entro il 2025, ha proseguito, "ci aspettiamo che la nuova sonda ci permetta di mandare il primo equipaggio nello spazio più profondo". Prima di arrivare su Marte, ha spiegato ancora Obama, si tenterà di inviare una missione umana su un asteroide. "Entro la metà del decennio del 2030, credo che potremo mandare esseri umani nell'orbita di Marte e farli ritornare sani e salvi sulla Terra", ha concluso. "A seguire ci sarà l'approdo su Marte". Obama ha ricordato che nel 1961, il suo anno di nascita, John Fitzgerald Kennedy promise agli americani una missione sulla Luna entro dieci anni, e che quell'esempio è stato un punto di riferimento per le sue ambizioni. "Nessuno più di me crede nella necessità di continuare a portare l'uomo nello spazio e nella necessità di investire nella ricerca spaziale", ha affermato. L'inquilino della Casa Bianca ha voluto così respingere le critiche di coloro che in America lo accusano di voler riservare agli Stati Uniti un ruolo di secondo piano per quanto riguarda il futuro nello spazio. Alla vigilia della sua visita alla Nasa, era stato nientemeno che il primo uomo a metter piede sulla Luna, Neil Armstrong, a criticare la nuova strategia spaziale del presidente. "Senza l'esperienza e la conoscenza che le attuali missioni garantiscono, gli Usa sono destinati a scivolare nella mediocrità", aveva scritto in una lettera aperta firmata anche dai colleghi Jim Lowell e Eugene Cernan. Armstrong, Lowell e Cernan ritengono che tagliare i fondi per "Costellation", sia l'inizio del declino del futuro spaziale americano. Gli Usa già a partire dal prossimo anno si ritroveranno senza shuttle, e per arrivare alla Stazione Internazionale dovranno volare sulle russe Soyuz. Dalla parte del presidente si è schierato il secondo uomo a metter piede sulla Luna, Buzz Aldrin: "I passi che stiamo facendo", ha dichiarato, in risposta al collega Armstrong "vanno nella direzione giusta: rafforzeranno la Nasa e alla fine, vedrete, manderanno l'uomo su Marte". 
Fusti di acido e solventi, lastre guarnite con lana di roccia, altamente cancerogena, e un cimitero di auto sequestrate dai vigili urbani, spolpate dai ladri di pezzi di ricambio. L’ex macello comunale di via Lombroso è una discarica di rifiuti speciali: materiali che l’Amsa non rimuove, perché lo stoccaggio richiederebbe costosi e complessi processi di bonifica. A pochi metri dal capannone dove gli ultimi tre grossisti rimasti spolpano la carne, la notte entrano furgoni per scaricare di tutto: lavatrici, bancali, pneumatici, materassi e scheletri di motorini. FOTO Il degrado nell'ex macello L’area di 132mila metri quadrati di proprietà del Comune, dove fino al 2005 entravano bovini vivi a migliaia e uscivano bistecche, oggi è una sorta di villaggio del degrado. Sogemi, la società a capitale comunale che ha in carico i capannoni fino al 2040, di quelle distese di immondizia non sa cosa farsene. «So bene che lo spettacolo è indegno — commenta il presidente Roberto Predolin — ma per bonificare l’area servono fondi. E tanti, anche». Ma nelle casse della società, di soldi per la bonifica non ce ne sono. In quello che un tempo era il piazzale di manovra dei camion frigoriferi, oggi la polizia locale abbandona le auto che sequestra, e di cui non sa cosa fare. Il Comune, per potere lasciare lì le auto, paga a Sogemi un affitto. Il posteggio doveva essere una soluzione «transitoria e temporanea». Invece le carcasse di auto sono lì da sei anni. Gli oli esausti colano al suolo. Le parti di valore, come le centraline elettriche e i motori dei tergicristalli, vengono smontate dai ladri. Fra sedili e cruscotti, crescono erbacce e cespugli. Poco distante dal cimitero delle auto c’è un grande autolavaggio. È stato costruito, con capitali pubblici, alla fine degli anni Novanta, ma non è mai stato attivato. Avrebbe dovuto detergere i camion in transito, ma l’arco è troppo basso, e i mezzi non ci passano. Anche le vasche di depurazione delle acque non sono mai entrate in funzione. Non depurano nulla, e in estate diventano colture di zanzare. L’area dell’ex macello, secondo i progetti del Comune, dovrebbe ospitare la “Cittadella del gusto e della salute”, un progetto da Mille e una notte che la giunta Moratti ha presentato in giro per l’Europa nel 2008. Il plastico, applaudito a Parigi e Berlino, mostra hotel e ristoranti, scuole di alta cucina e un istituto di studi sull’alimentazione. Dovrebbe essere pronto entro il 2015, ma manca ancora quasi tutto. Non c’è il Piano di governo del territorio, fermo in Consiglio comunale, che dovrebbe decidere la destinazione dell’area. E di conseguenza non può essere fatto il bando di gara per individuare i privati disposti a mettere i quattrini necessari alla riqualificazione. Si parla di Salvatore Ligresti, ma fino a quando non ci sono i permessi se ne parla e basta. Quello che invece c’è, e si vede, sono i fusti di materiali tossici, i vetri rotti, i letti improvvisati dei senzatetto nei capannoni in stile Liberty. Mario porta con il suo camion la carne che viene poi lavorata nell’unico capannone ancora attivo, all’angolo fra via Lombroso e via Molise, dove ogni sabato entrano le famiglie a comprare bistecche low cost. «A me passare da qui fa schifo — dice — all’idea che la carne sia lavorata ai margini di una discarica, viene da vomitare». Per Predolin, almeno il rischio alimentare è da escludere: «La Asl ha certificato che per la carne che esce dallo stabilimento non c’è alcun rischio — dice — per quanto riguarda le aziende, poi, sono loro a volere stare lì, non le abbiamo pregato noi di farlo». È vero. Come è anche vero, però, che della condizione di degrado dell’area è responsabile Sogemi. Anzi, lo è Sogemi Food, una Srl istituita ad hoc nel 2008 per traghettare l’area dallo sfacelo di ieri (e di oggi) al futuro splendore della Cittadella. Per ora, gli unici visitatori dell’area sono i clienti del vicino mercato dei fiori, che animati dall’amore per l’archeologia industriale si spingono oltre la rete di plastica arancione che separa la società organizzata dall’abbandono totale. Ma finiscono per lasciare presto, con espressione disgustata. La scena è tanto più triste agli occhi di chi per decenni, tutti i martedì e giovedì, ha varcato il muro di cinta per comprare carne da rivendere. «Fino agli anni Novanta da quei capannoni uscivano tonnellate di merce — rammenta Maurizio Arosio, presidente dell’Associazione macellai di Milano — ricordo le corse dei facchini, le chiacchiere dei grossisti sui prezzi, il rumore delle rotative con i ganci che portavano la carne. Altri tempi. Belli». 
Meno sale nel pane e tanta vita in più. Lo dicono i medici e ora lo sostengono anche i panificatori che da lunedì daranno il via a una nuova sperimentazione. Metteranno in vendita michette, treccine e baguette con meno sale in modo da dare un contributo alla lotta contro le malattie cardiovascolari. L’iniziativa lanciata dall’Unione regionale dei panificatori lombardi, insieme con Confcommercio e Confesercenti, riguarda per ora 130 panettieri sui 5mila che operano in tutta la regione. Per un mese, daranno la possibilità di comprare anche il pane con una percentuale di sale ridotta: da 20 grammi di sale per ogni chilo di farina, si scenderà a 18 grammi. «Se la sperimentazione darà buoni risultati andremo avanti — spiega Roberto Capello, il presidente dell’Unione regionale panificatori — per informare la gente esporremo manifesti nei nostri negozi dove si spiega, tra l’altro, che l’uso eccessivo del sale favorisce l’aumento della pressione arteriosa, principale causa di infarto e ictus». A Milano i panettieri che faranno pane meno salato sono 24. Ma i medici, esperti in ipertensione, si augurano che l’iniziativa abbia maggior seguito. «L’Organizzazione mondiale della sanità raccomanda di non superare i 5 grammi di sale al giorno — spiega Lidia Rota, la responsabile del Centro trombosi dell’Humanitas — i 5 grammi equivalgono a un cucchiaio da the, quantitativo che comprende il sale che usiamo per l’acqua della pasta, l’insalata, le salse e quello che troviamo nei cibi confezionati». Il sale, dunque, andrebbe consumato poco. «Ma la gente ne abusa — ricorda la dottoressa Rota — e così le cattive abitudini alimentari sommate alla sedentarietà e al fumo, sono spesso causa di ictus e infarti tra la popolazione adulta». A sostegno dell’iniziativa dei panificatori è sceso in campo anche l’assessore alla Sanità Luciano Bresciani: «La riduzione dell’assunzione di sale con una dieta corretta — spiega — è un obiettivo di estrema importanza per la salute. Mi auguro che questa iniziativa, dopo la fase sperimentale, si diffonda su tutto il territorio». 
ROMA - Pur facendo la tara sui depistaggi consueti in fase di preparazione da parte del regista, c'è da scommettere che Habemus Papam non sarà un pamphlet polemico, un atto d'accusa verso la Chiesa e il Vaticano. Eppure eccolo Nanni Moretti, un'altra volta "sulla palla". Mentre la bufera si abbatte sull'istituzione con la valanga di denunce di pedofilia, mentre gerarchie e diplomazie faticano a tener testa alle reazioni. E mentre - ieri - il Santo Padre dice nella sua omelia: "Noi cristiani, anche negli ultimi tempi, abbiamo spesso evitato la parola penitenza. Adesso, sotto gli attacchi del mondo che ci parlano dei nostri peccati, vediamo come sia necessario fare penitenza". Il destino morettiano si rinnova. Forse è più giusto chiamarlo talento. Pur non avendo mai fatto film di intervento diretto sull'attualità, neanche con Il Caimano , quante volte si è ripetuto il miracolo della sintonia di Moretti con quello che intorno stava accadendo? Della sua capacità di offrirne una chiave di lettura? "È un film ambientato oggi", ma "non abbiamo inseguito l'attualità". E poi: "Contiene un nucleo doloroso", ma "circondato da un tono lieve". Un rebus? No, così Moretti spiega il film che sta girando a Roma ricostruendo i fasti degli interni vaticani a Palazzo Farnese (ma la Cappella Sistina l'ha rifatta a Cinecittà). "Spiega", nel suo caso, è una parola grossa. Centellina qualche brandello. Giammai della trama, che è sua legge tenere sotto chiave fino all'uscita. Dello spirito, dell'atmosfera, del tono del suo Habemus Papam . Il Papa è Michel Piccoli. E la sua, secondo le certificate parole del regista, è "la storia di un Papa depresso". Dice, Moretti: "Si tratta di un cardinale che il Conclave elegge Papa, e che sembra essere schiacciato dal peso e dalla responsabilità del proprio ruolo. E si trova a fare i conti con la propria depressione e con quella che gli appare come una personale inadeguatezza". A giudicare da quanto visto sul set però questo "nucleo doloroso" trova vie stravaganti, surreali, e molto invitanti al sorriso. In una scena girata per strada c'è questo Papa però in borghese che a bordo di un'auto nella quale è con il suo portavoce (l'attore polacco Jerzy Stuhr, anche nel Caimano ) viene riconosciuto a un semaforo, mentre la sua ha l'aria di essere un'evasione, una fuga in incognito. Perché in borghese? Sta scappando? "Non lo dico". In un'altra scena un salone è gremito di cardinali che in un altro momento del film hanno ceduto al gioco del toto-Papa mettendo a confronto le rispettive "quotazioni", e che ora ingannano l'attesa - durante il Conclave - chi giocando a scopone scientifico e chi a scacchi, tutti insieme mettendosi ad assecondare il ritmo di una canzone argentina. Un tipo di "stacco" danzante e/o canoro spesso presente nei film morettiani. Ma qui interviene l'altro personaggio, interpretato dallo stesso Moretti. Lo psicanalista che i cardinali preoccupati hanno convocato quando non sanno più che pesci prendere, per vedere che si può fare con la depressione del prescelto. Si avvicina conversando con uno di loro (Franco Graziosi) e lamentandosi che li vede "inerti, distratti, poco reattivi, mentre bisognerebbe fare qualcosa per il Santo Padre". Ma subito la sua attenzione è attratta da un tavolo e da una partita a carte e, non prima di essersi chiesto scandalizzato se "stanno giocando a soldi", si unisce ai giocatori ghiottamente interessato. È vero che il film è stato concepito prima. Ma poi, nel realizzarlo, vi hanno trovato posto l'emergenza, il trauma che il Vaticano sta vivendo? Moretti risponde: "È un film ambientato oggi. Mentre scrivevamo la sceneggiatura con Federica Pontremoli e Francesco Piccolo non abbiamo inseguito l'attualità di allora e così adesso, mentre lo sto girando, non aggiungo riferimenti a ciò che accade, all'attualità più recente". È una commedia? "Contiene un nucleo doloroso ma circondato da un tono lieve. Diciamo che sono presenti atmosfere diverse. Difficoltà, dolore, fatica, ma anche momenti leggeri e ironici". Nei cinema tra fine anno e inizio 2011. 
MILANO - "Dirò una preghiera per Raimondo e centomila per Sandra". Raffaella Carrà è un'amica e collega da sempre e sa bene di che cosa parla. Cinquantadue anni insieme sono un matrimonio e un sodalizio, è tutta una vita fianco a fianco, a casa e sul set, negli studi televisivi. Nel momento in cui Raimondo se ne va, non si può non pensare a Sandra. Non si può non pensare a "che noia, che barba, che noia", quella camera da letto di scena che non doveva essere tanto lontana dalla realtà. Ora che Vianello non c'è più, tutte le preoccupazioni sono per lei, la Mondaini. Gli è stata accanto fino alla fine. Anche lei malata, da tempo. Coraggiosa, finché ce l'ha fatta i suoi malanni li ha raccontati. Con forza aveva messo in piazza, la piazza televisiva, anche la sua battaglia contro il cancro, perché la sua esperienza fosse d'insegnamento, di aiuto per chi soffriva come lei. Accanto a Raimondo fino all'ultimo, in quella stanza dell'ospedale San Raffaele, con la sedia a rotelle sulla quale è costretta da cinque anni. Poi, è successo. E non ha retto più. "Era sotto choc quasi come se non volesse accettare quello che era successo - ha raccontato chi l'ha assistita - è stata molto vicino ad un crollo ed è stato necessario darle dei calmanti". Quando Raimondo è morto, Sandra è stata riaccompagnata a casa. Residenza Acquario, Milano 2. A occuparsi di tutte le incombenze è la nipote di Vianello, Virginia. Con la massima discrezione, secondo lo stile della famiglia. Sandra si è chiusa nel suo appartamento. "E adesso non voglio vedere nessuno", ha detto. Un altro addio, stavolta il più difficile. Un anno e mezzo fa, aveva annunciato il ritiro dalle scene . Dicembre 2008, Cologno Monzese, conferenza stampa per la presentazione del film tv Crociera Vianello . Aveva parlato della vasculite, una malattia tremenda che via via la privava dell'uso dei muscoli dandole in cambio dolori fortissimi. "Ormai, al massimo, potrei interpretare una vecchia zia in carrozzella", aveva avuto la forza di scherzare.Forse anche grazie a Raimondo, sempre accanto. "Non abbiamo mai smesso di ridere - raccontò in quella occasione - è il segreto per stare bene insieme". Quella risata non c'è più. E questo mette in ansia chi le vuole bene. 
ROMA - In poche ore è stato già bruciato in media il 7 per cento dei 300 milioni di incentivi al consumo stanziati dal governo . Un risultato al di là delle aspettative, che conferma però in parte quanto sostenuto a suo tempo dalle associazioni dei consumatori e dai sindacati: la somma stanziata è esigua, e destinata ad esaurirsi in tempi stretti (entro giugno, secondo la maggior parte delle previsioni). Una valanga di telefonate è piombata sul call-center, tanto da mandare temporaneamente in tilt il servizio organizzato da Poste Italiane per gestire prenotazioni e informazioni. Sono stati più di centomila i contatti in otto ore, secondo i dati del ministero dello Sviluppo. Molti utenti hanno aspettato anche un'ora al telefono. Così, dalle 8 alle 16, sono stati prenotati contributi per 24mila acquisti, corrispondenti a "sconti" per 21,5 milioni di euro. Un vero e proprio assalto per il mercato dei motocicli: fin ora è stato prenotato il 30 per cento dei contributi disponibili, con 7.500 acquisti. C'è invece ancora ampia disponibilità per altri settori, come per gli incentivi per Internet destinati ai giovani da 18 a 30 anni: sono arrivate 2.565 richieste su 400mila contributi disponibili, lo 0,64 per cento; o per gli elettrodomestici, con solo l'1,5 per cento di contributi erogati nonostante 8.300 acquisti, tra cui 3.817 lavastoviglie acquistate, 1.873 forni elettrici, 1.590 piani cottura, 973 cucine a gas, solo 17 cappe climatizzate e 7 pompe di calore per l'acqua calda. Non è mancato qualche disagio: "L'altissimo numero di telefonate - ha spiegato il ministero - ha provocato qualche comprensibile intasamento ma, secondo i gestori, dopo una prima fase di assestamento il sistema di prenotazione sarà in grado di soddisfare le richieste in tempo reale, come avvenuto la settimana scorsa per la registrazione dei rivenditori". Federdistribuzione, 'associazione che raggruppa la maggioranza delle aziende della distribuzione organizzata in Italia, giudica "un successo" il debutto degli incentivi, parla però di "attese anche di un'ora, con difficoltà ad accettare più prenotazioni per ogni telefonata". E chiede quindi un potenziamento del call center. "Numeri minori in assoluto ma altrettanto significativi - rileva il ministero - per la nautica (470 motori fuoribordo e 76 stampi per scafi da diporto pari al 50% dei contributi), le macchine agricole (460 prenotazioni, 10% dei contributi)". Poi, tra l'altro, 24 gru a torre per l'edilizia, 459 macchine agricole, 105 contributi per immobili ad alta efficienza energetica, solo sei per inverter e motori ad alta efficienza nel settore dell'efficienza energetica industriale. 
Lo show del Salone del mobile è cominciato, il colore del popolo del design ha invaso la città. Con cifre da record, che sanno di ripresa. «È presto per sbilanciarsi — dice scaramantico Carlo Guglielmi, il presidente di Cosmit che organizza il Salone — ma nel primo giorno, mercoledì, abbiamo registrato un più 20 per cento rispetto all’anno scorso e gli stranieri sono in netto aumento». E se nel 2009 sono stati 303mila, quest’anno si punta dritti a 400mila. Fuori dai padiglioni, la città esplode di creativi e curiosi a caccia di business e divertimento. Anche il design di strada, colorato e alternativo, dei circuiti satelliti conferma il pienone. Anzi, di più. «Siamo partiti benissimo — annuncia entusiasta Maurizio Ribotti, ad di Design Partners che organizza ZonaTortona e ZonaRomana — credo che supereremo i 200mila visitatori dell’anno scorso. Un’edizione globale con le novità di Dubai e India». Un popolo nomade conteso tra l’esposizione ufficiale e i circuiti underground, ma che quasi sempre partecipa a entrambi, compresi più di 500 tra aperitivi e feste. Sei giorni di gloria, fermento, caos. Traffico completamente bloccato intorno a Zona Tortona. La città scoppia: si vede dall’affollatissimo ponte verde pedonale tra Porta Genova e via Tortona, ormai più luogo di ritrovo che di passaggio, che si lascia varcare solo da chi ha immensa pazienza; si vede dalle strade piene di gente a zonzo e dalla rotonda di via Bergognone davanti all’ex Ansaldo, assediata da chi cerca chiacchiere e siesta, dove Amsa ha aggiunto venti spazzini di via per ripulire dagli effetti dello struscio da design. Lo si capisce dalle 4.500 bici del bike sharing prelevate in un solo giorno (contro le 3.600 del 2009), e dal metrò: superano il milione e 200mila i biglietti staccati mercoledì, primo giorno di Salone, il 10 per cento in più rispetto al normale. Questo “consumo” della città per sei giorni, dice la Camera di commercio di Monza e Brianza, vale 250 miliardi come indotto in Lombardia di cui 185 a Milano, di cui 80 solo per il settore ricettivo. È la settimana degli affari, questa. Per tutti. Sold out gli alberghi i primi due giorni e resta solo qualche buco ancora per il weekend, dice l’Associazione albergatori che sottolinea di aver abbassato i prezzi di quasi il 20 cento. Affluenze record anche nei 1.600 ristoranti milanesi, «con una media di capienza del 70 per cento e sale piene nelle zone con più movida da design - dice Alfredo Zini - L’indotto pronosticato vale 60milioni». Soddisfatti i negozianti, con Giorgio Montingelli dell’Unione del commercio che parla di «un 15 per cento in più degli affari soprattutto a Brera», e ricadute positive anche sui taxi: «Le corse sono cresciute del 30 per cento - dice Raffaele Grassi (del Satam) - anche se non ci hanno fatto la corsia preferenziale per la Fiera». Un’esplosione di vitalità che ha impressionato anche il sindaco Letizia Moratti, che annuncia: «In questi giorni il design è capace di far vivere la città. Ora questo modello sarà condiviso anche per la settimana della moda: in autunno, assieme al presidente della Camera della moda, Mario Boselli, porteremo le sfilate nei giardini, nei cortili, nei palazzi». 
