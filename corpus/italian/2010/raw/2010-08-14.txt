BELFAST - Due ragazzi di 12 anni e un bimbo di due sono rimasti feriti in modo non grave oggi in seguito all'esplosione di una bomba che era stata messa in un cestino della spazzatura a Lurgan, una città dell'Irlanda del Nord. I tre sono stati medicati dopo esser stati investiti dai frammenti dell'ordigno. L'attentato è stato condannato dal Sinn Fein. L'attentato è avvenuto in una giornata di forte tensione, in particolare per via della parata annuale degli Apprentice Boys, un'organizzazione protestante, a Londonderry, la seconda città per grandezza dell'Irlanda del Nord. La sfilata, che in passato ha dato luogo a scontri con i cattolici, si è svolta senza incidenti. Sono state arrestate però cinque persone, mentre una contromanifestazione dei dissidenti repubblicani, sempre a Londonderry, è stata cancellata. Secondo la polizia è "un miracolo" che i tre bambini non siano stati feriti in modo più grave. In seguito all'attentato, la polizia ha evacuato a scopo cautelativo alcune case della città. E' stato inoltre in parte sospeso il servizio dei treni, anche perché c'è stato un altro allarme bomba in un'altra parte della città. L'esplosione di Lurgan arriva in un periodo di crescente tensione, segnato da diversi attacchi contro le forze dell'ordine. Il 3 agosto l'episodio più clamoroso: una bomba lasciata in un taxi è esplosa di fronte alla stazione di polizia di Londonderry, causando solo danni materiali. Da allora, ci sono stati altri tre attentati dinamitardi contro agenti, che solo per un caso non hanno provocato vittime. 
ROMA  - Pronto riscatto per la Lazio. In attesa dell'esordio di Hernanes (previsto il 22 agosto all'Olimpico probabilmente contro il Deportivo La Coruna) la squadra di Edy Reja, sconfitta quattro giorni fa 3-1 dal Racing Santander, supera con lo stesso punteggio un'altra formazione spagnola, il Levante, in un'amichevole disputata a Fiuggi, davanti a circa duemila persone. Il tecnico torna al 3-5-2 e fa debuttare da titolare Garrido, mentre Brocchi (affaticamento muscolare) e Zarate restano a riposo. Proprio su un affondo dell'ex terzino del City è arrivato dopo 11' il gol del vantaggio laziale: Garrido appoggia indietro per Mauri, cross in area dove di testa Gonzalez batte un incolpevole Munua. La reazione dei valenciani mette in difficoltà una Lazio ancora imballata e grazie a un rigore procurato da Mono, per un brutto fallo di Dias, Xisco Munoz fa 1-1. Nella ripresa gli ingressi di Ledesma (il regista non ha ancora deciso se accettare o meno la proposta di rinnovo del presidente Lotito) e Foggia portano maggiore vivacità. Proprio il folletto partenopeo, al 19', arpiona un pallone prezioso sulla trequarti e regala un assist perfetto per Kozak, che infila sul palo destro. Nel recupero, poi, arriva anche il 3-1: angolo battuto da Ledesma, sulla palla arriva Stendardo che anticipa tutti e chiude i giochi. CASO ZARATE - E Zarate torna un 'caso' alla Lazio. L'attaccante argentino non ha preso parte all'amichevole, ma alla base della decisione di Reja non c'è un problema muscolare del giocatore, ma motivi disciplinari. A spiegare i motivi è stato lo stesso tecnico al termine del match. "Zarate non ha giocato perchè ha mancato di rispetto a me e al gruppo - ha ammesso Reja - Poi la cosa è rientrata e si è scusato, ma tre giorni di riposo non possono che giovargli. Inoltre ci sono dei minutaggi da rispettare. Lui ha giocato quasi sempre e l'ho fatto fermare". NUBIFRAGIO, BRESCIA-UDINESE SOSPESA - Un vero e proprio nubifragio ha invece costretto l'arbitro a sospendere l'amichevole tra Brescia e Udinese, un anticipo di serie A che è finito al 23' della ripresa sul risultato di 0-0, a causa della pioggia che ha reso impraticabile il terreno di gioco dello stadio "Lino Turina" di Salò. Prove di campionato per i due tecnici. Guidolin ha schierato la sua Udinese con il 4-3-1-2, con Handanovic tra i pali, Ferronetti, Coda, Zapata e Pasquale in difesa; Pinzi, Isla e Candreva a centrocampo, quindi Sanchez dietro la coppia d'attacco Di Natale-Floro Flores. Stesso modulo per il Brescia di Iachini, in campo con Sereni in porta, Zambelli, Zoboli, Bega e Dallamano in difesa; Baiocco, Budel e Hetemaj in mezzo, Kone alle spalle del tandem Caracciolo-Possanzini. Nel primo tempo rondinelle pericolose con Caracciolo e Kone, i friulani rispondono con Di Natale (bravo Sereni) e Candreva, poi allo scadere un bel pallonetto dell'Airone di poco sopra la traversa. La pioggia non si ferma, la ripresa inizia regolarmente, ma il gioco ne risente e al 21' l'arbitro De Marco convoca i due capitani (Zapata per i friulani, Caracciolo per i lombardi) e dopo due minuti di tentativi le squadre tornano negli spogliatoi. FIORENTINA: 8 GOL, NOTE LIETE MATOS E GULAN - Segnali positivi per la Fiorentina di Sinisa Mihajlovic, che s'impone 8-0 nell'amichevole con la Fortis Juventus nel giorno che chiude il ritiro di Borgo San Lorenzo. Buone prestazioni dei giovani Matos (esterno d'attacco brasiliano classe '93, pagato 30mila euro da Pantaleo Corvino), Gulan, serbo del 1989 acquistato qualche anno fa dal Partizan come regista importante, poi trasformatosi ormai in terzino sinistro, ruolo già ricoperto nell'Under del suo Paese e nell'Empoli l'anno scorso in serie B, e Seferovic, quest'ultimo autore di una doppietta. Due gol anche per Gilardino e Natali, a segno Gamberini e Marchionni. CHIEVO, A SEGNO MOSCARDELLI-BENTIVOGLIO - Sotto una pioggia battente vittoria per il Chievo in amichevole. I gialloblù si sono imposti 2-0 sul Renate, formazione lombarda di Seconda Divisione. Nel primo tempo veronesi in vantaggio con un gol di Moscardelli, servito alla perfezione da Marcolini. Nella ripresa pochi tiri in porta e pochi affondi, complice soprattutto la pesantezza del terreno, ma, alla mezz'ora, arriva un gran gol al volo di Bentivoglio su suggerimento di Tallo. Sul finire della partita, un po' di spazio per il giovane Rincon, ultimo arrivato alla corte di Stefano Pioli. BOLOGNA, 3-1 ALLA PRIMAVERA - Con la vittoria per 3-1 ai danni della formazione primavera, firmata dai gol di Silingardi, Di Vaio e Meggiorini tutti nel primo tempo (come pure la rete di Pirani per il provvisorio 2-1), il Bologna ha concluso il ritiro a Sestola. Martedì la squadra di Franco Colomba riprenderà ad allenarsi al centro tecnico 'Gallì di Casteldebole. Leggi i commenti I commenti dei lettori 
Il corpo di un uomo, molto probabilmente accoltellato, è stato trovato a Roma in un palazzo in via Francesco Grimaldi, vicino a viale Marconi. A quanto si apprende, si tratterebbe di un cittadino moldavo. A rinvenire il cadavere, intorno alle 20, sono stati gli agenti delle volanti, chiamati per la segnalazione di una lite e di una persona sporca di sangue in strada. Tracce di altro sangue hanno portato i poliziotti al pianerottolo al secondo piano dell'edificio al civico 122, dove c'era l'uomo senza vita. Sul posto la squadra mobile e la polizia scientifica. 
ALMERE (Olanda) - L'Italbasket al femminile rilancia le proprie ambizioni per un posto agli Europei del 2011. La Nazionale rosa, infatti, torna prepotentemente in corsa con il secondo successo consecutivo nelle qualificazioni: dopo aver mandato ko mercoledì a Cagliari la Lituania, le azzurre guidate dal ct Giampiero Ticchi concedono il bis sul parquet di Almere, dove superano 70-60 l'Olanda al termine di una partita sempre condotta ma che nell'ultimo parziale si era pericolosamente riaperta. NADALIN DA APPLAUSI, FRANCHINI KO - Strepitosa tra le azzurre Jenifer Nadalin, a referto con 20 punti (17 nel secondo tempo, suoi anche quelli decisivi negli ultimi minuti) e 6 rimbalzi, in doppia cifra anche Sottana (12 punti) e Ress (11 punti) mentre alle olandesi non basta la doppia doppia di Kooij (20 punti e 12 rimbalzi). Il commissario tecnico italiano non ha potuto utilizzare Chiara Pastore, che ha accusato un problema alla schiena, e durante il match ha perso Mariachiara Franchini per una distorsione alla caviglia. Domani dunque si aggregherà alla squadra Valentina Donvito, che raggiungerà la delegazione azzurra a Zagabria. TICCHI: "SAPEVAMO CHE C'ERA DA SOFFRIRE" - "Una partita sofferta ma ce l'immaginavamo così  -  spiega Giampiero Ticchi  -  perché loro in casa giocano una pallacanestro di grande energia. Siamo partiti bene, ma poi abbiamo subìto la loro fisicità nel secondo quarto. Preso un buon vantaggio dopo l'intervallo, siamo riusciti a gestirlo fino alla fine anche se con qualche difficoltà. Ma qui ad Almere non si divertirà nessuno, la Croazia ne sa qualcosa". ITALIA APPAIATA A BELGIO E CROAZIA - Nell'altro incontro del girone A in programma oggi la Croazia spazza via il Belgio 85-70. In classifica la Lituania resta in testa con 6 punti, ma alle sue spalle ci sono, tutte a quota 4, Belgio, Croazia e Italia, con l'Olanda ultima con 2 punti. Le azzurre torneranno in campo martedì sera a Gospic per sfidare le croate. Domani mattina dunque la squadra vola a Zagabria via Vienna e poi trasferimento in pullman. Il 18 è previsto il ritorno a Cagliari dove il 20 si disputerà l'altra sfida chiave con il Belgio. Per l'Europeo si qualificano infatti le prime due di ogni girone, con le sei migliori tra le non classificate chiamate a misurarsi nel maggio 2011 nell'Additional Round per l'ultimo posto disponibile. OLANDA-ITALIA 60-70 ( 16-18; 33-33; 52-59) Olanda: Hartman ne, Kooij La. 6 (0/2, 2/5), Beld 7 (2/2, 0/2), Biesters 4 (2/7, 0/1), Roetgerink 6 (3/8), Le. Kooij 20 (5/11, 2/5), Nieuwveen 2 (1/2), De Roos 5 (2/2), Van Grinsven 4 (2/3), Klein, Lighthart 6 (2/2). Italia: Gianolla 4 (0/1, 0/1), Franchini, Pastore ne, Modica 7 (1/2, 1/4), Masciadri 3 (0/5, 1/3), Ramon 3 (0/2), Ress 11 (3/7), Sottana 12 (3/5, 1/3), Consolini 6 (2/4, 0/1), Cinili 2 (1/2, 0/1). Coach: Ticchi. Arbitri: Hadyn Jones (Inghilterra), Joachim Forsberg (Svezia), Michel-Patrick Glod (Lussemburgo). Leggi i commenti I commenti dei lettori 
GINEVRA - Matteo Manassero ha sfiorato il suo primo successo da professionista, pur essendo stato artefice di una grande prova nel Rolex Trophy, gara del Challenge Tour svoltasi sul percorso del Golf Club de Geneve, a Ginevra in Svizzera, e riservato a soli 42 giocatori del Challenge Tour, i primi 40 classificati nella money list e due a scelta degli sponsor. E' arrivato secondo con 267 colpi (66 67 64 70), Pure se il titolo è sfumato per due bogey del veronese alle buche 16 e 17, è stata soprattutto l'ottima prestazione del cileno Mark Tullo (266 - 69 66 66 65) a cambiare le carte in tavola. Un gran 65 finale ha permesso al sudamericano di recuperare i quattro colpi di ritardo accusati aveva alla partenza dell'ultimo giro e di guadagnare quello decisivo in extremis, dopo una serie di otto birdie seguiti al bogey iniziale. Anche Manassero, leader dopo 54 buche con tre colpi sul francese Alexandre Kaleka e, come detto, quattro sul sudamericano, era partito con un bogey, ma aveva subito rimediato con tre birdie di fila (dalla 4a alla 6a). Perdeva contatto Kaleka e iniziava il duello con il cileno che guadagnava un colpo dopo nove buche. Alla decima il birdie di entrambi lasciava al gardesano tre colpi di margine. Alla 13a Tullo attaccava ancora e Manassero rispondeva alla 14a, poi il cileno metteva a segno altri due birdie ed entrava in club house proprio nel momento in cui il veronese segnava un bogey alla 16  che stabiliva la parità. Leggi i commenti I commenti dei lettori 
