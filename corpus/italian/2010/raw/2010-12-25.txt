ABU DHABI - Ha tentato di lasciare gli Emirati Arabi Uniti clandestinamente a bordo di una nave da crociera, ma è stato scoperto e bloccato dalla polizia, Mario Ferri, detto 'Falco', l'invasore di campo più famoso d'Italia, in attesa di giudizio nel Paese arabo in seguito all'irruzione in campo, lo scorso 18 dicembre, durante la finale del Mondiale per club vinta dall'Inter contro il Mazembe ad Abu Dhabi. 'Falco', 23 anni, di Montesilvano (Pescara), non poteva - e a maggior ragione non può adesso -  lasciare gli Emirati perchè, dovendo essere processato, gli è stato ritirato il passaporto. A quanto riferito all'ANSA da un turista italiano, Ferri ieri sera ha approfittato dell'opportunità di visitare una nave della Costa Crociere ormeggiata nel porto di Dubai per salire a bordo e nascondersi nella stiva bagagli, con l'intento di fuggire dagli Emirati e rientrare in Italia. E' stato però fermato e riportato a terra, per essere interrogato e trattenuto tutta la notte negli uffici della polizia portuale. Si è giustificato dicendo che voleva soltanto visitare la nave, che parte stanotte alle 23.40 locali (20.40 italiane) per una crociera con tappe in Oman, Yemen ed Egitto. Poi un gruppo di turisti proseguirà verso la Grecia a bordo di un'altra nave. Un'auto della polizia porterà ora Ferri ad Abu Dhabi, dove non potrà lasciare l'albergo in cui alloggia fino al processo, che dovrebbe svolgersi la prossima settimana. 'Falco'  aveva preannunciato l' intenzione di imbarcarsi su una nave per tornare a casa, partendo da Dubai e facendo scalo in Grecia, in un video diffuso sul suo profilo Facebook. Dopo l'ultima invasione, una settimana fa, il rappresentante di commercio è stato arrestato ed ha trascorso un giorno in carcere "legato mani e piedi", come ha lui stesso raccontato alla stampa. "Ho conosciuto una famiglia di italiani che è sulla barca - spiegava Ferri nel video - e cercherò di imbarcarmi, anche se ci vuole il passaporto. Devo tornare prima di Capodanno perchè qui si va per le lunghe. Spero che sulla barca non mi 'becchino', perchè sennò sono in un mare di guai". Nel video il 'Falco' - che ha più volte invaso campi di calcio in Italia e all'estero, spesso indossando una maglia di 'Superman' - parla anche della sua protesta nei confronti dello Stato italiano, che lo ha "segregato in casa: quando tornerò avrò problemi, non mi farò beccare dalla polizia". Leggi i commenti I commenti dei lettori 
Melodie natalizie, tovaglioli e piatti rossi, e una chiesa riscaldata per rendere speciale il Natale ai più poveri della città. Succede, come ormai ogni anno dal 1982, a Santa Maria in Trastevere nel cuore della Capitale dove 500 persone - tra immigrati, nomadi, anziani soli e famiglie non abbienti - sono state protagoniste del tradizionale pranzo di Natale offerto dalla Comunità di Sant'Egidio. Con un menù ormai consolidato a base di lasagne, polpettine di carne, gateau di patate, lenticchie, dolci e spumante, tutto rigorosamente tarato anche per chi non riesce a masticare bene, i volontari della Comunità hanno servito i poveri di Roma. Presente il sindaco di Roma, Gianni Alemanno, accompagnato dalla moglie Isabella Rauti: "Questo è il Natale più autentico - ha detto il primo cittadino - e ringrazio la Comunità di Sant'Egidio di aver inventato questa tradizione. Gli ultimi hanno anche la possibilità di incontrare le istituzioni e hanno voglia di raccontare le loro vite". Anche la presidente della Regione Lazio, Renata Polverini, accompagnata dalla madre, ha voluto essere presente: "Questo è forse il giorno più bello dell'anno ed è importante che le persone in difficoltà abbiano la vicinanza, anche oggi, delle istituzioni". Il portavoce della Comunità, Mario Marazziti, ha ricordato che "nell"82, quando iniziammo, c'erano solo 25 coperti. La tradizione nacque perché scoprimmo che a Natale tutto si fermava, anche la solidarietà verso i più poveri. Ecco allora che quella di oggi vuole essere la famiglia dei 'senza nulla'. Siamo presenti anche, con il pranzo di Natale, nella chiesa di San Callisto, nella scuola Giulio Romano dove stanno servendo il pranzo studenti e volontari della Comunità, e alla mensa di via Dandolo". A servire tra i tavoli anche l'attore Flavio Insinna: "Non è la prima volta che lo faccio e continuerò fino a quando si farà in modo che tutte le persone abbiano un piatto caldo". Da registrare anche la storia di Enrica, nome di fantasia, che ha rischiato di non entrare. "E mo' come entro, me so persa il cartoncino rosso". Enrica,  fruga nelle tasche, ma l'invito per il pranzo di Natale a Santa Maria in Trastevere proprio non lo trova. Prova a cercarlo anche nel carrello della spesa che tiene stretto a sè: lì, in poco spazio, è contenuta tutta la sua vita o ciò che ne rimane. Ritagli di giornale, qualche ninnolo, una sciarpa. E poi un cappello nero di pile: "Fammelo mette che oggi fa freddo, piove pure". Sono quasi le 13, Enrica è arrivata parecchio in anticipo perché il suo pranzo non se lo vuole perdere per nessuna ragione. Abbozza un sorriso mentre rovista ancora tra le sue cose: "Me dicono de sorride, ma come faccio co sti occhi?". A guardare bene, tra i capelli grigi che le coprono il viso, spuntano due occhi marroni che lacrimano. "Non sto mica a piagne, no. C'ho 'na malattia, so stata pure dal dottore. E' stato qualcuno a ridurmi così. So abrasioni, ma basta così".Non aggiunge altro, oggi è Natale e i ricordi brutti meglio tenerli fuori dalla chiesa. Sempre col carrello e una busta Enrica si avvicina a una ragazza straniera: "Scusa ma a che ora aprono le porte della chiesa?". La giovane la guarda interdetta, non capisce l'italiano, è evidente. Anche lei si trova lì per mangiare seduta a una tavola per una volta. Attraversa Enrica con lo sguardo e la ignora. "Ma che non sò nemmeno degna de 'na risposta?, le dice Enrica piccata. Le persone, quasi tutte senza casa, nomadi, immigrati, anziani, cominciano silenziosamente ad entrare in chiesa. Lei aspetta e dice che di questa vita non ne può più: "Ma è pure vero che io una casa non l'ho mai chiesta a nessuno, quindi de che me lamento". Dopo aver radunato le sue povere cose ed essersi abbottonata il giaccone, anche lei si mette in fila. "Forse me fanno entrà lo stesso, anche senza invito". E così è. Entra insieme a una giovane coppia di africani vestiti a festa che hanno in braccio il loro bambino. "Meno male, anche quest'anno è fatta - dice accomodandosi a un tavolo - Il menu lo conosco a memoria. Tutte cose che se masticano facilmente", e sorride scoprendo i pochi denti che le sono rimasti. 
TORINO - Si sentono abbandonati da enti locali e politici i 13 lavoratori della Thyssenkrupp che si sono costituiti parte civile e che non sono ancora stati ricollocati sul lavoro. Insieme hanno chiesto per lunedì 27 dicembre un incontro in Regione Piemonte al fine di chiedere che venga prolungato per loro il periodo di cassa integrazione in deroga, "come previsto dagli accordi tra Azienda e Enti locali", dicono in una nota. "Ci è stato negato il lavoro - spiegano - in quanto siamo visti come 'scomodi' per la nostra presa di posizione contro la multinazionale tedesca, ma anche a causa della colpevole assenza delle Istituzioni, a tutti i livelli". I 13 operai Thyssen dicono di sentirsi abbandonati da tutti. Dal Capo dello Stato, Giorgio Napolitano, dichiarano in una nota "che dopo il commovente discorso di fine anno del 2007 dedicato ai 7 operai morti alla ThyssenKrupp e tante promesse, nulla ha fatto per migliorare la situazione della sicurezza nei luoghi di lavoro facendo valere il peso del suo ruolo sulla politica". Dal nuovo presidente della Regione Cota, "che - si legge - sbandiera ai quattro venti un programma tutto incentrato sulla difesa dei posti di lavoro per i lavoratori del Piemonte, noi ci chiediamo a quali lavoratori si riferisce e come lo sta attuando, con una nuova ricetta Fiat?". Dal Comune di Torino "che nelle persone del sindaco Chiamparino e del suo vice Tom Dealessandri, ci ha del tutto ignorato". Una situazione "paradossale", secondo i 13 lavoratori: "Gli stessi enti locali che hanno sottoscritto gli accordi che prevedono la ricollocazione per tutti i lavoratori e che si sono costituiti parte civile nel processo al fianco degli operai, ci hanno poi completamente abbandonati". 
ROMA - Sai distinguere la pubblicità di un aspirapolvere da quella di un divano? Sei in grado di dare o comprendere delle indicazioni stradali? Se la risposta è no, scordati la carta di soggiorno. La novità risale al 9 dicembre scorso: da quel giorno, infatti, il rilascio del permesso di soggiorno Ce per soggiornanti di lungo periodo (ex carta di soggiorno) è subordinato al superamento di un test di conoscenza della lingua italiana. Come funziona la nuova procedura . I cittadini stranieri possono prenotare online la prova d'esame attraverso la pagina dedicata sul sito del ministero dell'Interno. La richiesta viene acquisita dal sistema e trasferita alla prefettura competente. Se la domanda risulta regolare, la prefettura convoca l'immigrato entro 60 giorni, sempre per via telematica, indicando giorno, ora e luogo del test. Le prime prove d'esame non si dovrebbero dunque tenere prima di febbraio 2011. Il test richiede una conoscenza elementare della lingua italiana e in caso di bocciatura si può rifarlo, presentando una nuova domanda. Dove viene svolta la prova? Presso i Centri Provinciali per l'Istruzione degli Adulti, presenti sul territorio nazionale. Chi è esentato . Non deve sostenere la prova d'esame chi ha degli attestati che certifichino la conoscenza dell'italiano a un livello non inferiore all'A2 del Quadro comune di riferimento europeo; chi ha titoli di studio o titoli professionali (diploma di scuola secondaria italiana di primo o secondo grado oppure certificati di frequenza relativi a corsi universitari, master o dottorati); chi è affetto da gravi limitazioni alla capacità di apprendimento linguistico. Tempi lunghi. "Di fatto questo test - avverte il responsabile del servizio immigrazione del Patronato Acli, Pino Gulia - aggrava il lavoro già oneroso dell'amministrazione pubblica e rischia di prolungare ulteriormente le procedure per il rilascio dell'ordinaria documentazione necessaria ai cittadini stranieri, creando problemi a quanti hanno oggi in scadenza il permesso di soggiorno e sono in possesso dei requisiti per richiedere il permesso per lungo-soggiornanti". Test senza corsi. "L'anomalia di questa procedura - aggiunge Antonio Russo, responsabile immigrazione per le Acli - è quella di istituire una prova della conoscenza della lingua, senza aver prima previsto e progettato un piano articolato per l'insegnamento della lingua italiana. Chiediamo cioè agli immigrati di fare i test senza avergli mai fatto fare i corsi, se non quelli affidati all'iniziativa dei soggetti di volontariato". 
Giorno di Natale tragico per un immigrato di origine marocchina abitante a Frabosa Sottana (Cuneo) trovato cadavere in un vecchio cascinale. Per scaldarsi aveva acceso un braciere, che nella notte ha saturato la stanza di monossido di carbonio. L'allarme è scattato poco dopo mezzogiorno, con l'intervento del 118. Ma il medico di servizio non ha potuto far altro che costatare il decesso. L'uomo trovato cadavere ha un'età di circa 30 anni e al momento non se ne conoscono le generalità. All'interno della stanza c'era un braciere acceso, causa con ogni probabilità del tragico incidente: l'extracomunitario si è addormentato e la fiamma ha bruciato l'ossigeno nella camera, provocandone la morte nel sonno. La tragedia di Frabosa segue quella analoga, avvenuta pochi giorni a Bra, protagonisti due altri immigrati di nazionalità marocchina, di 19 e 37 anni, trovati morti dopo una quindicina di giorni dal decesso. Anche loro avevano cercato di scaldarsi con quanto trovato ed erano morti per intossicazione da monossido di carbonio. I loro corpi vennero ritrovati dopo una telefonata anonima giunta ai carabinieri. 
Incantevoli sirenette contorsioniste, acrobati spettacolari, clown malinconici e spiritosi, a volte anche "subacquei", intrepidi cavallerizzi e coraggiosi domatori di leoni. E anche molto di più nei tre circhi, il "Circo Acquatico", il "Golden Circus Festival Internazionale del Circo" e il "Circo di Moira Orfei", che queste vacanze faranno divertire grandi e piccini in città. La novità è l'arrivo dello spagnolo "Circo Acquatico", lo spettacolo più innovativo di questi ultimi anni: uno show ambientato nel mondo marino ricostruito in un grande acquario (con oltre 50.000 litri d'acqua) che si basa sulla bravura degli artisti e non usa animali. In due anni ha realizzato un milione trecentomila spettatori solo in Spagna. Lo spettacolo racconta la storia di un clown che cade accidentalmente in acqua e, non sapendo nuotare, raggiunge la profondità del mare dove vive una serie di avventure piene di acrobazie incontrando le magnifiche creature che girano nel mondo sottomarino. Si potranno ammirare piramidi umane, giocolieri, sirene contorsioniste, rombanti moto d'acqua e atlete al trapezio. Classico il Circo di Moira Orfei che presenta lo spettacolo "Il bacio del leone" nel quale gli artisti del circo, fra quali Stefano Orfei Nones e Brigitta Boccoli, diventano anche i protagonisti di una performance-favola con balli e canzoni d'amore. Il "Golden Circus" di Liana Orfei, arrivato alla ventisettesima edizione, presenta invece le ultime attrazioni del mondo circense internazionale con artisti provenienti dalle grandi scuole di Asia, Russia ed Europa. Fra tutti spiccano il numero con il fuoco di Linda Farkas e quello con i cavalli di Giona. Info: Aquatico via Colombo, 349 2893355; Golden, via Perlasca 06 25391562; Orfei, Vigne Nuove, 333 5498227. 
NAPOLI - Lo sciopero della fame di don Peppino Gambardella, parroco settantenne della chiesa di San Felice in Pincis, a Pomigliano d'Arco ( Napoli ), va avanti da più di una settimana. Così ieri la messa di Natale ha deciso di celebrarla dentro i magazzini di un'azienda di servizi dove è stato raggiunto l'accordo per salvare 37 posti di lavoro a rischio. I magazzini dell'Enam, la società a capitale pubblico che gestisce il servizio di igiene urbana a Pomigliano d'Arco. "Faccio lo sciopero della fame per difendere le politiche sociali", ha spiegato don Peppino che protesta "contro i tagli dei fondi alle politiche sociali che sono fondamentali per il nostro Paese". Il parroco è a capo di 'Irene 95', una cooperativa che presta assistenza domiciliare agli anziani e ai disabili, e svolge un lavoro costante a sostegno delle famiglie. Dal 14 dicembre, insieme ad altri venti rappresentanti di organizzazioni del Terzo settore della Campania, ha avviato lo sciopero della fame. Si concede solo liquidi: latte, acqua, succhi. "Protestiamo per due motivi – ha spiegato –. A livello generale, per i tagli alle politiche sociali fatti, con la riduzione del 5 per mille, dal governo. A livello locale perché, dopo la riduzione dei finanziamenti di quest’anno, la Regione prevede un ulteriore diminuzione dei fondi pari al cinquanta per cento. Tutta l’assistenza sociale è a rischio". E i numeri sembrano confermarlo. In Campania, infatti, sono 630 mila gli anziani non autosufficienti, 156 mila i disabili, 46 mila i sofferenti psichici. Solo a Napoli, le famiglie povere sono più di 34mila, a livello regionale lo è una su quattro. Gli operatori che rischiano di perdere il posto sono circa 20mila, quelli che già sono stati licenziati sono mille, mentre i fondi complessivamente anticipati dalle cooperative ammontano a 500 milioni di euro. "Regione Campania e Comune di Napoli - ha detto - non versano fondi da ben due anni e si rischia il blocco totale dei servizi mandando a casa 12 persone. Il comune di Napoli, in particolare, ha un debito nei confronti della cooperativa di circa 400mila euro". Contro questo ha deciso quindi di smettere di mangiare, lo ha fatto "per difendere i lavoratori che rischiano il posto e i servizi offerti dal famoso terzo settore". Poi con i lavoratori e i rappresentanti dell'amministrazione comunale Don Peppino ha festeggiato l'accordo che, grazie ai contratti di solidarietà, consentirà di evitare 37 esuberi. "Il terzo settore della nostra regione – ha spiegato Don Peppino Gambardella – vive un periodo particolare di crisi, per cui si è costituito un movimento denominato 'Il Welfare non è un lusso' in cui gridano il loro disagio i centri assistenziali e tutte quelle realtà come la Caritas che agiscono sui territori. Sono quasi due anni che gli enti non pagano". Gambardella ha spiegato che "tutte queste realtà vivono una situazione precaria e questo non è più sostenibile, o accettabile. Partecipo allo sciopero della fame che è stato indetto il 14 dicembre nonostante le mie condizioni fisiche non siano proprio ottimali. Speriamo che questo gesto estremo possa far riflettere chi ha la responsabilità di intervenire". 
Quella che doveva essere una festa, con centinia di persone  a guardare si è trasformata in un dramma. Una persona di 23 anni ha perso le dita di una mano ed ora versa in condizioni gravi all'ospedale. L'incidente è avvenuto attorno alle 18  all'altezza del Ponte di mezzo della tradizionale fiaccolata nel torrente dall'associazione ParmaSub.  Un  razzo di segnalazione che aveva il compito di augurare "Buon Natale" ai  parmigiani è esploso nelle mani di un partecipante alla manifestazione,  ferendolo a una mano. Il ragazzo, 23 anni, di Medesano, è rimasto stordito  dallo scoppio e ha perso due dita: è stato subito soccorso dai medici dello  staff dell'evento. Subito sul posto sono  intervenuti i sanitari del 118, i vigili del fuoco con un'autoscala attraverso  cui è stata fatta scendere sul greto del torrente la barella che ha recuperato  il giovane. 
ROMA - Il musicista Morgan, ex leader dei Bluvertigo, si è appellato al presidente della Repubblica Giorgio Napolitano, come "supremo organo garante della costituzione e della morale", per chiedergli di intervenire sulla vicenda della figlia, Anna Lou, avuta dall'attrice Asia Argento e che ha compiuto 9 anni il 20 giugno di quest'anno. Nella lettera al Capo dello Stato, Morgan, il cui vero nome è Marco Castoldi, denuncia: "Non ho potuto dare il regalo di Natale a mia figlia, visto che la madre, da quanto riferito, l'avrebbe portata negli Usa senza il mio consenso". A renderlo noto è l'avvocato di Morgan, Giampaolo Cicconi che da sempre segue la vicenda della coppia. Asia Argento, che nel 2008 ha avuto un secondo figlio, Nicola Giovanni, dal regista Michele Civetta, in un'intervista a Vanity Fair aveva già spiegato: "Io non voglio togliere nulla a nessuno, tanto meno cancellare Marco dalla vita di Anna Lou. Stiamo parlando dell'aspetto legale della potestà genitoriale, quello morale è lui che ha deciso di non esercitarlo", aveva detto l'attrice poco prima dell'estate. Per lei l'importante era "non sottrarre il padre alla piccola, dovrà  continuare a frequentarlo ma con delle garanzie: con incontri protetti sotto la  vigilanza della nonna materna, ovvero di persona di fiducia della madre". L'avvocato di Morgan - diventato famoso anche come giudice di X Factor poi esiliato da Sanremo e dalla Rai dopo una stolta apologia del crack fatta sul mensile Max (e smentita il giorno dopo sui quotidiani) -, era riuscito a sospendere il processo intrapreso dalla ex compagna per richiedere la decadenza della potestà parentale : "La signora Argento, deve ricorrere contro questa sospensione, altrimenti il processo si estingue tra sei mesi. Intanto Morgan dopo aver ammesso di fare uso di droga, come Asia ha sottolineato al tribunale, si sta curando. Sta bene, è tranquillo, ha reagito", aveva detto l'avvocato. Sottolineando poi la volontà del cantautore di tornare a fare il papà, in via congiunta con Asia Argento: "Mi ha detto di fare ricorso contro l'affidamento esclusivo, e contro quell'assurdo assegno di duemila euro per il mantenimento della figlia, un assegno diseducativo", aveva detto l'avvocato. Mentre Morgan continuava a rilasciare interviste in cui parlava della figlia: "Mi batterò, farò il possibile per non perderla", ripeteva appena possibile.  Ma la volontà non è bastata e Asia Argento è volata negli Stati Uniti con il marito insieme ai due figli. Senza chiedere permessi che, per legge, può non chiedere. Non è la prima volta che Morgan, tramite il suo legale, si appella al presidente Napolitano. Il musicista gli aveva già scritto in occasione di un suo concerto a Verona , per il quale, in un primo momento, gli era stato negato la concessione del Teatro Romano da parte della giunta scaligera. Il concerto poi si era svolto regolarmente grazie a un successivo accordo. 
