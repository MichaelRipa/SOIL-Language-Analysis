TORINO - Si è chiuso sull'1-1 l'anticipo della 24^ giornata di serie B tra Torino e Brescia. Rondinelle in vantaggio al 20' con il capocannoniere del campionato Caracciolo. L'Airone, ribadiva in gol da due passi su assist di testa dall'out sinistro di Possanzini, per la sua 17^ rete in campionato. Toro in dieci al 27' per l'espulsione di Rivalta. In apertura di ripresa, i granata raggiungevano la parità grazie a Rolando Bianchi, al 14^ sigillo stagionale. Pur in inferiorità numerica i padroni di casa resistevano agli attacchi dei bresciani, conquistando un prezioso punto, raggiungendo Albinoleffe e Modena a 32. Il Brescia, invece, raggiunge il Grosseto al quinto posto a quota 36. TORINO-BRESCIA 1-1 (0-1) TORINO(4-4-2): Sereni; D'Ambrosio, Rivalta, Ogbonna, Garofalo; Lèon (33’s.t. Antonelli), Genevier (21’s.t.Barusso), Pestrin, Gasbarroni; Bianchi, Pià (35′ p.t.Zoboli). A disp.: Morello, Rubin, Scaglia, Salgado. All. Colantuono. BRESCIA (3-5-2): Arcari; De Maio, Bega, Berardi; Zambelli (42’s.t. Rispoli), Baiocco, Budel, Cordova (25’s.t.Hetemaj)Dallamano(25’s.t. Lopez); Possanzini, Caracciolo. A disp.: Viotti, Martinez, El Kaddouri, Kozac. All.Iachini Arbitro: Russo di Nola Ammoniti: Caracciolo (Bre), Bianchi (Tor), Lopez (Bre), Leon (Tor), Pestrin (Tor). Espulsi: Rivalta (Tor) Reti: 21′ p.t. Caracciolo (Bre), 1′ s.t. Bianchi (Tor) Leggi i commenti I commenti dei lettori 
ROMA - Sembra una delle sue barzellette, invece è successo davvero e proprio a lui. Silvio Berlusconi è andato a teatro ma ha trovato una convention di una società che si occupa di protesi. Un po' indignato, ha rilasciato qualche dichiarazione sulla Fiat ai cronisti che, informati della sua presenza, lo aspettavano all'ingresso, poi se n'è tornato a casa. Il presidente del Consiglio è arrivato a sorpresa al Teatro Salone Margherita, conosciuto come Il Bagaglino televisivo. Però la sala, che viene affittata anche come location per eventi di altra natura, era stata requisita per la cena sociale di una società di implantologia osteointegrata, una società scientifica che si occupa di impianti di protesi, e dunque lo spettacolo, dal titolo Polvere di stalle , con Pippo Franco, Martufello e Monica Riva, è andato in scena solo per la prima parte. Al presidente del Consiglio però interessava soprattutto la seconda, che si intitola Il Silvio sparito ed è - si legge sul sito del teatro - una minicommedia da cabaret, "che parte dall'ipotesi surreale che Silvio Berlusconi un giorno, bello o brutto a seconda dei gusti, non si trovi da nessuna parte e sia, per l'appunto, sparito. Un'ipotesi - si legge ancora - dai risvolti imprevisti, comici, bizzarri, in cui gli equilibri improvvisamente si sparigliano e il bandolo della matassa sembra non trovarsi più". Il premier è rimasto nella sala solo pochi minuti. Giusto il tempo per far recapitare al regista e suo amico, Pier Francesco Pingitore, un messaggio: "Ditegli che verrò la prossima settimana, appena avrò tempo, a vedere tutto lo spettacolo". Leggi i commenti I commenti dei lettori 
GENOVA  - Gigi Delneri si presenta in sala stampa per fare chiarezza, una volta per tutte, sull'affare Cassano. Stanco dei rumours, dei fischi della gradinata e del continuo tormentone sul suo rapporto col barese, il tecnico di Aquileia vuole allontanare ogni nuvola dalla sua testa, per concentrarsi solo sugli aspetti tecnici: "Con Antonio non ho mai fatto baruffa, come si dice dalle mie parti  -  sbotta l'allenatore blucerchiato - toglietevi dalla testa che io abbia avuto discussioni con lui". ASPETTANDO ANTONIO - "Cassano fa parte del gruppo della Samp e nessuno ha mai affermato il contrario  -  prosegue Delneri  -  la sua esclusione è meramente tecnica. Ora sta lavorando a parte con il Professor Tibaudi, quando sarà a posto deciderò se metterlo in campo. Quando? Appena sarà possibile. È tutto come prima tra me e lui, è un normale rapporto allenatore-giocatore, non andavamo a cena insieme prima e non ci andiamo ora. A me interessa che lui recuperi fisicamente e abbia più energia per contribuire al lavoro della squadra, non mi importa nient'altro". FERITO DAI FISCHI - Nelle convulse ore in cui si ventilava il trasferimento di Cassano alla Fiorentina, Delneri è stato tacciato come il vero motivo della possibile partenza del Peter Pan blucerchiato, tanto da essere bersagliato con bordate di fischi domenica scorsa a Marassi: "Io capisco che un campione come Cassano sia amato dalla gente  -  ammette Delneri  -  come si fa a non amarlo? Dobbiamo ricordarci, però, che è un giocatore, non l'unico. I fischi mi hanno fatto male, non posso negarlo, non solo per me ma anche per chi gioca al posto di Cassano e rappresenta la Sampdoria". LA SAMP PRIMA DI TUTTO - "Io voglio portare la Samp più in alto possibile ed avere a mia disposizione un gruppo unito, nessuno escluso  -  argomenta ancora l'allenatore friulano  -  tutto ciò che ho fatto finora e farò è solo per il bene della maglia blucerchiata. Tutte le mie scelte saranno sempre in funzione dell'interesse della Samp: se un domani toccherà a Pazzini star fuori, starà fuori. Questo vale per chiunque altro e solo per il bene della Samp". A SIENA VOGLIO CUORE - Esaurito l'argomento Cassano, Delneri può spendere qualche parola anche per il prossimo impegno di campionato, la trasferta di domenica all'Artemio Franchi di Siena: "Domenica il Siena avrà tanto da giocarsi  -  riconosce il tecnico doriano  -  per noi è un test importante, dobbiamo dimostrare che non siamo una squadra di signorine. Voglio il cuore, voglio che i miei ragazzi escano stremati e con la maglia zuppa di sudore. Già domenica scorsa abbiamo dimostrato intensità, voglio che si proceda così: senza timori, possiamo lottare e giocarcela sempre". Leggi i commenti I commenti dei lettori 
"Quando si parla di Craxi, si parla della storia drammatica e anomala del nostro paese". Esordisce così Fabrizio Cicchitto, presidente del gruppo Pdl alla Camera, intervenuto al Centro congressi di via Toscana per presentare il libro di Ugo Finetti “Storia di Craxi” (Boroli editore). L’esponente della Pdl, al quale il vice sindaco di Parma Paolo Buzzi ha portato i saluti della città, ha concesso qualche battuta sulle prossime regionali: “Non reputo l’Emilia completamente persa, la seguo con attenzione, perché è un laboratorio politico interessante”. Cicchitto ha espresso apprezzamento per il lavoro del coordinatore regionale Luigi Giuseppe Villani e ha avuto parole positive per Parma: “E’ un’esperienza significativa, è stata fatta un’operazione politica di straordinaria intelligenza”. Ma è stato Bettino Craxi, a dieci anni dalla scomparsa, il tema cardine dell’incontro. L’autore del volume, Finetti, ha fatto presente “la necessità di conoscere la vera storia di Craxi, che non può essere trasformata in un cartone animato” una storia, ha spiegato, che deve liberarsi da una serie di leggende che circondano la figura del leader socialista, come quella del debito pubblico, per altro ricordata invece sulla pagine del Corriere della Sera da Sergio Romano. “Gli inglesi – dice – lo elessero tra i tagliabilanci”.   Finetti ha quindi accennato ai grandi avversari di Craxi, quelli che hanno impedito le riforme: “I comunisti e l’establishment” quelle stesse categorie “serial killer” li ha definiti che “continuano a lavorare contro le riforme”. Il riformismo craxiano/berlusconiano è stato uno dei fili conduttori dell’incontro. “I nemici di Craxi sono gli stessi di Berlusconi” ha detto l’onorevole Sergio Pizzolanti che ha lanciato uno stoccata, tra gli applausi, a Massimo d’Alema: “Quando lo sento parlare capisco perché la sinistra è così piccola”. Cicchitto ha concentrato la sua analisi sulle tre anomalie che ieri come oggi affliggono il paese: “Una sinistra guidata dal Pci, un capitalismo imbroglione, senza mercato e che non vuole la libera concorrenza e un uso politico della giustizia, un circo partitico, mediatico e giudiziario” l’ha definito, rilevando come sia Craxi che Berlusconi ne siano stati vittime. Il capogruppo Pdl, anche in questo caso tra gli applausi, parlando della fuga di Craxi, rifiuta di prendere lezioni dalla sinistra: “Longo e Togliatti fecero fuggire in Cecoslovacchia Moranino che aveva ammazzato sette partigiani”. Di Craxi Cicchitto ha ricordato e apprezzato il riformismo, e il tentativo di costruire una forza politica che fosse autonoma dal Pci “politicamente, culturalmente ed economicamente”. 
CANMORE (Canada) - Non ci esaltiamo, almeno per scaramanzia, ma certo che questo risultato in ottica olimpica fa veramente sognare:Giorgio Di Centa ha vinto la 15 km a tecnica libera di Canmore, in Canada, ultima gara di Coppa del mondo di sci nordico prima delle Olimpiadi invernali di Vancouver. Il successo azzurro è stato completato dal secondo posto dell'altro azzurro Pietro Piller Cottrer. Il norvegese Petter Northug, leader di coppa, non ha partecipato alla gara preferendo prepararsi per le Olimpiadi, ma ha conservato il primato in coppa. Sul terzo gradino del podio lo svizzero Dario Cologna, finito a 11"9. Nono posto per Thomas Moriggl a 33"6 da Di Centa e 13^ Valerio Checci,a 50"9. Ex olimpionico nella 50 km ai Giochi invernali di Torino 2006 per Giorgio Di Cenrta è la prima vittoria in Coppa del mondo. A Vancouver il 37enne azzurro sarà il portabandiera dell'Italia. Ordine d'arrivo 1. Giorgio di Centa (Ita)         34:08.0 2. Pietro Piller Cottrer (Ita)    a   5.1 3. Dario Cologna (Svi)               11.9 4. Toni Livers (Svi)                 15.0 5. Axel Teichmann (Ger)              22.4 6. Marcus Hellner (Sve)              23.2 7. Johan Olsson (Sve)                25.0 8. Petr Sedov (Rus)                  31.0 9. Thomas Moriggl (Ita)              33.6 10. Ivan Babikov (Can)                39.7 Classifica generale di Coppa del mondo (dopo 22 delle 31 gare): 1. Petter Northug (Nor)              1060 punti 2. Lukas Bauer (Rce)                  763 3. Dario Cologna (Svi)                675 4. Marcus Hellner (Sve)               667 5. Axel Teichmann (Ger)               475 6. Jean-Marc Gaillard (Fra)           446 7. Rene Sommerfeldt (Ger)             445 8. Matti Heikkinen (Fin)              420 9. Giorgio di Centa (Ita)             407 10. Daniel Rickardsson (Sve)           313. Leggi i commenti I commenti dei lettori 
"Cioè" è un avverbio dichiarativo che non andrebbe insolentito con il nostro vizio di piegarlo a qualunque necessità. Cioè era un peccato tendenzialmente giovanile, vivo nelle fasce sociali meno esposte alla sintassi. Era, perché la politica si è impadronita anche di questo cattivo vezzo mostrando, con l'eloquio di Rocco Palese, candidato del centrodestra alla poltrona di governatore della Puglia, di volerlo sdoganare senza remore e condurlo prepotentemente nelle stanze del potere. Palese, che di anni ne ha qualcuno più di venti, si è fatto inquadrare dalla telecamera e ha imposto ai telespettatori baresi 70 cioè in dodici periodi nel tempo record di sei primi e ventinove secondi. Vedere per credere. Palese, il candidato Cioè, c maiuscola, non si è arreso alle prime timide proteste dell'intervistatrice, che distintamente fantasticava una museruola, e anzi ha continuato personalizzando l'avverbio e riducendolo - come per crasi - in un indeterminato e pugliese cè (accento ma senza apostrofo). Se ne sono accorti, oltre ai soliti di Facebook, dei giovanissimi e creativi ragazzi, attivi nel campo della comunicazione e riuniti in un blog-osservatorio ( Quink ) che hanno immediatamente monitorato la tecnica oratoria di Palese. Il quale ha fama di essere un gran lavoratore, un politico a tutto tondo, ma della vecchia scuola, di coloro che credono che non sia l'abito a fare il monaco, anche quando l'abito è la lingua italiana. Forse l'onorevole si ricrederà dopo questo primo piccolo incidente e forse svilupperà, in intensi futuri allenamenti verbali, un eloquio tagliente ma amico della grammatica e di tutto quel che le ruota attorno, compresa la consecutio temporum . Intanto però i ragazzi di Quink, e tutti i volenterosi della rete, per par condicio potrebbero allargare il fronte e trovare nel centrosinistra spunti anch'essi profondi di come per esempio le parole abbiamo oramai il senso che vogliamo dare ad esse. Il loro significato è da noi trasferito ed imposto: le prendiamo, poi le dissossiamo e infine le cuciniamo a nostro gradimento. In Calabria per esempio, gli iscritti al Partito democratico hanno democraticamente deliberato che gli eletti non possano essere rieletti oltre il secondo mandato. La regola è che una decina d'anni lassù al governo basti e avanzi. Regola. Principio tassativo a cui bisogna obbedire. Norma cogente. E infatti ieri l'altro - divisi su chi debba essere candidato - sembra abbiano trovato un accordo. Sarà Agazio Loiero a patto che lo sfidante, il plurisecolare Giuseppe Bova, da quattro mandati consigliere regionale, sia autorizzato, insieme a Nicola Adamo, altro ottuagenario della politica calabrese, a una breve deroga. S'era detto due mandati, vero. E però se cambiamo significato alla regola e la facciamo deroga, tutto si risolve: tanto già ne abbiamo fatto quattro di mandati, perciò dateci il quinto e non ne parliamo più! 
Una vacanza in paradiso che diventa un calvario. La parmigiana Renata Ugolotti nel 1999 è stata morsicata da una scimmia durante un viaggio a Zanzibar, ha dovuto subire pesantissime conseguenze sanitarie che si sono protratte per anni. Dopo un difficile percorso giudiziario, la Cassazione nei giorni scorsi le ha dato ragione: il tour operator dovrà risarcirla di tutte le spese sostenute e rimborsarle la vacanza rovinata. Una sentenza che farà giurisprudenza. Tutto inizia alla fine degli anni Novanta. La signora Ugolotti, residente a Parma e di professione dirigente, decide di concedersi una rilassante vacanza sulle spiagge di Zanzibar. Sole, mare, splendidi paesaggi. Proprio per evitare spiacevoli imprevisti, la signora acquista un pacchetto completo di un noto tour operator, che la sistema in un hotel convenzionato gestito da persone locali. L’animazione prevede anche un “cabaret” con una scimmia, tenuta in gabbia ma occasionalmente lasciata libera di avvicinarsi agli ospiti. E proprio il giorno successivo all’arrivo, la signora Ugolotti viene morsa al polpaccio dall’animale. Una lacerazione profonda, che va a recidere una vena della gamba. Soccorsa all'ospedale e presso il consolato italiano, la donna inizialmente chiede al tour operator di poter ritornare subito in Italia. Loro si mostrano solleciti. La convincono a rimanere, la chiamano tutti i giorni per accertarsi delle sue condizioni di salute, garantiscono che faranno partire tutte le pratiche d’assicurazione. La signora non passa certamente le ferie che aveva sperato: la ferita duole, deve essere medicata tutti i giorni e le impedisce di entrare in acqua. Quando rientra in Italia, chiede il rimborso del costo del pacchetto vacanza. A quel punto, però, non incontra più la stessa sollecitudine. Inoltre, comincia ad accusare un sintomo preoccupante: le viene la febbre. All'ospedale Maggiore dovrà sottoporsi a una trafila di esami e di profilassi: test dell’Hiv ogni quindici giorni, antirabbica, analisi specifiche e anche costose. Passano i mesi ma i problemi rimangono: gli esami del sangue continuano a rilevare una concentrazione altissima di anticorpi. Gli specialisti del reparto Malattie infettive non riescono ad arrivare a una diagnosi, la signora viene mandata al San Raffaele di Milano. Neppure lì si scopre l’origine dell’infezione. Sarà il professor Laghi di Roma, dopo ben due anni, a capire che il problema è dovuto al sangue che si è fermato nella gamba dopo la recisione della vena. La signora decide di citare in tribunale il tour operator per ottenere il rimborso di tutte le spese sostenute, al tempo stimate oltre 20 milioni di lire. Perde in primo grado e in appello: la responsabilità sarebbe da ascrivere ai gestori dell’hotel, non all’agenzia. Renata Ugolotti non demorde e porta il caso al vaglio della Corte Suprema. La Cassazione si è espressa a suo favore il 3 dicembre 2009, riprendendo normative europee: "L'assunzione dell'obbligazione di somministrare vitto ed alloggio non esaurisce l'ambito della prestazione alberghiera – si legge nella sentenza - che necessariamente implica anche doveri accessori di salvaguardia dell'incolumità dei clienti (in relazione alle caratteristiche del contesto in cui il soggiorno ha luogo) la cui violazione può comportare una responsabilità di natura contrattuale". Insomma, in caso di acquisto di un pacchetto vacanze il tour operator è tenuto a risarcire il cliente che subisca dei danni. “Sono contentissima – dichiara la signora Ugolotti, che ha ricevuto la sentenza nei giorni scorsi – questo significa che la giustizia c’è, anche se molto in fondo. Ci vuole perseveranza”. 
ROMA - Il governo farà di tutto per salvaguardare i posti di lavoro della Fiat. Nel giorno della polemica fra il Lingotto e l'esecutivo sulla questione degli incentivi, Silvio Berlusconi ribadisce l'intenzione di tutelare l'occupazione e cita in particolare lo stabilimento di Termini Imerese, del quale il gruppo automobilistico ha annunciato lo chiusura e dove oggi ci sono stati ancora scioperi spontanei. Il premier ne parla con i cronisti all'arrivo al Teatro Salone Margherita di Roma, dove è stato vittima di un equivoco : andato per assistere a uno spettacolo che parla anche di lui, ha invece trovato una cena privata di una società che impianta protesi, poiché il teatro viene anche affittato per eventi di altra natura. "Sì, è logico, se ne sta occupando Scajola" ha risposto Berlusconi ai cronisti che gli chiedevano se il governo abbia intenzione di fare il possibile per tutelare i posti di lavoro. Ma l'incontro con i giornalisti ha dato al premier anche l'occasione per parlare delle nuove nomine previste per alcuni dicasteri dopo quelle a sottosegretari alla Salute, annunciate oggi, di Eugenia Roccella e Francesca Martini. Berlusconi ribadisce che i nuovi sottosegretari saranno nominati il prima possibile. Date ufficiali non ce ne sono ma in pole position per ricevere una nomina restano Andrea Augello, Guido Viceconte e Daniela Santanchè. E' proprio sul leader del Movimento per l'Italia che ci sarebbero le maggiori resistenze da parte dei ministri. Un'impasse che però dovrebbe essere risolta in tempi brevi visto l'impegno che avrebbe dato lo stesso Cavaliere alla Santanchè. Con ogni probabilità per le nomine si dovrà attendere il voto delle Regionali. Dopo quella data il presidente del Consiglio dovrà affrontare il problema nel caso in cui Luca Zaia, attuale ministro dell'Agricoltura, vincesse le elezioni in Veneto. In quel caso le opzioni sul tavolo sono due: il ministero potrebbe andare a Roberto Cota, nel caso in cui dovesse perdere la corsa in Piemonte contro Mercedes Bresso. Oppure, altra ipotesi, al posto di Zaia andrebbe sempre un leghista e cioè Federico Bricolo, attuale capogruppo del Carroccio al Senato. Per Giancarlo Galan invece si aprirebbe la strada al ministero dei Beni Culturali: Sandro Bondi infatti potrebbe fare un passo indietro, si ragiona in ambienti parlamentari del Pdl, rimanendo ad occuparsi del partito con l'incarico di governatore. Tra le ipotesi di rimpasto rientrerebbe anche il nome di Gianni Letta, sottosegretario alla presidenza del Consiglio, con una sua promozione a vicepremier. Leggi i commenti I commenti dei lettori 
MONACO DI BAVIERA - L'Iran è "vicino" a definire "un accordo finale accettabile da tutte le parti" sullo scambio di un certo quantitativo di uranio arricchito in cambio di combustibile nucleare proveniente dall'estero. Lo ha annunciato il ministro degli Esteri iraniano Manoucher Mottaki durante la Conferenza internazionale sulla sicurezza a Monaco di Baviera. Il ministro ha anche annunciato che fra poche ore incontrerà il direttore generale dell'Aiea, il giapponese Yukiya Amano, per mettere a punto i dettagli dello scambio. "Personalmente - ha detto Mottaki nel corso del suo intervento alla Conferenza - ritengo che si siano create le basi per procedere a uno scambio in un futuro non troppo lontano". Ma il ministro degli Esteri di Teheran ha anche aggiunto che dovrebbe essere l'Iran a stabilire, in base alle proprie necessità, quanto uranio inviare nei paesi propositi dall'Agenzia internazionale per l'energia atomica, ossia Russia e Francia. In base alla proposta originaria dello scorso ottobre, formulata da Aiea e Gruppo 5+1 (Usa, Russia, Cina, Francia, Gran Bretagna e Germania), Teheran dovrebbe consegnare 1.200 dei 1.500 chilogrammi di uranio arricchito al 3,5 per cento di cui dispone, per poi vedersi restituire lo stesso stock arricchito al 20 per cento, da utilizzare per un impianto dove si producono isotopi per la cura dei tumori. Martedì sera il presidente iraniano Mahmud AHmadinejad aveva detto in una intervista televisiva di essere pronto all'operazione. Gli Stati Uniti avevano subito replicato che, se c'era una disponibilità reale, l'Iran doveva informarne l'Aiea. "Noi - ha aggiunto a Monaco Mottaki - siamo membri convinti dell'Npt (il Trattato di non proliferazione degli armamenti atomici) e dell'Aiea". 
LIVORNO - Figurarsi se un guerriero come il Serse si adegua. Alla vigilia della gara di domani contro la Juventus, Cosmi spara ad altezza d'uomo. "Leggo che la Juve deve ripartire da Livorno, non vedo perchè non possiamo essere noi a rilanciarci, visto che giochiamo in casa, e riprendere il cammino interrotto contro il Napoli". L'allenatore amaranto non ci sta a recitare il ruolo della vittima sacrificale. "Giochiamo in casa e credo che la Juve debba stare molto attenta - ha detto Cosmi - Loro sono una squadra di campioni e non credo che le loro numerose assenze possano essere un alibi, perchè hanno una rosa con tanti grandi giocatori. Anche noi dobbiamo fare i conti con assenze importanti come quella dello squalificato Rivas e di Tavano. Ma sono sicuro che chiunque andrà in campo farà la sua parte". "Spinelli sogna una vittoria? E' in buona compagnia", ha concluso il tecnico. E già, perché poco prima di lui era intervenuto sulla delicata disputa del pronostico un altro "agnellino" come il suo presidente, Spinelli. "Sarà una partita difficilissima perchè la Juventus è una belva ferita - aveva detto arrivando in Lega Calcio per partecipare all'assemblea straordinaria della eerie A -. Giocando in casa, con un Lucarelli ritrovato e un Bellucci in grande forma, non nascondo di aspettarmi il colpaccio" E poi parla dell'ex che troverà come avversario. "Mi dispiace per Candreva con il quale la Juventus ha fatto un vero investimento per il futuro perchè è un ragazzo eccezionale. Però io sono convinto della bontà del nostro mercato, perchè Bellucci ci serve molto di più e lavora anche per Lucarelli", spiega Spinelli convinto che è "arrivato quello che ci serviva nei ruoli giusti anche se Di Gennaro sarà pronto solo tra una decina di giorni, Esposito anche e poi c'è Rubinho che io ritengo un grande portiere". Per il resto sembra ormai passata la bufera che aveva portato alle dimissioni di Cosmi. "Sono i giocatori che fanno arrabbiare entrambi, vogliono troppe vacanze", ride Spinelli che poi, in riferimento al 'talento' Bernardini manda messaggi. "Gli allenatori devono avere il coraggio di farli giocare questi ventenni - conclude - e questo è veramente bravo bravo, così come è bravo Diniz che purtroppo è un giocatore tutto del Milan". Leggi i commenti I commenti dei lettori 
