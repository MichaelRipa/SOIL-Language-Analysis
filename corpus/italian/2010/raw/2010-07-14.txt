FIRENZE - "Sono molto orgoglioso di essere qui, l'obiettivo è la Champions". Sinisa Mihajlovic scalda una serata già afosa e scatena gli applausi di oltre tremila tifosi che si sono radunati in curva Ferrovia, al Franchi, per salutare il successore di Cesare Prandelli. La Fiorentina riparte con il tecnico serbo dopo il quinquennio dell'allenatore di Orzinuovi divenuto ct dell'Italia e spera di proseguire il ciclo aperto con successo nell'estate 2005. "Conosco il pubblico di Firenze, è molto esigente, quindi noi giocheremo sempre all'attacco per vincere, come ci ha insegnato il recente Mondiale - continua Mihajlovic in tuta viola e perfettamente a suo agio sul palco - Se la società farà altri acquisti per me va bene ma se restiamo così va bene lo stesso, perché questa squadra ha già dimostrato di essere forte e competitiva". Dopo Mihajlovic e il suo staff, che domani mattina partiranno per il ritiro di Cortina, sfilano poi quattro giocatori in attesa della presentazione ufficiale che avverrà fra qualche settimana, a ranghi completi. Ecco D'Agostino ("Firenze era nel mio destino"), il giovane Babacar fresco di prolungamento fino al 2015, De Silvestri ("Sogno l'azzurro") e infine Stevan Jovetic, il più acclamato. Il talento montenegrino, accostato in questi giorni a Barcellona e Wolfsburg, cattura applausi quando annuncia: "A Firenze sto bene e spero di prolungare presto il contratto". Commento di Mihajlovic: "Jovetic può andare al Barcellona o al Real ma non prima di qualche anno". Leggi i commenti I commenti dei lettori 
"Ho superato il Vietnam di Tangentopoli, figurarsi questa storia che sembra un film di Totò". Stefano Caldoro si sfoga. Parla con amici, colleghi di partito, collaboratori dello staff. Sta preparando il nuovo piano sanitario per la Campania da proporre al governo nella sua qualità di commissario: "Una cosa seria, questa sì...". Ha appena saputo delle dimissioni di Nicola Cosentino da sottosegretario. "Politicamente, era l'unica soluzione possibile. Io faccio politica e da questo punto di vista non c'era altra risposta". E dal punto di vista umano?, gli chiedono. Prova soddisfazione? "Assolutamente no, non mi gratifica il fatto che Nicola abbia lasciato. Metto nel conto della lotta politica che accadano certe cose e non le ingigantisco. Piuttosto ho due preoccupazioni. La prima per mia figlia di 19 anni, con la quale ho parlato e per fortuna ha capito". La seconda, spiega, riguarda il complotto che voleva screditarlo sul piano umano e politico, i falsi incontri con transessuali: "Devo capire da dove nasce questa storia. Per me ha origine all'esterno del Pdl e poi trova agganci nel partito. Voglio sapere chi ha deciso di preparare il dossier. Da dove nasce la manovra, da quali circuiti? A chi rispondono gli autori?". Obiezione ovvia: le registrazioni telefoniche documentano che Cosentino ha avuto un ruolo di primo piano, con Martino, Sica e gli altri. Finché il dossier è finito nelle mani di Verdini, uno dei coordinatori nazionali. Forse Caldoro non vuole vederlo? "No - obietta - lo ripeto, io penso che tutto sia nato all'esterno del Pdl e che poi siano stati attivati canali nel Pdl. Farò di tutto per saperlo, è mio interesse". Tuttavia tante scelte non sono chiare. Sica, per esempio. Perché metterlo in giunta, se il governatore stesso fin dal primo momento non lo voleva? A molti, nel partito, Caldoro ha spiegato la sua versione: "Premetto: sulla vicenda Sica ho deciso in 24 ore e in 24 ore l'ho sostituito con Amendolara, persona competente, equilibrata, preparata. Voglio vedere chi, in Italia, è così libero da condizionamenti di partito. Qualcuno ha polemizzato quando la Iervolino ha scelto i suoi due nuovi assessori? Detto questo, Sica entrò in giunta per una mia scelta concordata con Roma. Avevo perplessità perché a me non piacciono i percorsi non lineari. Lui non era un tecnico e non aveva un robusto curriculum politico. Detesto le scorciatoie. Però in giunta, finché c'è stato, si è comportato bene". L'ostilità verso Sica nasceva dal fatto che Caldoro già lo conosceva come uno dei protagonisti del complotto? "Se avessi saputo, certo non me lo sarei messo accanto". Forse non poteva evitarlo - gli obiettano -. "Non è così. Semplicemente non sapevo". Nemmeno Verdini glielo chiarì nell'incontro a Montecitorio? "No. Lui mi chiamò e disse: "Stefano, mi sono arrivate carte che parlano di te in un certo modo". Io risposi: "Denis, sono stupidaggini, non ne parliamo proprio". "È vero, ne sono convinto, ma sono tenuto a informarne Berlusconi", rispose lui. "Fai bene", replicai, "tanto non ho nulla da nascondere e quindi non temo nulla"". E non chiese a Verdini chi gli avesse dato quelle carte? "No, pensai a uno dei tanti finti dossier che girano in periodo elettorale, non gli diedi peso. Poi queste falsità uscirono su internet e allora presentai denuncia. Una roba inverosimile, folle, come dire che ero coinvolto nell'attentato al papa. Certo, per me è stata una coltellata. Però che volete, sono uscito dal Vietnam di Tangentopoli, mio padre fu arrestato ingiustamente e poi risarcito, vidi cadere uno dopo l'altro, letteralmente massacrati, tanti amici del Psi. Posso mai spaventarmi, ora, per questa specie di film di Totò? E poi nel centrosinistra ci sono faide altrettanto velenose, che non hanno lo stesso clamore". Possibile, presidente?, incalzano i collaboratori. "Nessuna reazione sul piano umano? Nessun risentimento verso Cosentino? "Non mi pongo il problema di Nicola. I ruoli vanno separati. C'è un'inchiesta in corso, non sono giustizialista. Non devono esserci ingerenze nelle scelte di partito. Quando l'ho incontrato lui mi ha detto che era la prima vittima di questa storia, basta così. Una cosa è certa. Io vado avanti. Devo governare. Non ho paura. Voglio dedicarmi ai problemi della Campania". 
Dopo otto estenuanti sedute, mesi di polemiche, spaccature all'interno della categoria e della maggioranza, dove anche un pidiellino è ricorso al bavaglio, il consiglio comunale di Roma ha approvato - tra cartelli di protesta, risse sfiorate e spintoni - la delibera che prevede l'aumento delle tariffe delle corse dei taxi. Trenta voti a favore, 16 contrari e l'astensione del consigliere comunale e la lista civica per Alemanno, Antonino Torre. Voto contrario dall'opposizione, da La destra e dal consigliere comunale Pdl, Fernando Aiuti. Approvata, ma inapplicabile, visto che in base a un emendamento approvato, la tariffa deve essere valutata da una commissione tecnica che il consiglio comunale deve istituire entro il 31 ottobre e che avrà parere vincolante con un ulteriore passaggio in consiglio comunale. Dai banchi del pubblico, dove i caporioni dei tassisti hanno seguito trepidanti tutte le fasi del dibattito, si sono levate grida di protesta. l “Otto sedute per niente”, sospirano in tanti tra i consiglieri. Il provvedimento porta da 0,98 euro a 1,42 euro il costo chilometrico della tariffa progressiva per i primi cinque km. Passa da 40 a 45 euro (più 1 euro per ogni bagaglio di grandi dimensioni) la tariffa da e per l'aeroporto di Fiumicino, e da 30 a 35 euro la tariffa per l'aeroporto di Ciampino. Viene fissata a 120 euro la tariffa per Civitavecchia. GUARDA LE IMMAGINI CARTELLI E SPINTONI - Nelle otto sedute necessarie per l'approvazione in aula si sono alternate le due anime della categoria tenute insieme dal ruolo di pacificatore del sindaco di Roma, Gianni Alemanno. Oggi i tassisti presenti in aula hanno applaudito e hanno esposto uno striscione con su scritto: "grazie Alemanno, grazie Marchi, vince la legalità vince la categoria". Dall'altra parte i cartelli dell'opposizione. Mentre la seduta era sospesa Athos De Luca (Pd) ha esposto un cartello con su scritto "Cambiali Alemanno a tassisti" seguito da alcuni suoi colleghi che ne hanno esposti altri con su scritto "No agli aumenti sì agli incentivi" e "Alemanno il sindaco delle tasse". Poi, De Luca si è avvicinato nervosamente al tavolo della presidenza e ha cominciato a suonare la campanella per sollecitare la riapertura della seduta e a quel punto è stato strattonato dal consigliere Pdl, Pierluigi Fioretti. E' stato necessario l'intervento dei colleghi di maggioranza e opposizione per calmare gli animi e riportare la calma in aula. IL PIDIELLINO IMBAVAGLIATO - Dopo aver annunciato il suo voto contrario alla delibera sull'adeguamento delle tariffe dei taxi, il consigliere comunale del Pdl, Fernando Aiuti, ha chiesto la parola al presidente del consiglio comunale Marco Pomarici per rilasciare all'aula la sua dichiarazione di voto sul provvedimento. Richiesta respinta perché, in base al regolamento, per le dichiarazioni di voto finali sulle delibere possono intervenire solo i capigruppo. In segno di protesta, Aiuti si è imbavagliato chiedendo la possibilità di dichiarare all'aula il suo voto contrario e difforme da quello della maggioranza. "E' una vergogna che durante il consiglio comunale si apra una trattativa tra consiglieri e tassisti", ha detto Aiuti spiegando, a margine della seduta consiliare, le ragioni della propria contrarietà alla delibera sull'adeguamento delle tariffe. Aiuti ha anche annunciato il suo voto contrario perché l'aula ha respinto due emendamenti da lui presentati. Il primo chiedeva di portare al 20% lo sconto per le donne che prendono il taxi di notte, il secondo chiedeva di estendere lo sconto del 50% sulla tariffa a chi accompagna bambini a qualsiasi ospedale pediatrico della città (non solo al Bambino Gesù, come prevede la delibera). 
"Immagino che mi voglia chiedere cosa dovrebbe fare Cosentino". Veramente no, si è appena dimesso. La notizia, fresca di stampa, non coglie di sorpresa Antonio Caldoro, padre di Stefano. Ottantacinque anni, uno dei massimi dirigenti del Psi a Napoli, ascendenti nenniani, poi al fianco di Mancini a promuovere Craxi al Midas contro De Martino, deputato dal 1968 al 1993, sottosegretario a sua volta in un governo Cossiga, poi dirigente delle Ferrovie dello Stato. Finora si era tenuto in disparte, ma ora è il momento buono per giudicare l'accaduto. "Lei non ci crederà, ma ne parlavo stamattina con mia moglie, sa cosa le ho detto?". Prego. "Che se fossi stato io mi sarei dimesso dal governo, per evitare la mozione di sfiducia, e avrei invece affidato il futuro del partito a un momento di tipo congressuale". Questo però è un giudizio politico. Cosa pensa invece del fatto in sé, della famosa vicenda del dossier contro suo figlio? "Dico davvero: fino a martedì non pensavo affatto che Cosentino potesse avere un ruolo. Ritenevo che fosse implicato solo per la faccenda che portava alla Cassazione per il verdetto sulla richiesta d'arresto ai suoi danni". Poi ha letto le intercettazioni. "Non me l'aspettavo. Cosentino l'avevo incontrato in un paio di occasioni. Un anno fa scambiammo qualche chiacchiera in un ristorante. Arrivarono lui e Cesaro. L'idea della candidatura di Cosentino alla Regione già circolava. Gli dissi che poteva puntarci, che Stefano magari poteva occuparsi del partito. Cesaro si agitò un po'. Mi dissi, "va bene, non conto più tanto". D'altronde Stefano non si era mai proposto in prima persona, lui a quel tempo si spese prima per una candidatura di D'Amato, poi per Lettieri". Non crede che le rivelazioni aprano anche problemi personali? Se oggi Cosentino telefonasse a suo figlio, cosa pensa che lui dovrebbe dirgli? "Io penso che Stefano abbia reagito bene e esca rafforzato da questa vicenda. Ha chiarito che da adesso in poi lui fa il governatore e pensa alla Regione. Stop invece alle faccende interne del partito. D'altronde noi siamo il Nuovo Psi. Abbiamo aderito al Pdl ma siano un partito autonomo, addirittura su quelle posizioni da prima che scendesse in campo Berlusconi". Non deve essere stata piacevole questa vicenda, neanche per voi. Immagino abbiate avuto molte telefonate. "No, solo un paio, di gente lontana dal partito, che chiedeva chiarimenti. Chi invece era informato non poteva crederci. E io mi sarei ritenuto offeso al sentirmi offrire solidarietà". Arcangelo Martino, suo figlio, lo stesso Cosentino che è di origine Psdi. Sembra un'altra storia socialista, una maledizione su quella famiglia politica. "No, questo proprio no. C'è di mezzo anche Carboni. Certo che Tangentopoli per i socialisti è stata una cosa inaudita. Siamo stati colpiti soprattutto noi. Non a caso abbiamo avuto anche i suicidi, da noi la cosa veniva vissuta come una ingiustizia". La magistratura non può esservi simpatica, ma senza le intercettazioni, senza sapere, oggi Stefano avrebbe ancora al suo fianco Ernesto Sica. "Noi siamo contrari agli abusi, e non possiamo certo essere vicini alle posizioni di Travaglio. Ma se intende dire che quella è stata la prova, la canna fumante, questo è evidente". Comunque simili cose ai tempi vostri non accadevano. "Non ne parliamo nemmeno. Al limite, la lotta politica era anche più violenta, ma aperta. Si facevano così i congressi. Ai tempi della scissione fra socialisti e comunisti ci fu anche qualche colpo di pistola, ma non alle spalle". Cosa succede ora al governo? "Penso che Fini e Berlusconi debbano finire per mettersi d'accordo. In autunno potrebbe esserci anche l'allargamento all'Udc. E la Lega è interessata al federalismo, andrà a vedere". Magari sarà un problema sostituire Cosentino. "Per ora ha fatto un favore a Berlusconi. Il voto sulla mozione di sfiducia era insidioso. Comunque, chi sbaglia paga". E nel Pdl campano? "Il congresso prima di un anno è difficile farlo. Cosentino dovrà tornare a misurarsi all'interno di un organismo di gestione nel quale ci siano un po' tutti" 
È la cartolina spedita dalla Milano del 2030. La nuova città modellata dalle regole del Pgt. Una città con 490mila abitanti in più e 24 nuovi quartieri che nasceranno al posto di binari ferroviari abbandonati e caserme: otto milioni di metri quadrati di superficie da reinventare e su cui, come nel caso dello scalo Farini, le case si trasformeranno in grattacieli per lasciare spazio a un Central park. Perché il documento che è uscito da sette mesi di battaglia in aula , è un piano che ha raddoppiato la quantità di verde (da 1 milione e mezzo a 3 milioni di metri quadrati di giardini aggiuntivi) e 35mila case a prezzi accessibili. Una città che non avrà più un solo centro, ma 88 piccoli “distretti” dove a non più di dieci minuti a piedi dalla propria abitazione si troveranno i servizi necessari: dalla fermata del metrò alla scuola. Una città dei sogni? Forse. Il Pgt traccia ambizioni lasciando irrisolti dubbi: dai soldi pubblici necessari per aumentare i trasporti e i servizi (all’appello mancano almeno 7,7 miliardi), alla capacità del pubblico di trasformarsi davvero in un regista del futuro sviluppo fino al destino del Parco Sud. I nuovi quartieri. La mappa del Pgt ne individua 24, compreso il milione di metri quadrati a Rho-Pero di Expo. Alcuni hanno già una vocazione: a Stephenson, dove si potrà edificare molto, il Comune vorrebbe veder sorgere una novella Défense con uffici e negozi. Sull’ex scalo Farini sono le abitazioni che svetteranno attorno al parco da 400mila metri quadrati. E poi la stazione di Porta Genova, dove costruire atelier e spazi espositivi legati al design e la Bovisa che immagina una cittadella scientifica e tecnologica. Su altre aree sarà il tempo a tracciare la via anche se rimane irrisolta la destinazione di Porto di Mare. Sulla carta dovrebbe ospitare la Cittadella della giustizia, ma il Pgt stralcia il Tribunale dalle zone da riqualificare e non risolve il futuro di San Vittore. Il verde e le case low cost. Dopo il voto, il Pgt è diventato un po’ più verde. Adesso, per ogni nuovo quartiere, è specificata la percentuale da riservare a parchi in proporzione alla grandezza: in tutto 3 milioni di metri quadrati in più. Dai 4.126 metri quadrati alla caserma XXIV Maggio al 65 per cento dell’area di Farini. Palazzo Marino, però, fa promesse ambiziose e nel 2030 sogna 22 nuovi parchi grandi come dieci Sempione in più.  Si chiama housing sociale. Tradotto: nuove case per chi non è abbastanza ricco per i prezzi di mercato e non così povero per un alloggio popolare. Nei quartieri ne sono state previste 25.832 in più. Appartamenti da 75 metri quadrati in media in ogni zona rigenerata: dai 103 di Rogoredo ai 3.400 alla Santa Barbara. Secondo le stime dell’assessore Carlo Masseroli, altre 10mila potrebbero nascere in altre parti della città. I trasporti. Il tunnel sotterraneo Expo-Linate è stato “stralciato” e spostato sul documento dedicato ai trasporti, rimanendo però negli obiettivi della giunta. Il Pgt però immagina una rete che, per ora, è una scommessa. La “Circle line”, la linea ferroviaria da RhoFiera a San Cristoforo, sarà in parte ripagata con le operazioni immobiliari sugli ex scali. Dovrebbe funzionare già nel 2015 insieme alle linee 4 e 5 del metrò; per il 2030, invece, sono previste altre sei linee di trasporto pubblico. Dove si troveranno i soldi necessari? I distretti. La città viene suddivisa in 88 piccoli quartieri. In ognuno il consiglio comunale individuerà i servizi da far nascere in base alle necessità con l’obiettivo di avere tutto vicino a casa. Il catalogo di cosa può essere considerato servizio è lungo e contempla non solo impianti sportivi e scuole, ma anche negozi di vicinato, orti urbani, e residenze temporanee per studenti. Il Parco Sud. I consiglieri comunali hanno voluto che fosse scritto chiaramente: sui 42 milioni di metri quadrati di Parco Sud non si potrà costruire. I diritti volumetrici sono solo virtuali e saranno trasferiti in altre zone della città. Ma il pericolo cemento rimane perché la Provincia, che dovrà redigere i Piani di cintura, ha il potere di proporre nuove regole prevedendo anche la possibilità di edificare. 
Un'altra fumata nera. Si è conclusa con un nulla di fatto la seconda giornata alle urne per la scelta del nuovo rettore dell'ateneo senese: nessuno dei tre candidati ha infatti ottenuto la maggioranza assoluta dei voti necessaria per l'elezione. Guidano la corsa il preside di Economia Angelo Riccaboni, con 305 preferenze, e il rettore uscente Silvano Focardi, con 281: mercoledì prossimo il ballottaggio tra i due, il più votato dei quali guiderà l'università nel quadriennio 2010-2014. Resta invece fuori dai giochi l'ex preside di Ingegneria Antonio Vicino: per lui, ieri, solo 151 voti. Ma proprio l'elettorato di Vicino adesso sarà decisivo per eleggere il nuovo capo dell'ateneo senese, ateneo che esce da anni difficili e con un alto indebitamento. Focardi ha varato in questi ultimi mesi un piano di risanamento, ma c'è chi all'interno dell'università, pensa che non sia ancora sufficiente. La partita fra i due candidati è apertissima anche perchè Focardi e Riccaboni sono divisi soltanto da 24 voti, niente. Facile prevedere che sarà una settimana di intensa campagna elettorale a Siena. 
Censurare Pasolini? Inammissibile. Il mondo dello spettacolo (ma non solo) insorge contro l’assessorato provinciale alla Cultura, che ha convocato Teatro Out Off e Teatro della Cooperativa suggerendo di sostituire alcuni dei titoli proposti per la rassegna "Invito a Teatro" . Tre i testi sotto accusa: Orgia di Pasolini e Trilogia del benessere e Chicago Boys di Renato Sarti. Motivo? Sarebbero poco educativi, e toccherebbero temi sconvenienti. Dal Giappone, dove è in viaggio d’affari, l’assessore Novo Umberto Maerna ha rilasciato una dichiarazione che non abbassa la temperatura della polemiche. «I miei uffici hanno chiesto ai teatri di illustrare le produzioni previste. Nessuna censura quindi, che appartiene alla mente di chi cerca la polemica a ogni costo. In tempi in cui gli amministratori devono fare i conti con la necessità di razionalizzare la spesa, dovrebbe esser apprezzata l’azione di monitoraggio su come vengono spesi i soldi pubblici». Non ci sta Mino Bertoldo dell’Out Off. «Ma quale monitoraggio? Mi è stato esplicitamente chiesto di sostituire Orgia con un altro titolo. E mi sento pure dire che sono in malafede? Se non è censura, Maerna ci chiami e ci dica che Orgia può stare in “Invito a Teatro”». Va ancora più a fondo Andrée Ruth Shammah, anche lei convocata negli uffici di piazza Oberdan: non ha ancora incontrato l’assessore ma ha già preso una decisione. «Mi rendo conto che non uno spettacolo ( Quale droga fa per me ) ma l’intera nostra stagione risente di un’idea di teatro molto diversa di quella che Maerna, volendo tutelare la sensibilità del pubblico, assegna alla programmazione culturale. Per toglierlo da qualsiasi disagio, mi ritiro da "Invito a Teatro" senza polemica». Prende posizione l’intero sistema teatrale milanese. «Sono molto preoccupato — dice Fiorenzo Grassi, presidente Agis Lombardia — Il compito del teatro è evidenziare i nodi critici della società, non bandirli. E questo accade dai tempi dei greci». Dello stesso avviso Elio De Capitani, direttore dell’Elfo. «Di questo passo potrebbero aver da ridire anche su Fedra o Edipo perché parlano di incesto. Tutto ciò è spaventoso e irricevibile. Oltre alla libertà degli artisti pregiudica quella del pubblico. “Invito a Teatro” non è un abbonamento obbligatorio: sono gli spettatori, persone mature e consapevoli, a scegliere gli spettacoli». Per Sergio Escobar, direttore del Piccolo «la vera censura è quella praticata dallo stato attraverso i tagli che stanno mettendo in ginocchio l’intero sistema culturale, la libertà e il pensiero critico, legittimando funzionari zelanti ad abbassare ulteriormente il livello». E mentre Matteo Mauri, capogruppo del Pd in Provincia, chiede le dimissioni di Maerna e la Camera del lavoro mette a disposizione il salone Di Vittorio per ospitare gli spettacoli censurati giudicando «gravissimo che questo fatto avvenga a Milano, città aperta alla multiculturalità e all’innovazione», sulla questione interviene anche Massimiliano Finazzer Flory, assessore comunale alla Cultura. «Il teatro, da Aristofane a oggi, è e dà scandalo. È la sua funzione. Come diceva Pasolini, è incensurabile in se stesso». 
