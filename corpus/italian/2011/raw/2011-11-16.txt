KUWAIT CITY - Mega protesta in Kuwait contro il primo ministro, lo sceicco Nasser Mohammad al-Ahmad al-Sabah. Un migliaio di manifestanti  hanno assaltato il Parlamento, sfondando le porte dell'edificio e sono entrati nella sala principale, dove hanno intonato l'inno nazionale prima di uscirne qualche minuto dopo. Tutto questo per chiedere le dimissioni del primo ministro e dei parlamentari accusati di corruzione. La polizia ha caricato i dimostranti con bastoni e alcuni sono rimasti feriti. Si tratta della prima protesta violenta da dicembre ed esplode dopo la tensione degli ultimi tre mesi per le accuse a 16 parlamentari che avrebbero ricevuto tangenti per oltre 250 milioni di euro. Già mercoledì una ventina di deputati di opposizione avevano iniziato a boicottare le sedute. La crisi politica kuwaitiana ha radici lontane: il 10 maggio dello scorso anno, due giorni dopo la nomina del settimo governo del Kuwait in cinque anni, due parlamentari dell'opposizione avevano presentato una mozione per chiamare il primo ministro e nipote del sovrano, Nasser al-Sabah a rispondere in Parlamento di irregolarità finanziarie per la gestione della compagnia di telecomunicazioni 'Zain' e del piano di sviluppo nazionale. Nonostante lo strumento sia previsto dalla costituzione dell'emirato petrolifero, storicamente i premier hanno sempre preferito dimettersi e far cadere il governo piuttosto che essere interrogati in parlamento. Ed è quello che ha fatto Nasser, da quando venne eletto nel febbraio del 2006, dimettendosi per sei volte, formando sette esecutivi, e rinnovando per tre volte il parlamento. Nell'emirato ricchissimo di petrolio, regna da oltre 250 anni la famiglia di al-Sabah, i quali membri occupano nel governo le poltrone chiavi dell'interno, del petrolio, della difesa e degli esteri. 
MILANO - Quando, dieci anni fa, i vertici di Edf hanno comprato il pacchetto di maggioranza di Edison, non pensavano certo che la società fosse strategica per i loro interessi. La vedevano, piuttosto, cone una buona occasione di investimento e un'ottima opportunità per entrare nel settore energia di una delle prime economie europee. Dieci anni dopo, non è solo cambiato il mondo per effetto della recessione ma sono cambiate anche le prospettive per una società come Edf. Il primo produttore di energia elettrica a basso costo in Europa, forte delle sue centrali nucleari ha un problema. Dovrà portare dal 75% al 50% entro il 2025 la percentuale di elettricità prodotta in Francia dal nucleare e chiudere 24 reattori sui 58 che conta il Paese. La causa è il compromesso raggiunto tra i Verdi e i socialisti francesi in vista dell'appuntamento con le urne nel 2012. E che il candidato del Ps, Francois Hollande, promette di attuare se dovesse essere eletto presidente della Repubblica. Si tratta ovviamente delle cEntrali più vecchie, per molte delle quali si tratta di anticipare la dismissione. Ma, in ogni caso, bisognerà trovare un'alternativa. Anche perché l'unica nuova centrale in costruzione, in Normandia, ha non pochi problemi tecnici da risolvere. E' appena stato annunciato che ci saranno altri due anni di ritardo e un altro miliardo di euro di costi aggiuntivi. Il preventivo aggiornato è ora di 6 miliardi di euro (quasi il doppio di quanto previsto nella fase iniziale) e il ritardo complessivo è superiore ai 4 anni. Diventa così strategico il ruolo di Edison. Per sostituire l'energia atomica, Edf punta decisamente ad aumentare la sua produzione con le centrali a gas. Per questo motivo è entrata nel consorzio che realizzerà il gasdotto South Stream, controllato dai russi da Gazprom e partecipato da Eni. Ma avere rapporti esclusivi con i russi non fa bene ai rapporti atlantici. Edison, invece, è una società che dispone del gas in arrivo al rigassificatore di Rovigo di proprietà del Qatar e dell'americana ExxonMobil ed è in gara per il gas dell'Azerbaigian che potrebbe arrivare in Italia attraverso la Turchia e un nuovo gasdotto attraverso la Grecia e il mar Jonio. Al momento, infatti, gli esperti sostengono che per la Francia chiudere i reattori significa perdere l'indipendenza energetica e aumentare le importazioni di gas dalla Russia. Per i francesi, invece, ricevere bollette della luce più salate del 30-40%. Gli industriali del Paese leader in materia, con un parco di 58 reattori, sono preoccupati: "Un milione di posti saranno in pericolo", ha confermato Henri Proglio, patron di Edf. Ma se socialisti e verdi dovessero vincere le elezioni con tutta probabilità Proglio, manager di stato vicino a Sarkozy, potrebbe non essere più l'uomo incaricato di gestire la transizione dall'atomo al gas. 
CAGLIARI  - Mancano tre giorni alla sfida di San Siro e Davide Ballardini non ha ancora sciolto le riserve relative all'undici che affronterà i nerazzurri di Ranieri. L'assenza di Andrea Cossu è un problema non da poco per il tecnico rossoblù, che non ha ancora deciso chi sarà a sostituirlo: in rampa di lancio Albin Ekdal, finora visto in campo in tre occasioni, per spezzoni di gara. Lo svedese in comproprietà con la Juventus sarebbe la scelta più logica, per rimanere fedeli al tanto caro 4-3-1-2. In caso di discontinuità possibile l'inserimento del colombiano Ibarbo, come possibile ala destra in un 4-3-3 o in un più coperto 4-4-2. Proprio il 20enne di Santiago de Cali è andato a segno nella partitella odierna, nella quale 'El Diablò Ribeiro ha fatto la parte del leone con una doppietta. Il gol del 3-1 finale è stato siglato da Larrivey, in corsa per la maglia di centravanti titolare. Il già citato Cossu ha proseguito con il programma di lavoro differenziato, mentre il resto della rosa  -  lungodegenti a parte - ha regolarmente preso parte all'allenamento. PERICO: "FELICE QUI A CAGLIARI" - Contro l'Atalanta ha annullato il talentino orobico Bonaventura, grazie ad una gara di sacrificio. Probabile che Ballardini decida di confermare Gabriele Perico sull'out destro difensivo pure contro l'Inter. "L'Inter viene da un periodo non felice, almeno per quanto concerne il campionato  -  ha affermato l'ex Albinoleffe - ma ha dimostrato con le ultime prestazioni di poter rientrare nei giochi che contano. Il riavere poi a disposizione tanti uomini assenti per infortunio nella parte iniziale del torneo costituisce, per loro, un'ulteriore spinta positiva". Rispetto, ma non timore per i Campioni del mondo in carica: "Ritengo che la partita sarà difficile per entrambi e sicuramente noi non partiamo battuti". Così come il compagno Ariaudo qualche settimana fa il terzino di scuola atalantina ha voluto dedicare un pensiero ai compagni del reparto offensivo. "Penso che prima o poi i miei colleghi del reparto avanzato si sbloccheranno: è sempre stato così si passa da momenti in cui sotto porta è tutto facile ad altri in cui le cose si complicano terribilmente. Ma, ripeto, prima o poi ci sbloccheremo". CELLINO: "D'ACCORDO CON PETRUCCI" - Intanto Massimo Cellino è voluto intervenire a sostegno delle dichiarazioni odierne di Gianni Petrucci, presidente del CONI, che ha parlato di calcio malato di 'doping giudiziario'. "Non so quali siano i motivi che hanno provocato le dichiarazioni di Petrucci, ma sono pienamente d'accordo con lui  -  ha dichiarato il patron rossoblù, vicepresidente della Lega di Serie A - bisogna cambiare. Le parole non servono, ci vogliono i fatti. Sono pronto a prendermi la mia parte di responsabilità, se ce n'è. Io ho sempre rispettato le regole. Petrucci ha pienamente ragione: è necessario intervenire perché la situazione sta degenerando. Contromisure? Mi piace fare e non dire di fare; sicuramente mi sto muovendo, ma senza sbandierare ai quattro venti quello che sto facendo. Ripeto: non posso far altro che condividere quello che sta dicendo Petrucci". Leggi i commenti I commenti dei lettori 
Il "Gruppo Editoriale l'Espresso Spa", con la collaborazione delle Scuole di Giornalismo, allo scopo di onorare la memoria di Giuseppe D'Avanzo, indice un bando per l'assegnazione di quattro borse di studio dell'importo di € 10.000 ciascuna, per lo svolgimento di quattro stage di specializzazione e perfezionamento presso il quotidiano "La Repubblica". Obiettivo dell'iniziativa è di sensibilizzare e promuovere  la tecnica e la metodologia del giornalismo d'inchiesta presso i giovani che si affacciano alla professione. Il bando è  rivolto agli studenti iscritti all'ultimo anno delle Scuole di Giornalismo riconosciute dall'Ordine. Gli stage si svolgeranno al termine del percorso di studio ed avranno una durata di sei mesi con inizio previsto per settembre 2012. Modalità delle prove Per poter accedere alla borsa di studio gli studenti, durante il loro percorso formativo, dovranno svolgere una inchiesta giornalistica su un tema a piacere. Il lavoro dovrà essere presentato attraverso: - una relazione sull'inchiesta svolta con indicazione della metodologia, dei dati e delle fonti utilizzate; - un servizio giornalistico destinato alla carta stampata o al web, frutto del lavoro di inchiesta. La lunghezza e le caratteristiche del servizio dovranno essere  coerenti con il mezzo ipotizzato (quotidiano, periodico, web). Ciascuna scuola di giornalismo, a suo insindacabile giudizio, pre-selezionerà i migliori quattro lavori d'inchiesta che invierà al comitato di valutazione di Repubblica, insieme al CV dello studente. Il comitato, che sarà composto da alcune delle più prestigiose firme del giornale, selezionerà i quattro vincitori della borsa di studio finalizzata ad uno stage di 6 mesi presso la Redazione di Repubblica. 
PALERMO - Vogliono le stesse garanzie dei loro colleghi per il dopo Fiat. Per questo 8 operai interinali di Bienne Sud, azienda dell'indotto di Termini Imerese, sono incatenati da stamattina di fronte al municipio del comune alle porte di Palermo e lì rimarranno per tutta la notte, fino a domani. Hanno tra i 35 e i 40 anni e un contratto in scadenza il 31 dicembre che, se non sarà rinnovato, li porterà a perdere il posto e a non potere nemmeno beneficiare degli ammortizzatori sociali previsti per i colleghi stabilizzati. "A fine anno non avrò più un lavoro  -  racconta uno degli operai incatenati, Calogero Ciresi  -  ho due bambini di 8 e 3 anni, il futuro si prospetta nero". Gli 8 lavoratori hanno un'età media che va dai 35 ai 40 anni. "Sono un interinale dal 2008, il mio contratto è stato rinnovato di anno in anno, ma stavolta sarà diverso  -  continua Calogero  -  non siamo contemplati nel dopo Fiat, una volta scaduto il contratto, per noi non ci sarà cassa integrazione in attesa dell'avvio della produzione di Dr Motor, saremo semplicemente mandati a casa". Le tute blu chiedono al ministero del Lavoro di essere incluse nel piano di ammortizzatori sociali e lo fanno nel giorno dell'incontro a Roma tra sindacati, Fiat, Dr Motor, ministero dello Sviluppo economico, Regione e Invitalia. Sul tavolo due nodi: quello degli incentivi alla mobilità chiesti dai sindacati al Lingotto come sostegno al reddito degli operai da accompagnare alla pensione e quello delle garanzie salariali chieste a Dr Motor per il dopo Fiat. Novità positive da entrambi i tavoli. Fiat potrebbe essere disposta a trattare sugli incentivi, ma vuole prima conoscere il numero esatto degli operai che ne beneficerebbero. Si tratterebbe di circa 600-700 persone, che sarebbero poste in mobilità e ai quali Torino integrerebbe l'assegno mensile dell'Inps con ulteriori 500 euro, in modo da mantenere il livello di reddito attuale fino al raggiungimento dell'età pensionabile. Ma il Lingotto si riserva di decidere lunedì, nel corso del prossimo incontro con i sindacati. "Registriamo la disponibilità di Fiat che, per la prima volta, conferma la volontà di concedere incentivi alla mobilità  -  dichiara l'assessore alle Attività produttive Marco Venturi - Di certo il governo siciliano vigilerà per tutelare i lavoratori dello stabilimento che nessuno, neanche la Fiat, può permettersi di trattare differentemente da altri operai dello stesso gruppo". "Fiat come sempre vuole imporre il proprio gioco  -  commenta Roberto Mastrosimone di Fiom  -  L'accompagnamento è fondamentale per la firma dell'accordo, speriamo che la smettano di fare ostruzionismo". Sulla stessa linea Vincenzo Comella di Uilm: "Il sostegno al reddito è una misura che l'azienda torinese applica da sempre in tutti gli stabilimenti. Non capiamo perché non dovrebbe farlo anche a Termini". Sembra invece conclusa la discussione con Dr Motor, dopo l'accordo a cui sindacati e azienda sono giunti oggi. Le sigle hanno discusso con Di Risio (presidente del gruppo) il piano per l'occupazione, già presentato ai sindacati la settimana scorsa. Il testo è rimasto sostanzialmente lo stesso: Dr darà le stessa garanzie previste da Fiat, come la quattordicesima e il premio di produzione e ha garantito che i posti che si libereranno con i prepensionamenti saranno colmati dai dipendenti dell'indotto. E sempre all'indotto Di Risio guarderà per le forniture, in modo da mantenere in piedi il sistema dell'era Fiat. 
"È stato un incubo... E quando per sette mesi non mi sono più occupato di condoni sono stato benissimo". L'assessore Marco Corsini (Urbanistica), che aveva rimesso la delega al governo degli illeciti edilizi parla senza nostalgia dei suoi impegni contro gli abusi del mattone. Lo fa il 24 novembre 2010, nell'interrogatorio con i magistrati che hanno concluso l'indagine sulla gestione fallimentare dell'ufficio Condono (Uce) e i pagamenti (non dovuti) a Gemma, la spa appaltatrice della gestione delle sanatorie. Corsini racconta del suo ruolo di "assessore tecnico, non politico" della giunta Alemanno, dello scontro con i dirigenti comunali, del boicottaggio subìto soprattutto dopo essere stato indagato per la vicenda Gemma. La procura ha chiesto per lui il rinvio a giudizio contestandogli il reato di frode nelle forniture pubbliche. Per i pm Sergio Colaiocco e Delia Cardia, Corsini, il vertice di Gemma (il presidente Renzo Rubeo, l'ad Roberto Liguori, Pierfilippo Del Castello) e l'ex direttore dell'Uce, Giancarlo Matta, "commettevano frode facendo falsamente apparire l'esecuzione del contratto conforme agli obblighi assunti". A Corsini è contestata anche la rimozione di Paolo Cafaggi, il dirigente che si oppose al pagamento di Gemma ritenendola inadempiente. Anche il predecessore di Corsini, Roberto Morassut (Pd), rischia di il processo con l'accusa di concussione per quattro assunzioni sospette, cognata inclusa. Corsini parla della caos nei rapporti tra il Comune e la Gemma spa. "Le posizioni tra strutture pubbliche e private erano tali che non si poteva dire per quale cavolo di ragione il condono non funzionasse. Di fatto non funzionava". I pm chiedono se la colpa fosse della spa. "Gemma inadempiente? No, ho avuto le prove: quando l'ufficio l'ha fatta lavorare, i numeri sono stati raggiunti... È durato cinque mesi purtroppo". L'assessore riferisce dei contrasti con Cafaggi, il dirigente dell'Uce che non volle pagare Gemma e venne rimosso: "Ha disatteso gli obiettivi affidatigli e messo in atto boicottaggi". Corsini spiega di aver chiesto lo spostamento di Cafaggi non per ragioni politiche ("A me la politica non interessa, sono stato assessore anche in una giunta di sinistra") ma dopo la rottura del "rapporto fiduciario". "Di mia fiducia non c'è nessuno", afferma, "i dirigenti sono tutti nominati dal sindaco". E il pm: "Lei ci fa un quadro di una navicella nei marosi tra i quali non è in grado di guidare l'assessorato o fidarsi di altri". E Corsini: "È così". I magistrati vogliono sapere dei suoi rapporti con Rubeo. "Le poche volte che mi ha parlato, mi ha detto di malapolitica e condizionamenti e io gli ho sempre risposto: "Sono contento se li denuncia, così aiuta a distinguere i buoni dai cattivi", essendo io sicuro di essere, fino a prova contraria, tra i primi". 
NAPOLI - "Sono proprio contento della bella vittoria dell'Uruguay contro l'Italia". Costretto a saltare l'amichevole di Roma per infortunio, Walter Gargano si è goduto in tribuna il successo della Celeste contro gli azzurri ai quali comunque tiene a fare i complimenti: "Ho visto una grande partita da parte entrambe le squadre. L'Italia ha proposto un bel calcio e sono sicuro che farà un grande  Europeo". BALOTELLI FA PAURA - Gargano ha ammirato anche Mario Balotelli, prossimo avversario nell'attesissimo Napoli-Manchester City, spareggio in Champions League. "E' in grande forma, sicuramente dovremo tenerlo d'occhio. Contro il City sarà una gran partita. Speriamo di far bene". CHIELLINI-CAVANI, E' GIA' NAPOLI-JUVE - Champions League, ma anche campionato. Napoli-Juventus è stata rinviata, ma ieri Chiellini e Cavani hanno cominciato a giocarla con qualche entrata dura e battibecchi abbastanza accesi. Gargano sorride: "E' stato un anticipo... Si anche io mentre guardavo la partita ho pensato che erano in  campo per le nazionali e tra poco si ritroveranno in Napoli-Juventus. Però, al momento, pensiamo solo all'anticipo di sabato contro la Lazio. Speriamo che i miei compagni che sono stati impegnati con le nazionali stiano bene, perché abbiamo bisogno di essere tutti al massimo contro i  biancocelesti. Il ritorno di Reja? A Napoli ha lasciato grandi ricordi, lo accoglieremo bene, sia noi che i nostri tifosi". Leggi i commenti I commenti dei lettori 
Come può un'azienda uscire dalla crisi? Quale deve essere il comportamento da tenere da parte degli imprenditori? Esistono delle figure professionali specializzate nel risanamento delle aziende in crisi? Esistono delle norme di legge che tutelano ed aiutano le aziende in crisi? A queste ed altre domande cercheranno di rispondere  due giornate di studio organizzate  all'interno dei corsi di Management tenuti dai professori Sergio Barile e Giuseppe Sancetta il 23 e il 30 novembre presso la Facoltà di Economia della "Sapienza",  Università di Roma. Il mutamento radicale dello scenario macroeconomico - è la tesi degli organizzatori - "obbliga a ripensare il ruolo dell'imprenditore, rimettendo in discussione il suo processo decisionale, le modalità operative e il capitale delle relazioni con banche, fornitori, clienti ed il personale". L'obiettivo degli incontri è "stimolare un confronto culturale sul tema della crisi d'impresa tra i diversi soggetti che intervengono nella gestione delle crisi aziendali, fenomeno che negli ultimi anni ha manifestato significativa diffusione tra le aziende italiane". Attenzione particolare per i nuovi strumenti di soluzione delle crisi aziendali introdotti nella normativa. Interverranno varie figure professionali: advisor finanziari e legali, attestatori dei Piani e temporary manager, esperti nella gestione e soluzione delle crisi d'impresa, per concludere con il punto di vista degli istituti di credito. 
ROMA - I sindacati Cobas e Cub hanno indetto una giornata di sciopero per l'intera giornata. Una protesta - dicono - contro "il governo bipartisan Monti e il suo programma ultra-liberista". I sindacati di base scenderanno in piazza, in 24 città, Roma compresa, insieme agli studenti, mobilitati in una giornata mondiale di lotta. Nel settore aereo la protesta avverrà tra le 12 e le 16. Alitalia parla di "disagi limitati". Per quanto riguarda i treni, la protesta durerà fino alle 21. Secondo una nota delle Fs, circolerà regolarmente oltre il 95% dei 499 treni nazionali previsti in orario. Sarà inoltre assicurato il collegamento tra Roma Termini e l'aeroporto di Fiumicino. Lo sciopero potrà tuttavia provocare cancellazioni e variazioni sui treni regionali. Le modalità dell'astensione dal lavoro nel trasporto pubblico locale cambiano poi nelle varie città. A Milano l'agitazione e' prevista dalle 8,45 alle 15 per i mezzi di superficie e dalle 18 al termine del servizio anche per la metropolitana. Per l'occasione, è stata decisa la sospensione dell'ecopass. A rischio è soprattutto Roma. Qui lo sciopero del trasporto pubblico durerà per 4  ore, dalle 8:30 alle 12:30, ed è stata indetta anche da Filt cgil,  Fit cisl, Uiltrasporti, Ugl trasporti, Faisa cisal e Sul. E' stato invece rinviato lo sciopero di 24 ore indetto dalla faisa cisal in Atac e dal sul in Roma Tpl. Ma la capitale sarà sotto pressione anche per la manifestazione di sindacati e studenti. Nel centro storico, per alleviare i disagi ai cittadini e agevolare la circolazione privata, il Comune ha disposto l'apertura della zona a traffico limitato del centro e di Trastevere. Il corteo è il primo al centro dopo l'ordinanza del sindaco Alemanno che li vietava nel primo municipio: il dispositivo è infatti scaduto ieri e il primo cittadino ha annunciato nei giorni scorsi che il nuovo provvedimento verrà emanato venerdì prossimo. Il corteo di sindacati (Cobas e Cub) e studenti partirà invece alle 10 da piazza della Repubblica e arriverà a piazza Santi Apostoli. Gli universitari si sono dati appuntamento alle 9 alla Sapienza e nei giorni scorsi hanno annunciato la possibilità di 'blitz' fin sotto il Senato, dove domani il premier Mario Monti presenterà il programma del nuovo governo. 
ISTANBUL - Overtime fatale e sconfitta amara per la Bennet Cantù, battuta 85-83 dopo un tempo supplementare ad Istanbul dal Fenerbahce nella quinta giornata della prima fase di Eurolega. La squadra di Trinchieri beffata dopo aver guidato per lunghi tratti nel primo tempo: 19-17 al termine del primo periodo, grazie all'inizio di uno scintillante di Marconato. SECONDO QUARTO  - Nel secondo periodo il Fenerbahce è venuto fuori con il talento del pivot Savas, il talento di Sefolosha e le bombe della guardia Onan ma al riposo il punteggio diceva ancora +3 Cantù (35-32 per la Bennet). Nel secondo tempo la partita è ancora punto a punto, anche se i turchi sembrano crescere e infatti, nonostante l'impatto per i brianzoli dell'americano Lighty (9 punti), chiudono 56-52 all'ultimo riposo. IL FINALE - Nel quarto quarto la gara si accende e il Fenerbahce tenta l'allungo: la squadra di casa allunga sul 65-56 grazie ad Onan e all'ex Biella Sefolosha, finalmente in partita. Cantù però non cede e dopo un canestro di Shermadini, approfitta di un tecnico allo stesso Sefolosha per firmare il -1 con i liberi di Basile. Il finale è teso: sul 72-70, Bogdanovic fa 1 su 2 ai liberi che vale il +3 per i turchi; la squadra di Spahija però, con pochi secondi sul cronometro, non fa fallo e si dimentica Mazzarino in angolo che mette la bomba del 73-73. Nell'ultima azione Ukic sbaglia il tiro della vittoria e quindi si va al supplementare. SUPPLEMENTARE - Nel prolungamento il Fenerbahce prende subito in mano la gara e con i canestri di Sefolosha e di un immarcabile Savas, sigilla il risultato. A nulla vale la bomba sulla sirena di Basile per l'85-83 finale. Cantù incappa quindi nella seconda sconfitta stagionale in Europa, entrambe in trasferta. Non bastano i 12 punti ciascuno per Mazzarino e Basile, mentre nel Fenerbahce ci sono i 18 di Onan e i 14 con 7 rimbalzi di Sefolosha. GIRONE A 1^ GIORNATA (and. 19-21 ottobre, rit. 23-24 novembre) Fenerbahce     - Caja Laboral            66-69 Bennet Cantù   - Sluc Nancy              80-69 Bizkaia Bilbao - Olympiacos              76-61 2^ GIORNATA (and. 26-27 ottobre, rit. 30 novembre-1 dicembre) Caja Laboral   - Bennet Cantù            81-69 Olympiacos     - Fenerbahce              81-74 Sluc Nancy     - Bizkaia Bilbao          87-73 3^ GIORNATA (and. 2-3 novembre, rit. 7 dicembre) Caja Laboral   - Olympiacos              81-79 Fenerbahce     - Sluc Nancy              90-86 Bennet Cantù   - Bizkaia Bilbao          78-69 4^ GIORNATA (and. 9-10 novembre, rit. 14-15 dicembre) Bennet Cantù   - Olympiacos              64-63 Bizkaia Bilbao - Fenerbahce              70-73 Sluc Nancy     - Caja Laboral            90-85 5^ GIORNATA (and. 16-17 novembre, rit. dicembre) Fenerbahce     - Bennet Cantù            85-83 dts Caja Laboral   - Bizkaia Bilbao          84-89 Olympiacos     - Sluc Nancy              91-78 CLASSIFICA: Caja Laboral, Cantù, Fenerbahce 6; Nancy, Bilbao, Olympiacos 4. --------------------------------------------------------------------- GIRONE B 1^ GIORNATA (and. 19-20 ottobre, rit. 23-24 novembre) Zalgiris Kaunas - Cska Mosca         74-87 Panathinaikos   - Unicaja Malaga     98-77 Brose Baskets   - KK Zagabria        96-65 2^ GIORNATA (and. 25-26 ottobre, rit. 30 novembre-1 dicembre) KK Zagabria     - Panathinaikos      62-81 Unicaja Malaga  - Zalgiris Kaunas    85-78 dts Cska Mosca      - Brose Baskets      94-74 3^ GIORNATA (and. 2-3 novembre, rit. 7 dicembre) KK Zagabria     - Cska Mosca         47-89 Brose Baskets   - Unicaja Malaga     78-79 Panathinaikos   - Zalgiris Kaunas    92-75 4^ GIORNATA (and. 9-10 novembre, rit. 14-15 dicembre) Unicaja Malaga  - KK Zagabria        99-85 Zalgiris Kaunas - Brose Baskets      81-70 Panathinaikos   - Cska Mosca         76-75 dts 5^ GIORNATA (and. 16-17 novembre, rit. dicembre) Cska Mosca      - Unicaja Malaga     77-66 KK Zagabria     - Zalgiris Kaunas    80-78 Brose Baskets   - Panathinaikos     giovedì CLASSIFICA: Cska Mosca 10; Panathinaikos, Unicaja Malaga 6; Zalgiris Kaunas, Brose Baskets, KK Zagabria 2. Leggi i commenti I commenti dei lettori 
