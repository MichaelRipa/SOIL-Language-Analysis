LAMPEDUSA - "Non mangiamo più così forse se moriamo ci riportano a casa nostra per seppellirci".  Mentre parla al telefono Samir mischia francese e italiano. E' sbarcato i primi di aprile a Lampedusa e ci ha messo meno di un mese ad imparare le parole fondamentali per farsi capire. Lui è uno dei 200 tunisini in sciopero della fame da circa 10 giorni perché "questo doveva essere un luogo di accoglienza e non di detenzioni". Samir vive, anzi aspetta che lo lascino uscire, dal Centro di Contrada Imbriacola (Lampedusa): tre prefabbricati con stanze e bagni anche se in realtà l'area è suddivisa in due strutture diverse separate dai cancelli che delimitano la zona e intorno ai quali si riuniscono decine di persone che come Samir se ne vogliono andare. Non a spasso per l'Italia. Ma tornarsene in Tunisia, da dove sono venuti e dove vorrebbero tornare ora che le cose "a casa mia forse andranno meglio". A quanto pare però, i rimpatri sono bloccati dal 23 aprile scorso, giorno dell'ultimo volo partito da Palermo e diretto a Tunisi. Samir racconta che "insieme agli altri abbiamo cominciato una protesta che non finirà finché non ci lasceranno". In 200 sono reclusi  -  dice - senza nessun dritto. Sempre alta la tensione. In teoria, infatti, il provvedimento di trattenimento dovrebbe prima essere convalidato da un Giudice di Pace entro 48 ore dalla sua adozione e poi da un altro giudice che confermi la procedura. Samir invece dice che non ha visto nessun avvocato. In più, ci sarebbe anche la Corte Costituzionale che nella sentenza numero 105/01 e in quella 222/04 afferma che, nei casi in cui si limiti la libertà personale, vige comunque l'art.13 della Costituzione che la definisce "inviolabile". Così da circa una settimana Samir e gli altri hanno smesso di mangiare. Alcuni  -  spiega - si sono sentiti male. A quel punto è scoppiata la tensione con le forze dell'ordine perché "noi chiedevamo che aprissero le porte dell'infermeria" ma gli agenti, per timore che uscissero tutti, ci hanno messo un po' prima di dare il via libera. A quel punto sono anche volate delle bottiglie e delle scarpe lanciate - ammette Samir  -  contro le forze dell'ordine schierate intorno alle recinzioni. Gente sposata con cittadini UE. Il 24 mattina, i 200 tunisini hanno appeso nel cortile del Cda un manifesto: "Vogliamo la libertà". Poi, nel pomeriggio, hanno trasportato fuori del centro di accoglienza le loro coperte, i materassi e anche i cuscini. "Così  -  dice Samir  -  abbiamo passato tutta la notte all'aperto". Lui è uno di quelli che ha chiesto l'asilo politico ma il Contrada Imbriacola ospita anche uomini e donne sposati con cittadini europei. "Conosco uno, Taoufik credo si chiami, che ha la fede ed è sposato con Agnita, il nome me lo ricordo perché lo ripete sempre: è una donna olandese". 
MILANO - La gara per l’aggiudicazione della linea 4 della metropolitana  di Milano (quella che partirà da Linate) ha messo le ali ai piedi di Ansaldo Sts  (gruppo Finmeccanica) in Borsa, che a fine giornata è stato il miglior titolo  dell’indice a maggior capitalizzazione con un rialzo del 2,14%. La commessa è  stata vinta, in via provvisoria, da un raggruppamento di imprese capitanate da  Impregilo (+0,36%) che ha svolto il ruolo di leader e mandatario, insieme ad  Astaldi (+3,06%) Ansaldo Sts e un’altra azienda del gruppo Finmeccanica, Ansaldo  Breda, insieme ad Atm e Sirti. Il valore complessivo dell’investimento è pari a 1,7 miliardi,  finanziati per due terzi dai contributi pubblici dello Stato e del Comune. Il  valore del contratto, per Ansaldo Sts, sarà pari a 255 milioni, mentre Impregilo  e Astaldi saranno responsabili, con quote paritetiche, della realizzazione delle  operare civili del progetto, che ammontano complessivamente a circa 870 milioni.  La partecipazione di Impregilo e Astaldi nell'iniziativa è pari al 9,6%. La concessione durerà 30 anni, e sono previsti ricavi  complessivi da gestione per 2,7 miliardi di euro, calcolati sulla base di un  traffico minimo garantito da parte del Comune di Milano pari a 86 milioni di  passeggeri all’anno. Dopo la realizzazione, infatti, le società coinvolte  nell’operazione continueranno ad occuparsi della gestione della linea. La nuova  metropolitana sarà ad automatismo integrale cisoè senza macchinista a bordo, e  si svilupperà per 15,2 chilometri complessivi lungo la tratta  Linate-Lorenteggio, con 21 stazioni e due gallerie a binario unico. 
E' una rabbia solo parzialmente edulcorata con un tocco di quella feroce ironia che, ormai, sembra accompagnare le gaffe più o meno volontarie di Silvio Berlusconi in Italia e all'estero. Il web reagisce e, alle esternazioni fatte ieri dal premier davanti ad un imbarazzato Barack Obama su una fantomatica "dittatura dei giudici di sinistra", risponde rilanciando viralmente, attraverso i social network, scuse ma anche accuse. A Berlusconi viene rimproverata la figuraccia che, attraverso gli articoli della stampa internazionale, sta facendo il giro del mondo. I video dell'incontro, avvenuto durante i lavori del G8 di Deauville, e diffusi anche tramite la piattaforma di Youtube, stanno macinando migliaia di visualizzazioni e raccolgono commenti sdegnati, oltre a numerosi insulti. Vergogna e imbarazzo sono gli stati d'animo che emergono più frequentemente da questa vera e propria sollevazione popolare degli internauti. VIDEO Berlusconi si sfoga sui giudici con Obama Il faccia a faccia tra Obama e Berlusconi guida la classifica dei trending topics italiani, gli argomenti "caldi" più discussi nel corso della giornata, sul sito di microblogging Twitter. Discussione che si sta sviluppando come un gioco, già diventato un tormentone: " DilloaObama " è l'hashtag  -  il simbolo che aiuta a classificare i tweet e precede le parole chiave  -  con il quale migliaia di persone stanno inviando messaggi di 140 caratteri al presidente degli Stati Uniti. Appelli e richieste, ovviamente sulle questioni più ininfluenti e risibili, per ridicolizzare, di tweet in tweet, le affermazioni del nostro premier. "Chiedo al presidente se mi finanzia una cucitrice nuova", scrive una ragazza, mentre Denix77 confessa a Obama che "le scarpe nuove gli han fatto venire le vesciche ai piedi". E se Mirko, ispirato da una ormai nota ossessione del premier, dà "la colpa dei tramonti rossi ai comunisti", Tamara chiede all'inquilino della casa Bianca di "inviare del sapone, perché quelli di sinistra non si lavano". C'è anche da registrare l'ondata di scuse che ha investito, da ieri sera, la bacheca della pagina ufficiale di Barack Obama su Facebook. Tra le quasi 21 milioni di persone iscritte, ci sono moltissimi italiani, anche residenti all'estero, che vogliono prendere le distanze dal gesto inappropriato del presidente italiano. Il contenuto dei messaggi, pubblicati anche in calce a notizie e video non pertinenti (da quelle sulle assunzioni in General Motors al viaggio a Londra), è quasi sempre lo stesso: "Chiedo scusa, sono italiano, e Berlusconi non parla a mio nome". Copia e incolla di uno status che si ripete nella speranza, da parte di chi alimenta questa sorta di catena di Sant'Antonio dell'indignazione, che questo possa arrivare agli occhi del presidente americano. Il tormentone che ha investito Twitter ha subito contagiato anche la pagina Facebook "Dillo a Obama", nata in queste ore e con circa tremila e cinquecento iscritti. "Hai commenti, consigli, lamentele? Dillo a Obama!", è il claim di questa iniziativa, che ovviamente raccoglie i desiderata più impensabili. "Mr. Obama i comunisti mi stanno rovinando l'estate", scherza Alessandro. "Dear Mr. President, si porti via almeno la Santanché come agente immobiliare", suggerisce Giorgio, ma i paradossi sarcastici si sprecano: "Avevo steso la biancheria e all'improvviso si è messo a piovere. Lei pensa che sia un complotto da parte dei comunisti?", chiede Giovanna. Sempre su Facebook, tra migliaia di status inferociti, hanno anche iniziato a circolare vignette più o meno professionali, con le affermazioni più strampalate. In una, Obama è seduto al tavolo e Berlusconi in piedi accanto a lui, come è avvenuto nella realtà: una nuvoletta disegnata sulla testa del primo rivela l'intenzione di chiedere, d'ora in avanti, un G7 (dal quale sarebbe ovviamente esclusa l'Italia). Decisamente più arrabbiato il tono delle decine di migliaia di persone che hanno visionato, da tutto il mondo, i video del faccia a faccia, rilanciati attraverso YouTube. L'analisi di "ziopetros" è impietosa: "Abbiamo un 'capo' di governo che è ossessionato dai suoi problemi personali e quindi si sente autorizzato a portare il suo delirio a conoscenza di tutti". "Ha perso di credibilità lui come persona, i suoi lacché, i suoi giornali e le sue televisioni! Tra poco assisteremo alla gara dei suoi stessi seguaci per affossarlo", attacca TheSoberX. E della fama giunta Oltralpe del premier scrive "magagnomagagni": "Tutti sanno, all'estero, con chi hanno a che fare: un patetico, ambiguo, squallido politicante italiota, tutto il peggio dell'Italia concentrato in pochi centimetri ". L'ennesimo attacco di Berlusconi ai pm figura anche tra le discussioni con più citazioni sull'aggregatore di blog "Blogbabel", mentre utilizzando il motore di ricerca di blog offerto da Google (Blogsearch) ci si imbatte in invettive ma anche in raccolte di vignette dedicate alla scena della reazione imbarazzata di Obama. Le discussioni arrivano anche all'estero, in particolare attraverso Friendfeed, il servizio che consente l'aggregazione in tempo reale degli aggiornamenti provenienti da reti sociali, blog e twitter, e dove gli utenti stranieri stanno linkando sui loro profili le notizie e i commenti dedicati dalla stampa internazionale al tema. Leggi i commenti I commenti dei lettori 
BOLZANO - Due muri, alti poco meno di due metri, infestati di fori, reliquie di pallottole sparate durante le esecuzioni capitali di due poliziotti nella città di Culicàn e di quattro giovani di Juarez nel 2009. Un cubo, pesante una tonnellata, fuso dalle macerie di edifici demoliti durante una guerriglia urbana. Sono solo alcuni dei "monumenti" al dolore e alla morte, semplici e apparentemente minimali ma ferocemente inquietanti che l'artista messicana Teresa Margolles porta al Museion nella mostra personale "Frontera" dal 28 maggio al 28 agosto, dopo il debutto a febbraio scorso alla Kunsthalle Fridericianum di Kassel. Classe '63, divisa tra Culicàn e Città del Messico, Teresa Margolles, che ha rappresentato il padiglione messicano alla Biennale di Venezia del 2009, è la quintessenza dell'artista impegnata. LE SUE OPERE Il coraggio non è "urlare" o provocare con enfasi teatrale, o sferrare colpi allo stomaco con immagini sconvenienti. Per Teresa, l'arte è una fine riflessione sulla crudezza della realtà messicana, con lucidità caustica. Ecco che "Frontera" diventa un manifesto lirico e intimo sul fenomeno del narcotraffico e sugli assassini-sparizioni che aleggiano su Ciudad Juarez, la città più pericolosa del mondo. L'abbiamo intervistata Qual è il ricordo più nitido che si porta dietro di Ciudad Juárez? - Ci sono molti momenti simbolici ed è proprio questo che mi fa tornare a Ciudad Juárez, amare e rispettare la sua gente. Ad esempio vedere una società civile sempre più interessata al bene comune, preoccupata e partecipe nel restaurare un tessuto sociale degradato, una società che esige dal governo l'adempimento dei propri obblighi. Conoscere donne attiviste che coinvolgono altre donne, che lottano per far luce sugli omicidi dei loro figli, delle loro figlie, dei loro bambini. Sapere del coraggio della signora María de la Luz Dávila, madre dei ragazzi uccisi il 30 gennaio 2010, che esprime tutta la sua indignazione al presidente della repubblica. Conoscere fotografi, artisti, bande musicali, baristi e intellettuali ... Le persone che hanno reso possibile che Juárez esista. Ci racconta come ha realizzato i suoi muri in mostra, le circostanze in cui ha raccolto quelle "rovine" di esecuzioni capitali? - L'opera è costituita da due muri provenienti da due città nel nord del Messico, Culiacán e Ciudad Juárez, smontati e ricostruiti a Bolzano. Davanti a questi muri sono stati commessi degli omicidi, dei poliziotti di fronte a uno, dei ragazzi nei pressi dell'altro. Gli atti di violenza hanno lasciato tracce sulla loro superficie. Un muro apparteneva a una scuola elementare pubblica e l'altro a un'impresa privata. Ho parlato con il direttore della scuola e con il proprietario dell'impresa del progetto, che avrebbe previsto il trasferimento dei muri per testimoniare questa tragedia. Entrambi hanno accettato. I muri sono stati rimossi e immediatamente ne hanno costruito dei nuovi al loro posto. Nel caso della scuola, la parete interna è stata intonacata e colorata di bianco in modo che un gruppo di giovani attivisti potessero lavorare con i bambini per dipingere un murale. I muri, soprattutto quello di Ciudad Juárez, diventano paesaggio urbano, su cui trovare, oltre alle tracce di queste sanguinose azioni, segni, simboli e graffiti tracciati dalle bande per marcare il territorio. Una volta esposti nel museo, in un ambiente sicuro, i muri stimolano una riflessione sui fatti di violenza, avvenuti in uno spazio pubblico. Stessa cosa, per il Cubo. Come ha raccolto i rottami di un quartiere distrutto? Nel caso di "Cubo", a febbraio 2010 cominciai ad acquistare pezzi di tondino di ferro recuperati dai resti di edifici crollati in calle Mariscal, nel centro storico di Ciudad Juárez. Erano fabbricati che ospitavano locali notturni, ristoranti e bar che per oltre 80 anni avevano rappresentato un centro vitale della città. Gli edifici vennero distrutti per ordine del governo. Quando furono distrutti, centinaia di persone si trovarono senza lavoro e la tonnellata di ferro fuso, che è il peso reale dell'opera "Cubo", rappresenta il peso simbolico della devastazione di quella zona. Camerieri, prostitute, tassisti, baristi, musicisti, lustrascarpe, fotografi, cuochi e travestiti furono costretti ad andarsene. Pensa che ormai la provocazione nell'arte sia un'attitudine sterile? O c'è ancora bisogno di "provocazione" per lanciare messaggi? - Non mi interessa la provocazione nell'arte. Non vedo l'opera in questi termini. Lei racconta una realtà tragica attraverso linguaggi inaspettatamente semplici. La sua non è un'arte "urlata" o esageratamente provocatoria... - Perché cerco di lavorare con la periferia del corpo, con ciò che resta, con la traccia Riprendendo la frase della sua azione filmata "Camiseta", creata appositamente per "Frontera" e svoltasi nelle città di Juarez, Kassel e Bolzano, "quanto dolore può sopportare ancora Ciudad Juárez"? - Non so quanto possa sopportare ancora, però so quello che ha sopportato fino ad ora: l'omicidio di più di 600 donne e ragazze, più di 5000 morti in 3 anni, l'estorsione a danni di imprese e scuole, la manipolazione dell'informazione, la speculazione edilizia, l'esodo di oltre 200 mila persone, lo sfruttamento nel lavoro, la violenza urbana, sequestri di persona, il traffico di esseri umani, di droga e di armi, la militarizzazione, la distruzione del suo centro storico... e nonostante tutto Ciudad Juárez resiste. Ha subito mai ripercussioni per il suo impegno e le sue denunce sui fatti di Ciudad Juárez? (Teresa Margolles fa un gesto del capo come a dire "si, ovvio") - Io non sono importante, io vado via quando voglio. È la gente che sta lì tutti giorni, loro sono i veri esposti. Credo che sia più esposta la popolazione nella sua quotidianità, di giorno in giorno. Notizie utili  -  "Fronteera", dal 28 maggio al 28 agosto 2011, Museion, museo d'arte moderna e contemporanea, Via Dante 6, Bolzano. Orari: martedì-domenica 10-18, giovedì 10-22 Ingresso: intero €6, ridotto €3,50. Informazioni: tel. 0471223413, www.museion.it Catalogo: Verlag der Buchhandlung Walther König, Köln 
L'ultimo appello ai cinquantamila in piazza Duomo è insieme un invito e un incoraggiamento ai milanesi. A trasformare in realtà un'idea diversa di città. "Io ci credo - ha detto Giuliano Pisapia sotto la pioggia - È arrivato il nostro tempo. Abbiamo ripreso in mano il nostro destino. Non facciamocelo sfuggire. Andiamo tutti alle urne, andiamo a festeggiare la democrazia, facciamo vincere Milano". Un discorso in cui il candidato di centrosinistra ha voluto parlare già da "sindaco di tutti", nonostante abbia disegnato in modo chiaro le differenze con il centrodestra: "In questi anni, loro hanno seminato paura - ha spiegato - io coltiverò la fiducia. Loro non hanno avuto scrupolo nel discriminare alcuni cittadini per chiedere il voto di altri. Io non avrò scrupolo nel chiedervi di impegnarci per il bene di tutti. Hanno fatto una politica ridicola. Noi faremo una politica responsabile". Il popolo arancione di Pisapia La grande festa in piazza Duomo L'intervista a Giuliano Sul palco dove si alternano musicisti e comici, l'avvocato lancia anche un messaggio a tutti i suoi: "Voi e io non cerchiamo rivincite politiche: vogliamo contribuire a costruire una città fatta da noi, per tutti noi. Una città accogliente, una città affettuosa". E agli altri dice: "Mi hanno accusato di non essere moderato, non capisco cosa voglia dire questa parola sulle loro labbra, questa parola che viene offesa e smentita ogni giorno da comportamenti indecenti". Sono le ultime parole - ricamate con una citazione di don Milani - prima del silenzio elettorale. In una giornata in cui si è consumato l'ultimo duello a distanza tra i due aspiranti inquilini di Palazzo Marino. È l'avvocato il primo ad arrivare negli studi della Rai dove è stata registrata l'ultima tribuna politica. Spazi separati con Letizia Moratti. Nessun faccia a faccia, dopo quello a Sky. Dopo l'attacco a tradimento degli ultimi secondo sferrato dal sindaco uscente. "Perché la coltellata alla schiena che ho ricevuto - spiega ancora Pisapia  -  non mi permette di fidarmi come non può fidarsi la città. Non intendo cadere in un altro tranello". Poi, avanti con i punti del programma e i temi di un ballottaggio caricato dalle accuse e dalla propaganda del centrodestra. E la speranza di far tornare Milano "una città affettuosa verso gli altri e attrattiva". Parla di Expo, Pisapia. Di cultura: "Vorrei che, oltre ai grandi eventi, ci fossero tanti luoghi di aggregazione e di cultura che siano aperti tutto l'anno". Dell'importanza di votare ai referendum del 12 e 13 giugno. E, da qui, anche "ascoltare i cittadini sul futuro di Ecopass". Di sicurezza: "La ricetta del centrodestra non ha funzionato". Del sogno che ha per la città: "Mi batterò perché nel 2015 si tenga a Milano l'idea della Conferenza mondiale dell'Onu sulle donne". Sul Pgt è deciso. Sostiene che Milano "non abbia bisogno di più grattacieli, meno verde e più case di lusso" e promette "modifiche sostanziali, anche totali", partendo da quel "Pgt alternativo, quello delle 4mila osservazioni scritte da associazioni e cittadini che non sono state esaminate, e questo è stato un atteggiamento antidemocratico". Pisapia parla anche della coalizione di centrosinistra. E, per ribadire la certezza che ha nell'unione dei partiti che lo sostengono, chiama in causa anche il concerto di chiusura del centrodestra in piazza Duomo con il forfait di Gigi D'Alessio: "Forse è la prima volta a Milano  -  dice  -  che i partiti e le liste civiche non hanno mai litigato, a differenza della Lega e del Pdl che sono divisi su tutto e che hanno litigato anche sul concerto in piazza Duomo". L'avvocato ribadisce che i nomi della sua squadra arriveranno dopo il voto: "È il primo atto di un sindaco, ma vedrete: saranno assessori competenti, professionali e coerenti politicamente, di cui potete fidarvi". Sull'annuncio degli assessori fatto da Letizia Moratti, invece, si limita a un commento: "Non mi sembrano nomi di grande novità, è il vecchio che avanza". Con la sua avversaria è impietoso: "Questi sono i titoli di coda della Moratti come sindaco". 
NAPOLI - Il premier Silvio Berlusconi in extremis sul palco napoletano per chiudere la campagna elettorale del candidato sindaco Pdl Lettieri. A cinquanta minuti dallo scadere, prima del silenzio pre-elettorale, il premier è salito sul palco di piazza del Plebiscito, a fianco a Gigi D'Alessio che aveva appena cantato, e ha arringato la folla, che pure gli ha riservato molti fischi insieme agli applausi. IL VIDEO Prima una promessa scherzosa - "Il Milan non prenderà Hamsik" - poi le promesse elettorali di una legge speciale per Napoli e del blocco della demolizione delle case abusive. E poi gli attacchi all'avversario: 'Volete un sindaco famoso solo per aver mandato a processo degli innocenti? Un pm che non ha mai visto una causa e che e' stato anche trasferito per incapacita?". Alle domande retoriche su De Magistris la folla risponde in coro "no, no". Diverso il clima quando invece il Cavaliere domanda: "Volete un bravo amministratore, una persona che non riscuoterà la tassa dei rifiuti fino a quando un solo sacchetto di spazzatura sarà per strada?". Il clima è da sfottò anche verso il candidato del centrodestra: "Se non fai quello che hai promesso tra un anno veniamo qui e ti prendiamo a calci", aggiunge il premier unendosi all'appello di Gigi D'Alessio che poco prima rivolto a Lettieri aveva detto: "Se rispetti le promesse che hai fatto tra un anno torno qui a suonare gratis, altrimenti torniamo tutti quanti ad 'alluccare'" (gridare in dialetto napoletano). Alla fine, con D'Alessio intona "O surdato 'nnammurato". Poche ore prima, intervistato da Canale21, Berlusconi ha escluso il rischio di una crisi di governo anche in caso di sconfitta a Milano e Napoli: "lo escludo nel modo più categorico" risponde il cavaliere a chi gli domanda della possibilità di una crisi dell'esecutivo. "Pochi giorni fa per l'ennesima volta abbiamo ottenuto la fiducia alla Camera con una maggioranza che dopo la diaspora di Fini e Casini è numericamente inferiore ma politicamente più coesa. Il governo nei prossimi due anni realizzerà le riforme, quella del fisco, la giustizia e la riforma dell'architettura dello Stato", ha aggiunto il premier. Dopo aver confermato che il governo darà parere favorevole allo stop alle demolizioni delle case abusive a Napoli ("Stiamo per varare un provvedimento per fermare fino alla fine dell'anno gli abbattimenti, sospenderemo il decreto per le demolizioni in modo da valutare i casi di necessità e quelli speculativi"), il premier ha attaccato di nuovo il candidato dell'opposizione, Luigi De Magistris: "E' un demagogo che parla di cose che non conosce". Ma è sulla riforma della giustiza che Berlusoni preme di più. Intervistato anche dal Giornale radio Rai, il premier è tornato sulle riforme necessarie al Paese: "La riforma la cui esigenza è più avvertita dai cittadini è quella del fisco", ha detto. "Noi ci proponiamo di liberare i cittadini dall'oppressione burocratica, fiscale e - ha aggiunto il cavaliere - se mi è consentito, anche da quella giudiziaria". Arrivato dalla Francia dove ha partecipato al G8, Silvio Berlusconi si è chiuso in un hotel nel centro di Napoli dove ha rilasciato una serie di interviste alle tv locali. Al giornale radio Rai ha parlato anche della crisi economica che "non è finita, ma l'Italia si è lasciata alle spalle il picco più alto di questa crisi meglio di altri Paesi", ha detto il premier. "Chi dice che l'Italia si è impoverita finge, finge di non vedere che abbiamo una quota enorme di lavoro sommerso che sfugge a tutte le statistiche". Leggi i commenti I commenti dei lettori 
LONDRA - "Quando una squadra fa tre finali in 4 anni e l'altra tre negli ultimi 5, significa che entrambe hanno fatto le cose bene, forse loro meglio di noi, ma quando si arriva a questi livelli si parla di due formazioni molto forti. Entrambi vogliamo vincere, sappiamo che è una sensazione unica, un'opportunità da cogliere al volo e chi perderà, anche se rimarrà deluso, non dovrà dimenticare quello che ha fatto negli scorsi anni". Pep Guardiola presenta la sfida tra il suo Barcellona ed il Manchester United come il meglio che può offrire attulmante il calcio. Finale remake rispetto a quella di due anni fa a Roma, vinta dai blaugrana: "Dovremo giocare meglio rispetto a due anni fa se vogliamo vincere. Le sensazioni comunque sono buone, sono orgoglioso di questa squadra, non so come finirà ma l'atteggiamento dei giocatori in questa settimana mi ha fatto sentire maggiore responsabilità". A Wembley Guardiola ha l'occasione di vincere il suo decimo trofeo "ma io non ho vinto nove titoli, ne ho solo fatto parte, non conta la persona che vince ma il club. Sono contento di aver raggiunto la finale per tutte le persone che lavorano duramente. E' importante vincere i titoli ma lo è ancora di più avere una squadra forte, una struttura forte. Quando si lavora, si lavora per avere un futuro ed è importante che il club continui a essere forte". Guardiola si aspetta una grande atmosfera a Wembley "ma abbiamo giocato già una bella semifinale contro il Real Madrid, che è tra le squadre più forti del mondo, e domani saremo concentrati sul Manchester United, sulle condizioni dei nostri giocatori e pensiamo solo alla partita. Per me è un onore affrontare una squadra con una storia così bella alle spalle, così come è un onore essere l'allenatore del Barcellona e giocare di fronte a Ferguson, che considero un tecnico fortissimo. Speriamo entrambi di goderci un bello spettacolo domani". L'undici da mandare in campo Guardiola lo ha già deciso: "Sulla formazione del Manchester credo che Ferguson abbia tante possibilità, tante opzioni che dimostrano la forza di questa squadra. Sfrutteranno i loro punti forti e noi cercheremo di batterli con la formazione che ho deciso". Cruyff ha dichiarato che la vittoria della Champions potrebbe spingere Guardiola verso l'addio. "Credo che oggi siamo degli spettatori privilegiati, abbiamo lavorato tantissimo per arrivare qui, tanti giorni di sacrifici, tante difficoltà da superare ed è un privilegio enorme, come lo è stato due anni fa, arrivare a questa finale - spiega il tecnico - Io ho ancora un anno di contratto e spero di portarlo a termine". Del resto, ricorda, "vincere tanto ti permette di lavorare tranquillamente per il futuro. Ti mette anche pressione ma sono quattro anni che non ci fermiamo e vincere ti permette di continuare a lavorare, se non vinci non ci sei più". A proposito di futuro, Guardiola replica anche all'eventualità di un arrivo di Luis Enrique, allenatore del Barcellona B, alla Roma:  "Se così fosse lui sarebbe contento di accettare, è un allenatore che conosco e credo abbia la personalità per ricoprire un ruolo così importante". "Noi siamo felici di essere qui, anche se poi la gente giudica una stagione da quello che si vince. Siamo pronti per la finale e abbiamo l'obbligo di dimostrare al mondo intero chi siamo, il nostro gioco. Una classifica delle grandi? Ci sono state molte grandi squadre nella storia del calcio, è impossibile fare paragoni ma - avverte - da qui a qualche anno si potrà dire se abbiamo fatto la storia o no". Leggi i commenti I commenti dei lettori 
SINDACO Fassino, fra poco più di dieci giorni la Fiat avrà la maggioranza della Chrysler, quota che in autunno è destinata a crescere. Cosa significa per Torino? "È un passaggio cruciale. Credo che non possa sfuggire che è la Fiat, e in senso più ampio Torino, a controllare la Chrysler, una delle tre più importanti case automobilistiche degli Stati Uniti, e non viceversa. Sarà il Lingotto a guidare un processo di integrazione che considero una scelta necessaria per costruire un grande produttore, su scala mondiale, che possa stare sul mercato". Lo spauracchio è che alla fine sarà la Chrysler a mangiarsi la Fiat e che Torino perderà le leve di controllo. Si tratta di un film con un finale già scritto? "No, non c'è nessun finale già scritto. Una Fiat senza Chrysler sarebbe stata troppo piccola per resistere. Questo è un punto da cui non si può prescindere. Un'integrazione comporterà una ristrutturazione, dai siti produttivi ai centri di ricerca, dalle direzioni alla rete di vendita. Questa sfida la si affronta partendo con un Lingotto che è diventato l'azionista principale. Un punto a favore di Torino. La città, una delle capitale a livello mondiale dell'auto, dovrà ospitare, in tutti i settori nevralgici dell'auto, attività di pregio". Da cosa dipendono queste sicurezze? "In poche altre città c'è un accumulo di storia, tecnologia e professionalità così alto come a Torino nelle quattro ruote: il ruolo e la funzione della Fiat fanno parte del dna. In un mondo globale, però, la competizione è aperta anche tra territori e non esistono sicurezze. Si tratta quindi di creare le convenienze perché la Fiat continui ad avere a Torino le sue postazioni strategiche". Cosa farà non appena si insedierà a Palazzo Civico? "Solleciterò ancora di più la Regione e il governo, che hanno le competenze in merito alle politiche industriali, a mettere in campo tutte le azioni necessarie per sostenere questo processo. Mi batterò perché il Lingotto conservi a Torino un punto fondamentale della sua identità nel mondo. La Fiat senza Torino e l'Italia sarebbe un'altra cosa". Oltre al governo e alla Regione, il Comune cosa può fare? "Portare a compimento la trasformazione delle ex aree di Mirafiori, ora in capo a Tne. Migliaia di metri quadri da destinare alla ricerca e alla ricollocazione di nuove attività e imprese del comparto. E poi rafforzare ancora di più il rapporto tra Politecnico e industrie dell'auto per incrementare la competitività del sistema Torino, attirando nuovi centri di ricerca e di innovazione oltre a quelli che in questi ultimi anni hanno deciso di aprire una loro sede qui". Ha già incontrato l'ad Marchionne dopo il voto? "No. Marchionne mi ha però telefonato per complimentarsi per l'esito delle elezioni. E in questi giorni ci siamo sentiti diverse volte. Mi ha anche preannunciato che sarebbe dovuto rientrare negli Stati Uniti. Siamo già d'accordo: al suo ritorno dall'America fisseremo un incontro per discutere cosa fare per sostenere il gruppo Fiat-Chrysler nel mondo e soprattutto a Torino". 
