Sabato 13 agosto nell'area di servizio di San Martino Est sull'A1 gli automobilisti troveranno frutta e verdura del posto in vendita a prezzi scontatissimi. E' l'iniziativa contro la crisi ed il carovita organizzata da Codacons, Coldiretti, Autostrade per l'Italia. Una vendita diretta agricoltore- consumatore che, "accorciando la filiera, consente di avere frutta fresca di stagione, di qualità, a chilometro zero e a prezzi vantaggiosi". L'iniziativa vuole anche denunciare i ricarichi enormi che si hanno nel passaggio dal coltivatore al consumatore. Una situazione "che sta velocemente degenerando al punto che sono sempre più numerosi gli agricoltori che decidono di non raccogliere più cocomeri, meloni e pesche, lasciandoli marcire sui campi, visto che il guadagno per loro sarebbe attorno allo zero". Per dare meglio l'idea del fenomeno, il Codacons fornisce alcuni numeri: i cocomeri sono pagati al produttore 0,10 euro al kg, e al consumatore finale costano mediamente 0,60 euro; i meloni vengono pagati 0,35 euro all'origine e venduti a 1,30 euro; le pesche che all'agricoltore sono pagate 0,20 euro al kg, al dettaglio costano 1,95 euro/kg. "I coltivatori, non riuscendo a rientrare nei costi di produzione, preferiscono lasciare nei campi l'ortofrutta in questione, la cui raccolta ha un costo per loro insostenibile", commenta il Codacons, che ha presentato un esposto all'Antitrust "perché indaghi sui ricarichi assurdi dal campo alla tavola". 
Renzo Arbore dal suo tour risponde al sindaco di Alassio, Roberto Avogadro, che si era detto disponibile a regalare il bronzo di Totò rimosso dai giardini pubblici al cantante. In cambio, però il sindaco chiedeva un concerto gratuito. In partenza per la data di Monte Carlo, Arbore accoglie la sfida: "Farò un concerto benefico ad Alassio, ma ad un patto: che la statua di Totò ritorni al suo posto". LE IMMAGINI: 1 - 2 La statua del comico napoletano è stata messa all'asta dal comune savonese: 16.000 euro il suo prezzo di partenza. "E' una richiesta che si commenta da sola - continua Renzo Arbore - quella statua deve tornare al suo posto. Se ciò accadesse, non avrei nessun problema ad esibirmi ad Alassio per i ragazzi della Lega del Filo d'Oro, della quale sono testimonial e sostenitore. Totò è stato un artista all'avanguardia, riuscendo per primo ad individuare quella differenza tra uomini e caporali che ancora è tremendamente attuale". 
ROMA - "Andiamo nella direzione chiesta dalla Banca Centrale europea". Esordisce così Silvio Berlusconi, dopo le due ore del Consiglio dei ministri che ha detto sì alla manovra. "L'acquisto dei nostri titoli da parte della Bce ha frenato gli attacchi speculativi contro l'Italia". Il premier ringrazia Tremonti: "Hanno lavorato giorno e notte". Venti miliardi per il 2012, 25,5 per il 2013. "Un provvedimento equilibrato", dice il Cavaliere. Non composto solo da tagli. "Il nostro cuore gronda sangue, mai questo governo aveva messo le mani nelle tasche degli italiani. Ma la crisi è mondiale, ha colpito anche gli States". VIDEO: L'INTERVENTO DEL PRESIDENTE DEL CONSIGLIO "Abbiamo aggredito i costi della politica, cancelliamo oltre cinquantamila poltrone: era una richiesta che arrivava dai cittadini". E poi l'apertura alle opposizioni: "Siamo aperti a modifiche nel percorso parlamentare - ha detto ancora Berlusconi - non credo che faremo ricordo alla fiducia, l'opposizione mi pare disponibile". LA SCHEDA CON TUTTE LE MISURE E' il succo del breve intervento del premier, al termine del Consiglio dei Ministri, che per recede dall'idea di spiegare agli italiani attraverso un videomessaggio  le misure, ma soprattutto le ragioni, che hanno spinto il governo a  varare la manovra per l'anticipo del pareggio di bilancio. Convinto, sembra, da alcuni dei suoi più stretti collaboratori. Poi lascia la parola a Tremonti. Parla Tremonti. "Era un caso di necessità e urgenza, abbiamo agito di conseguenza", esordisce il ministro dell'Economia. "Quanto varato a luglio è risultato non sufficiente. Dobbiamo arrivare al pareggio di bilancio". "Abbiamo cercato di fare  - continua Tremonti - una manovra equa, seguendo esigenze di giustizia. Interveniamo sulla pubblica amministrazione, anticipiamo i tagli ai ministeri per almeno cinque miliardi. Non tocchiamo le bollette, non tocchiamo la sanità, la scuola, la ricerca, la cultura". "Nessun taglio - interviene Berlusconi - all'edilizia carceraria e scolastica". Poi Tremonti conferma le tasse sulle rendite finanziarie. "Interveniamo sui giochi e sulle accise dei tabacchi. Colpiremo gli evasori grazie alla tracciabilità (sopra i 2500 euro, ndr). I negozi che non rilasceranno lo scontrino fiscale saranno chiusi". Conferma che dal 2015 le donne andranno in pensione più tardi e rinvia al sabato mattina un'analisi più specifica sulle misure. Ma è chiaro che di fatto non c'è alcun intervento immediato sulle pensioni: Bossi si è impuntato e ha vinto. "Queste misure porteranno a una forte riduzione dell'indebitamento, ritengo che le cifre previste per i due anni siano sottostimate. Di sicuro per il 2013 dobbiamo arrivare al pareggio di bilancio. "Lavoreremo - conclude il ministro - sulle liberalizzazioni, sulle privatizzazioni, sulle professioni. E come succede in Europa, le festività laiche verranno accorpate al lunedì, non tocchiamo quelle religiose". Lo scenario. Alla fine c'è una manovra, c'è una maggioranza profondamente divisa, un'opposizione in attesa. Ma la manovra da 45,5 miliardi in due anni è finalmente nata, dopo gli inviti della Bce , il "commissariamento" di fatto del governo italiano da parte di Francia e Germania, le pazzie dei mercati. E Berlusconi, durante il Cdm, deve prendere da parte gli scettici come Galan: "Non è il momento di dividersi". Dopo, forse sì. E' una manovra ad ampio raggio. Che taglia sugli enti locali, provocando un'ira bipartisan. Perché, come dicono gli amministratori di destra e di sinistra, il colpo a Comuni, Province e Regioni, è un attacco al welfare. Che interviene sulle rendite finanziarie senza toccare i titoli di Stato. Il governo vuole colpire l'evasione fiscale "da marciapiede" e minaccia di chiudere i negozi dove non viene rilasciato lo scontrino fiscale. Arriva la conferma la tassa di solidarietà che verrà chiesta a tutti i lavoratori - dipendenti o autonomi - che abbiano un reddito superiore ai 90mila euro. Si tratta di una manovra che vuole incentivare la produttività, anche se le misure faranno sicuramente discutere: maggiore controllo sugli statali, l'abolizione dei "ponti", a eccezione di quelli religiosi: come aveva chiesto in passato la Confindustria. E gli statali in uscita non saranno contenti di ricevere l'indennità di buonuscita (TFR) con due anni di ritardo. Leggi i commenti I commenti dei lettori 
ROMA - Nel Cdm approvazione all'unanimità delle misure anticrisi. Ecco un quadro delle misure, che Tremonti si è impegnato a chiarire meglio domattina. AUMENTO IRPEF AUTONOMI OLTRE 55MILA EURO Un aumento della quota Irpef per gli autonomi, forse a partire dall'attuale 41% per i redditi oltre i 55.000 euro. La misura, inizialmente prevista per 2-3 anni, potrebbe essere a carattere permanente. A RISCHIO TREDICESIMA STATALI I dipendenti delle amministrazioni pubbliche che non rispettano gli obiettivi di riduzione della spesa potrebbero perdere il pagamento della tredicesima mensilità. TFR RITARDATO 2 ANNI PER STATALI Il pagamento con due anni di ritardo dell'indennità di buonuscita dei lavoratori pubblici è un'altra delle misure prevista nella bozza di decreto. TAGLI AI COSTI DELLA POLITICA Nel provvedimento non si parla di ridurre il numero dei parlamentari e i loro privilegi (ad eccezione dei voli in classe economica per deputati e senatori, amministratori pubblici, dipendenti dello stato, componenti di enti ed organismi), ma si interviene sulle "poltrone" locali". Intervenendo in conferenza stampa a Palazzo Chigi Berlusconi ha però sostenuto che in realtà "ci sono numerosi interventi, credo anche eccessivi rispetto a ciò che sarebbe giusto, ma abbiamo seguito i desiderata dei cittadini che guardando alle loro condizioni hanno ritenuto che i politici e i parlamentari avessero entrate eccessive". In particolare, ha spiegato il premier, si è intervenuti "in tutte le direzioni". "Il numero di poltrone eliminate - ha aggiunto - è importante, intorno alle 54 mila".  Altra misura, stando alle indiscrezioni, sarebbe quella relativa al contributo di solidarietà. Secondo quanto riferito da fonti governative, è previsto infatti un "contributo di solidarietà" anche per deputati e senatori pari al 10% per i redditi superiori ai 90 mila euro ma inferiori a 150 mila, e del 20% per quelli superiori a 150 mila euro. Esattamente il doppio di quanto previsto per i dipendenti pubblici e privati. Inoltre, per i dipendenti 'normali' il contributo è deducibile, mentre per gli 'onorevoli' non lo sarà. Infine, viene ridotta del 50% l'indennità per il parlamentare che ha un reddito uguale alla stessa indennità. Infine la decisione che saranno solo in classe economica i voli per parlamentari, amministratori pubblici, dipendenti dello Stato, componenti di enti ed organismi. PENSIONI Viene anticipato dal 2020 al 2015 il progressivo innalzamento a 65 anni (entro il 2027) dell'età pensionabile delle donne nel settore privato. Nessuna misura, invece, contrariamente a quanto anticipato, sulle pensioni di anzianità. SCUOLA Il comunicato finale del governo spiega che "per far fronte alle esigenze della scuola, nell'imminenza dell'avvio del nuovo anno scolastico, su proposta dei ministri Brunetta e Tremonti, è stato inoltre approvato un decreto presidenziale che autorizza per il solo anno 2011-2012 il trattenimento in servizio di 414 dirigenti scolastici; il decreto, altresì, prende atto di quanto definito dalla programmazione triennale delle assunzioni nella scuola, autorizzando l'assunzione a tempo indeterminato di 30.300 Unità di personale docente ed educativo e di 36.000 Unità di personale amministrativo, tecnico ed ausiliario". STOP PONTI, FESTE SPOSTATE AL LUNEDI' Le festività infrasettimanali "non concordatarie" verranno spostate al lunedì. "Come avviene in tutta Europa", ha confermato il ministro dell'Economia. DEROGA CONTRATTI NAZIONALI Nella manovra c'è anche l'estensione 'erga omnes' dei contratti aziendali che potranno così derogare a quelli nazionali e a parte dello Statuto dei lavoratori. Non sarebbe più prevista la delega per lo statuto dei lavori e in particolare diventerebbe più facile licenziare i lavoratori con contratti a tempo indeterminato. La misura è stata spiegato così dal ministro Sacconi: "Le norme approvate in materia di lavoro contengono il cuore dello Statuto dei lavori in quanto attribuiscono ai contratti aziendali o territoriali la capacità di regolare tutto ciò che attiene all'organizzazione del lavoro e della produzione anche in deroga ai contratti collettivi e alle disposizioni di legge quando non attengano ai diritti fondamentali nel lavoro che in quanto tali sono inderogabili e universali". In concreto significa, ad esempio, che sono "efficaci nei confronti di tutto il personale" anche le norme contenuto nell'accordo firmato da Fiat per Pomigliano e Mirafiori con il no della Fiom-Cgil. ROBIN HOOD TAX Nella manovra c'è anche una "Robin Hood tax per il settore energetico". Lo ha detto il ministro dell'Economia, Giulio Tremonti, in conferenza stampa a Palazzo Chigi senza specificarne meglio i contenuti. SENZA SCONTRINO RISCHIO CHIUSURA Tracciabilità di tutte le transazioni superiori ai 2.500 euro con comunicazione all'Agenzia delle entrate delle operazioni per le quali è prevista l'applicazione dell'Iva. E' quanto prevede la bozza di manovra che sarà discussa nel corso del Consiglio dei ministri di stasera, nella parte relativa al cosiddetto 'spesometro', già in vigore. E' inoltre previsto l'inasprimento delle sanzioni, fino alla sospensione dell'attività, per la mancata emissione di fatture o scontrini fiscali. GIOCHI E TABACCO Il comunicato finale di Palazzo Chigi parla genereciamente di "misure in materia di giochi ed accise sul fumo". CONTRIBUTO SOLIDARIETA' Contributo di solidarietà a due vie per i lavoratori dipendenti e per gli autonomi. Per i dipendenti del settore privato è previsto un prelievo del 5% per la parte del reddito eccedente i 90mila euro e del 10% per la parte eccedente i 150mila euro. Per i lavoratori autonomi l'addizionale scatta invece a partire dall'aliquota del 41% che si applica ai redditi superiori a 55mila euro. La misura, al momento sperimentale, ma potrebbe diventare permanente. "Un prelievo di solidarietà per i redditi un po' più elevati che allinea quanto fatto nel settore del pubblico impiego", ha chiarito Tremonti. NIENTE MISURE SU IVA, IMMOBILI E PATRIMONI Nella bozza di manovra che entrerà in Consiglio dei ministri non appare l'aumento dell'Iva. Anzi l'ipotesi sarebbe accantonata. Salterebbe anche qualunque intervento sugli immobili e i patrimoni mobiliari. NIENTE TAGLI A STIPENDI Il documento non contierrebbe la riduzione degli stipendi dei dipendenti pubblici. RENDITE FINANZIARIE Aumento al 20% della tassazione su tutte le rendite finanziarie, esclusi gli interessi dei titoli di stato che restano al 12,5%. Questa misura è stata confermata dal ministro Tremonti. PRIVATIZZAZIONI Nella manovra è stato inserito anche un meccanismo "molto efficace" per la privatizzazione dei servizi pubblici. Lo ha detto il ministro Tremonti spiegando che il sistema consentirà alle amministrazioni che procederanno alle privatizzazione di sbloccare risorse per gli investimenti. "Un meccanismo molto efficace - lo ha definito il ministro - per i servizi pubblici: se smobilizzi puoi fare investimenti". MINISTERI Previsto un taglio di 6 miliardi di euro nel 2012 e 2,5 nel 2013. ENTI LOCALI Verranno ridotti 6 miliardi di trasferimenti nel 2012 e 3,5 nel 2013. Per le regioni il peso della riduzione dei fondi è pari a 1 miliardo di euro. La sanità non verrà toccata. PERDITE Riduzione per le società al 62,5% della possibilità di abbattimento delle perdite. RINNOVABILI Torna l'ipotesi del taglio del 30% degli incentivi. Non potranno essere superiori alla media di quelli erogati negli altri Paesi d'Europa. Ma stando ad altre fonti il punto in un secondo momento sarebbe stato stralciato. MERCATO ELETTRICO L'ipotesi è quella della divisione in tre macrozone (Nord, Centro, Sud). SERVIZI PUBBLICI LOCALI Si punta alla liberalizzazione e verranno incentivate le privatizzazioni. FONDI FAS Saranno anticipate di un anno le riduzioni del Fas, il Fondo per le aree sottoutilizzate. DELEGA FISCALE "Noi chiediamo al Parlamento la delega per la riforma assistenziale e fiscale non più sul 2012 ma sul 2011 e nel corso del 2012 pensiamo di ottenere risparmi assolutamente realizzAbili per 4 miliardi. Nel caso non fosse possibile realizzare quell'obiettivo la garanzia di salvaguardia e una corrispondente riduzione di regime di tax expenditure". Lo ha detto il ministro dell'economia, Giulio tremonti al termine del Cdm. TABACCHI. Tra le misure varate dal Cdm per contrastare la crisi economica, "c'è un intervento di modulato aumento delle accise dei tabacchi". ACCORPAMENTO PER 1500 COMUNI Sono circa 1.500 i comuni per i quali  sarà reso obbligatorio  l'accorpamento, in base ai criteri previsti  dalla manovra. Si tratta dei  comuni sotto i 1000 abitanti. VIA PROVINCE SOTTO 300 MILA ABITANTI E' prevista la soppressione delle Provincie sotto i 300.000  abitanti, ma solo dopo il prossimo censimento. I capoluoghi interessanti dal provvedimento, stando a una verifica informale, sarebbero i seguenti: Ascoli Piceno, Asti, Belluno, Benevento, Biella, Caltanissetta, Campobasso, Carbonia-Iglesias, Crotone, Enna, Fermo, Gorizia, Grosseto, Imperia, Isernia, La Spezia, Lodi, Massa Carrara, Matera, Medio Campidano, Nuoro, Ogliastra, Olbia Tempio, Oristano, Piacenza, Pistoia, Prato, Rieti, Rovigo, Savona, Siena, Sondrio, Terni, Trieste, Verbano-Cusio-Ossola, Vercelli, Vibo Valentia . Aosta non è più provincia da tempo in quanto coinciderebbe con la Regione. 
Musica VARCATURO Al Rama Beach di Varcaturo, via Marina di Varcaturo 8, tris di eventi per il ferragosto, tra mare, musica e movimento. Dalle 21 party in piscina con le note soffuse del dj Gianni D'ambrosio, buffet e poi le migliori hit radiofoniche in consolle. BACOLI Dalle 21.30 al Cycas Caffè di Bacoli, via Miliscola 13, live music con l'eclettico bluesman campano Wince Gnesutta, che riesce sempre a trasmettere alla platea tutte le emozioni tipiche del blues. Info 081 523 1660. SAN NAZZARO Dalle 21.15 in piazza Roma a San Nazzaro (Benevento), per il "Ferragosto Nazzareno", giochi per bambini. Dalle 22.15 il reggae, rock e ska dei Riotown. Dalle 22.15 i Sonalastrana, tra funk e jazz. LAURINO Dalle 22.30 al Palazzo Ducale di Laurino, per "Alburni jazz", concerto di Stefano Bollani. Un'esibizione solitamente intervallata dagli irresistibili "numeri" da entertainer del pianista, come il classico medley del finale, composto dai brani scelti al momento dagli spettatori. Ingresso 20 euro. Info 388 745 7051. Sito www. jazzinlaurino. it. PRAIANO Dalle 21.30 al convento di Santa Maria a Castro, Praiano (Salerno), nell'ambito della sezione "Notti di Luna Piena", Nuove Tribù Zulu nel concerto "Acustico", con Andrea Camerini (voce & testi), Paolo Camerini (contrabbasso), Roberto Berini (batteria), più altri ospiti. Info 089 874 557. Teatro MASCHIO ANGIOINO Dalle 21.30 nel Cortile del Maschio Angioino, per la rassegna "Ridere", serata inaugurale con Nando Varriale e Rosario Verde. Gli ospiti sono tutti provenienti dal laboratorio del teatro Totò diretto da Gaetano Liguori: il duo di cabaret Turco & Guadagno, il trio I Malincomici, le tre ragazze Marianna Vessicchio, Floriana De Martino e Luisa Esposito. Special guest Diego Sanchez. Ingresso 12 euro. Info 081 564 7525 oppure 392 944 0946. TRIANON Dalle 21 al teatro Trianon, piazza Calenda, lo spettacolo "Aria di Napoli", un musical dedicato alla canzone napoletana in scena ogni venerdì e sabato. Ingresso 18 euro, gratuito per gli ultrasessantenni: prenotazioni sul sito web  www. teatrotrianon. org oppure al numero 081 225 8285. VICO EQUENSE Dalle 21 nel chiostro della Santissima Trinità e Paradiso di Vico Equense, il cabarettista Peppe Iodice propone un seguito nel suo nuovo spettacolo dal titolo "Pazzo scatenatissimo show", due tempi di one-man-show, durante i quali sarà difficile non ridere di gusto. Ingresso 10, 15 e 20 euro. Info 081 801 6709. ISCHIA VILLA ARBUSTO Dalle 21.30 a Villa Arbusto di Lacco Ameno, per la rassegna "Villa Arbusto: un'isola nel Mediterraneo tra musica e teatro", Nello Mascia in "Te lo faccio vedere chi sono io...", con Lalla Esposito. Al pianoforte Mariano Bellopede. ISCHIA NEGOMBO Dalle 22 al Negombo di Lacco Ameno, Ischia, Simone Schettino nella commedia "Scusate se insisto..." ovvero il meglio del Fondamentalista. Info 081 896 390. GIFFONI VALLE PIANA Dalle 21.30 nel giardino degli Aranci di Giffoni Valle Piana, per "Giffoni Teatro", la Compagnia i Re-Attori in "Miseri a enobiltà" di Eduardo Scarpetta, regia di Antonino Miele. Ingresso gratuito con prenotazione. Info 089 866 760. PAESTUM Dalle 21.30 a Villa Salati, nell'Arena dei Templi di Paestum, va in scena un altro spettacolo di comicità e risate: "Il miracolo di Don Ciccillo". Sul palco una commedia teatrale in dialetto napoletano, scritta, diretta e interpretata da Carlo Buccirosso. Tutto ruota intorno alla figura di Alberto Pisapia, un ristoratore pieno di debiti e sull'orlo del fallimento, puntualmente vessato dalle tasse e dalla suocera Clementina, funzionaria di Equitalia. Ingresso 25 euro. Cinema MADRE Dalle 21.30 al museo Madre, via Settembrini 79, per la rassegna "Un'estate al Madre", il film "Querelle", di Rainer Werner Fassbinder, tratto dal romanzo omonimo di Jean Genêt. Ingresso libero. Info 081 193 130 16. PARCO DEL POGGIO Dalle 21.10 al Parco del Poggio, viale del Poggio ai Colli Aminei (in prossimità di Oviesse - Standa), per la rassegna di cinema all'aperto "Accordi @ Disaccordi", il film "The Fighter" di David O. Russell con Mark Wahlberg, Christian Bale, Amy Adams, Melissa Leo e altri attori. Ingresso 4 euro. Info 081 549 1838. PORTICI/ERCOLANO Per la rassegna "FreskoFilm": dalle 21 al secondo Circolo Didattico di Portici, viale Leonardo Da Vinci, il film "Che bella giornata", di Gennaro Nunziante, con Checco Zalone, Tullio Solenghi, Ivano Marescotti, Rocco Papaleo. Dalle 21 presso il Sentiero di Ercolano, via Vesuvio 71, strada vicinale Piano delle Ginestre, il film "Femmine contro maschi", di Fausto Brizzi. Ingresso 3 euro. Info 081 777 7851. SAN SEBASTIANO AL VESUVIO Dalle 21.15 al Parco Urbano di San Sebastiano al Vesuvio, via Panoramica, il film "Le amiche della sposa", di Paul Feig con Kristen Wiig e Maya Rudolph. Ingresso 3,50 euro, 1 euro per gli over 65. Info 081 596 7493. Agenda POMPEI Dalle 21 a Pompei, tra via Lepanto, via Roma e Piazza Anfiteatro, per la rassegna "Le Porte della Musica", tornano sul palco i Word's Vibracion I ritmi del mediterraneo, insieme ai Campania String Quartet e ad un duo di violoncello e pianoforte. SORRENTO "Arte nei Portoni di Sorrento", fino al 3 settembre: in 9 portoni sul corso Italia da piazza Tasso all'ospedale cittadino, 16 artisti locali esporranno le proprie opere artistiche (pittura, scultura, fotografie e opere in legno). SEIANO Dalle 20 a Seiano (Vico Equense) al grand hotel Moon Valley si esibiranno i Kiepò, gruppo di musica popolare proveniente dal Cilento, in occasione della manifestazione gastronomico-musicale "Folk Dinner". Info 338 328 3418. CAPRI Proseguono le "Passeggiate d'Autore" organizzate a Capri dalla cooperativa Nesea e l'associazione Antemussa: dalle 18 "Il giardino della memoria: il cimitero acattolico". Info 081 838 6315. OASI ALENTO Nell'Oasi dell'Alleato, uscita svincolo sulla variante alla Statale 18, lungo il tratto Agropoli - Vallo della Lucania, apertura no stop fino al 31 agosto con eventi e laboratori per i ragazzi tutti i giorni dalle 9.30 alle 19.30. In programma "Un giorno da cavernicolo... Flinston Day", con laboratori e giochi da cavernicoli. Info 0974 837 003. FELITTO A Felitto (Salerno) fino al 21 agosto la "Sagra del Fusillo Felittese": a farla da padrone sarà il rinomato fusillo, che si potrà gustare a pranzo e a cena insieme ad altre tipicità locali: i salumi, il vino delle cantine locali, la trota. Non mancheranno mostre, spettacoli, dibattiti sulla gastronomia. Apre la kermesse la "Rievocazione Storica del passaggio di Federico II nella Valle del Calore". 
ROMA - Passano pochi minuti dalla fine della conferenza stampa del governo dopo l'approvazione della manovra che arriva la prima risposta del leader del Pd Pier Luigi Bersani: "La leggerò, certo. Ma così come è uscita, questa manovra non è in grado di rispondere ai problemi. E' una manovra iniqua e inadeguata". Bersani annuncia anche le contro proposte del suo partito: "Vi indicheremo noi le cose difficili da fare, quelle che non volete fare perché colpirebbero i 'vostri' quelli cioè che non pagano le tasse". E conclude: "Senza fare le cose difficili che voi non volete fare questo Paese non si salverà". Anche D'Antoni (Pd) boccia le misure: "Un decreto iniquo, che massacra il Sud Italia, compiendo un atto di formidabile ingiustizia sociale, e condanna alla depressione le aree a maggiore potenziale di crescita, e di conseguenza l'intero paese alla stagnazione". Giudizi simili da tutte le opposizioni. Per l'Udc "questa manovra - si legge in una nota di Gianluca Galletti, capogruppo vicario alla Camera - si presenta priva di elementi strutturali e infarcita di tasse e balzelli che colpiranno in particolare i ceti medi e le famiglie italiane. Saremo responsabili, come sempre, ma la nostra preoccupazione è altissima". E il leader di Sel, Nichi Vendola parla di "misure punitive per gli enti locali, devastante riduzione di servizi sociali e di diritti, un colpo alla civiltà del lavoro. E nessuna scelta per la crescita e lo sviluppo. Occorre una reazione durissima". Parole dure anche da Italo Bocchino (Fli): "Il provvedimento del governo per superare la crisi è l'esatto opposto di ciò che serve al Paese e agli italiani. Si potrebbe sintetizzare con lo slogan 'più tasse e meno servizi'". Bocchino aggiunge: "Si dovevano ridurre la tasse e sono state alzate, bisognava migliorare i servizi e sono stati tagliati. Va inoltre sottolineato che il governo non ha accolto neanche una proposta delle opposizioni, dimostrando scarso interesse per le convergenze utili al Paese", conclude. Negativa la reazione anche dall'Api: "E' una manovra molto dura, con un forte rischio di effetti gravemente recessivi in assenza di interventi forti per la crescita che allo stato non sono valutabili". A parlare per il partito di Rutelli è la portavoce Linda Lanzillotta. "In Parlamento giudicheremo con il senso di responsabilità che la drammaticità della situazione richiede nell'interesse del  paese. Sono, però, assenti interventi strutturali e ancora una volta si rinvia parte della manovra a una fumosa delega fiscale e a tagli lineari delle detrazioni". Si dissocia in parte l'Idv. "Finalmente il Governo - ha detto Antonio Di Pietro - ha mostrato le carte. Carte piene sia di ombre sia di luci. Vista la situazione disastrosa in cui versa il sistema economico-finanziario del nostro paese, l'Italia dei Valori ha il dovere di fare la sua parte, affrontando il provvedimento nel merito. Siamo consapevoli che non possiamo comportarci come l'asino di Buridano che, continuando a dire sempre no, alla fine è morto di fame". Continua Di Pietro: "Almeno oggi, una cosa buona è stata fatta: il governo è finalmente passato dalle parole ai fatti, presentando la manovra prima dell'affondo del Titanic. Noi dell'IdV faremo fino in fondo il nostro dovere per evitare che la nave cali a picco". Un'analisi, quella dell'Idv, che non è affatto condivisa da Carmelo Briguglio (Fli): "Con tutto il rispetto per Antonio Di Pietro, le misure anti-crisi varate dal Governo sono inadeguate: tutte ombre con qualche specchietto per le allodole". Secondo Alfonso Gianni, di Sinistra Ecologia Libertà, "anticipare una manovra di lacrime e sangue per i lavoratori e le famiglie di medio-basso reddito è già di per sé un delitto. Anzi doppio, perché da un lato si aggrediscono i redditi più bassi, comprimendo così oltre ogni misura la già ridotta capacità di spesa delle classi popolari, con ovvie conseguenze depressive sulla domanda interna; dall'altro si evita di affrontare il nodo essenziale che sprofonda l'Italia in una crisi strutturalmente più grave che altrove, cioè la mancata qualità dello sviluppo che è al contempo cattivo e misero". "Ancora una volta - attacca Adria Poli Bortone, presidente di Io Sud - è comunque penalizzato il Mezzogiorno e sbrigativamente si è optato per ulteriori tagli alle risorse per il Sud. Auspichiamoche il governo sia disponibile ad un confronto perché siamo assolutamente scontenti in quanto non si può un giorno approvare il Piano per il Sud e il giorno dopo tagliare i Fas attraverso i tagli ai ministeri. Sarebbe stato molto più corretto dire la verità sin da subito ai meridionali i quali avrebbero assunto una consapevole responsabilità". Leggi i commenti I commenti dei lettori 
Questo l'elenco delle 37 province sotto i 300mila abitanti, comprese quelle delle regioni a statuto speciale, che rischiano di sparire in base alla norma contenuta nella bozza della manovra all'esame del Consiglio dei ministri. Accanto il numero degli abitanti Ascoli Piceno: 214.068 Asti: 221.687 Belluno: 213.474 Benevento: 287.874 Biella: 185.768 Caltanissetta: 271.729 Campobasso: 231.086 Carbonia-Iglesias: 129.840 Crotone: 174.605 Enna:172.485 Fermo:177.914 Gorizia:142.407 Grosseto:228.157 Imperia:222.648 Isernia:88.694 La Spezia:223.516 Lodi:227.655 Massa Carrara: 203.901 Matera:203.726 Medio Campidano:102.409 Nuoro:160.677 Ogliastra:57.965 Olbia Tempio: 157.859 Oristano: 166.244 Piacenza 289.875 Pistoia: 293.061 Prato: 249.775 Rieti: 160.467 Rovigo: 247.884 Savona: 287.906 Siena: 272.638 Sondrio: 183.169 Terni: 234.665 Trieste: 236.556 Verbano-Cusio-Ossola: 163.247 Vercelli: 179.562 Vibo Valentia: 166.560 Da 38, il numero scende a 37 perché Aosta non è più Provincia in quanto coincidente con la Regione. 
Sono due professionisti di La Spezia - un medico ed un ingegnere - ad aver orginato l'incendio che, divampato a Riomaggiore e spento dopo un intenso lavoro andato avanti per tutta la notte, ha distrutto sette ettari di boschi nelle Cinque Terre. I responsabili del rogo che ha creato allarme tra i turisti e i residenti minacciati dalle fiamme, sono stati individuati e denunciati per incendio colposo. La coppia di amici aveva dato fuoco a delle sterpaglie per ripulire i loro terreni nel cuore delle Cinque Terre. In poco tempo, però, hanno perso il controllo delle fiamme causando un danno gravissimo in un'area, parco naturale, che è riconosciuta come Patrimonio mondiale dell' Umanità dall'Unesco. 
WASHINGTON - La Corte d'appello di Atlanta ha stabilito che la riforma della sanità fortemente voluta dal presidente Barack Obama e varata lo scorso anno, è incostituzionale. Per la Corte, che ha accolto il ricorso di 26 Stati, il Congresso nell'approvare la legge ha esercitato un eccesso di autorità, chiedendo agli americani di acquistare una copertura assicurativa senza la quale si rischia di incorrere in sanzioni. L'ultima parola spetta ora alla Corte Suprema, con l'amministrazione Usa determinata a difendere la costituzionalità della riforma sanitaria. La Casa Bianca si è dichiarata "in totale disaccordo" con il verdetto della Corte georgiana. Si tratta, ha affermato un'assistente del presidente, Stephanie Cutter, di una "delle molte decisioni" del genere "che vedremo nelle prossime settimane", ma "che non terrà", evidente riferimento alla prossima delibera spettante ora alla Corte Suprema. Perché, ha spiegato Cutter, "gli individui che scelgono di non dotarsi di un'assicurazione sanitaria assumono una decisione economica che ha effetto su tutti noi", per la semplice ragione che "quando qualcuno senza assicurazione ottiene assistenza sanitaria senza poterla pagare" il conto poi ricade sui contribuenti. "Alla fine siamo fiduciosi che la legge verrà giudicata costituzionale", ha concluso l'assistente di Obama. L'obbligo dell'assicurazione sanitaria, pena sanzioni, il cosiddetto "mandato individuale", è di fatto uno dei pilastri della riforma, talmente spinta dal presidente Usa da essere ribattezzata "Obamacare". Pur schierandosi a favore dei 26 Stati che avevano tentato di bloccarla, i giudici di Atlanta non hanno giudicato interamente  incostituzionale la legge, che dovrebbe entrare in vigore nel 2014. I "ricorrenti" sostengono invece che essa viola i diritti personali e, in un certo modo, la decisione della Corte d'appello ha dato loro ragione proprio nell'aspetto che i 26 Stati considerano fondamentale e fondante. L'intervento della Corte Suprema è pressoché certo, ma la decisione finale non verrà comunque presa prima di metà dell'anno prossimo. Ovvero, solo pochi mesi prima delle elezioni presidenziali, in piena bagarre elettorale. 
Un bus di una azienda privata, la Ct Travel, è stato assalito da due sicari che si trovavano a bordo di una motocicletta mentre stava percorrendo la strada statale Nola-Villa Literno, all'altezza dello svincolo di Casal di Principe. I due uomini hanno esploso numerosi colpi di pistola contro il mezzo che trasportava una ventina di cittadini del Marocco. Alcuni proiettili hanno ferito il conducente del bus Marco Caterino, titolare dell'azienda di trasporto e un extracomunitario in modo grave. I due feriti sono stati portati all'ospedale civile di Aversa. Il cittadino del Marocco è stato ferito con un colpo di pistola all'addome ed è in gravi condizioni. Indagano i  carabinieri . 
