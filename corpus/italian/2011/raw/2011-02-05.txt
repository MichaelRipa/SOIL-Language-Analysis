L'assessore regionale alla Salute, Massimo Russo, replica all' appello lanciato da "Repubblica" nel quale scrittori, attori, docenti universitari chiedono che il nuovo manager del Civico, dopo le dimissioni di Dario Allegra, venga scelto fuori dalla Sicilia. "Capisco bene lo spirito dell'appello  -  dice Russo - ma al tempo stesso ritengo fuorviante il rilievo che viene dato alla provenienza geografica. In cuor mio sono convinto, come penso che siano convinti anche i promotori dell'appello, di potere trovare in questa terra una persona che sappia fare il bene della sanità siciliana. E' anche una questione di fiducia in noi stessi e nelle nostre capacità di poter dare riposte positive alla gente: credo che sia questo quello che si aspettano i siciliani". "A fine mese - aggiunge Russo - definiremo il nuovo albo dei direttori generali. Quindi affiderò i curricula all'Agenas, l'agenzia per i servizi sanitari alle Regioni, così come avevo fatto informalmente in occasione delle precedenti nomine, per l'individuazione delle migliori professionalità, in relazione alle caratteristiche e alle tipologie delle 17 aziende e in linea con quanto voluto dalla legge di riforma del sistema sanitario. In esito a questi passaggi nominerò il nuovo direttore generale del Civico. Dobbiamo fermamente credere nelle potenzialità di questa terra, assumendoci la responsabilità di scelte di legalità e trasparenza, confidando nelle nostre risorse umane e professionali e senza per forza rivolgerci ad "estranei" per fare scelte rigorose e di qualità. Ho sempre manifestato - conclude Russo - la convinzione che cambiare si può e io ci credo ancora, nonostante i dolorosi, subdoli e cattivi attacchi non solo di chi è palesemente avverso al cambiamento e alla modernizzazione ma anche da parte di quelle forze che si reputano riformiste ma sono in realtà incapaci di leggere la realtà ed il suo incalzante divenire". Sul ruolo della politica nelle nomine dei manager Russo afferma: "Poiché sono convinto che la politica, quella nobile e di alto significato, consiste nell'assicurare la buona amministrazione e il perseguimento del bene comune, il direttore generale del Civico, come di ogni altra azienda sanitaria, non dovrà essere distante dalla politica ma dovrà invece essere capace di realizzare, nella sua attività quotidiana di amministratore dell'azienda, il programma politico che sta alla base dell'azione riformatrice - se non addirittura rivoluzionaria - che quest'assessorato sta portando avanti". 
TERAMO -  Dramma familiare in serata nel Teramano: durante una lite un figlio ha colpito alla testa il padre con un'ascia e questi prima di morire ha afferrato un coltello ferendo il figlio che è deceduto poco dopo. La tragedia si è consumata davanti alla moglie e madre delle vittime, in un modesto condominio di via Teverean a Pineto. Protagonisti del fatto di sangue Pasquale Peracchia, pensionato di 75 anni, e il figlio Gabriele, cinquantenne. Quest'ultimo ha impugnato un'ascia e ha colpito violentemente alla testa il padre che prima di spirare ha  impugnato un coltello da cucina e ferito all'addome il figlio. E' stata la donna, atterrita, a chiedere  l'intervento dei vicini e dei carabinieri: un'ambulanza del 118 ha trasferito d'urgenza Gabriele Peracchia, ancora vivo, all'ospedale di Atri, ma l'uomo è morto durante il tragitto. Sembra che tra padre e figlio i contrasti fossero all'ordine del giorno da quando Gabriele Peracchia, qualche mese fa, era tornato a vivere con i genitori dalla Svizzera, dopo essersi separato dalla moglie dalla quale aveva avuto tre figli. La famiglia dell'uomo non aveva accettato la cosa e a quanto pare il padre rinfacciava regolarmente al figlio di aver abbandonato moglie e tre bambini piccoli. Bambini che, peraltro, erano molto affezionati ai nonni e spesso venivano a trovarli a Pineto. 
SASSARI - Dieci uomini a tabellino è spesso la chiave di volta per l'eccellenza. La Dinamo Sassari fa così e bissa - e con largo margine - il successo dell'andata piegando netto la Banca Teras Teramo (89-69) nella delicatissima sfida salvezza, anticipo della terza di ritorno. Sassari in coda ha ora 6 punti di vantaggio sulla diretta rivale e - in un campionato nel quale ne retrocede una sola - adesso è quasi certa della salvezza. I sassaresi sono partiti bene chiudendo il primo quarto sopra di 5 punti. Niente di che, certo, ma la supremazia sarda assumeva contorni di sicurezza nel secondo parziale, che si chiudeva con un eloquente 49-27. Insomma a metà match la partita era praticamente chiusa. L'avvio del match era stato segnato dalla determinazione della Dinamo che al 4' era già sopra 10-5 con due conclusioni dell'imprendibile White, che la metteva dentro sia dalla distanza che da sotto e chiuderà il quarto con 9 punti a tabellino. Dal lato opposto l'ex  Lottomatica Rodrigo De La Fuente reggeva molto bene ma era drammaticamente solo. Ma secondo quarto Teramo invece non la metteva praticamente mai dentro, mentre Sassari volava: con le triple di Pinton, Brian, Sacchetti, Vanuzzo e Plisnice il primo tempo si chiudeva appunto 49-27 a suo favore. Dal secondo tempo in  avanti Sassari si sedeva sulla partita anestetizzandola e non facendo praticamente mai partire quasiasi tentativo di rimonta degli abruzzesi. In palio, oltre alla grande fetta di salvezza, c'era anche l'esito del particolarissimo derby dei cugini Diener. Come all'andata, anche a Sassari, se lo aggiudica Travis, autore di una partita da incorniciare, non tanto per i 6 punti segnati, ma soprattutto per i 12 assist in 34 minuti. DINAMO SASSARI-BANCA TERAS TERAMO 89-69 (24-19, 49-27, 64-50) Sassari: White 21, Hunter 20, Devecchi 10, Cittadini 1, Diener 6, Sacchetti3, Plisnic,13 Tsaldaris 4, Vanuzzo 8, Pinton 3. All. Sacchetti. Teramo: Zoroski 18, Ricci ne, Boscagin 2, Lulli, De La Fuente 8, Diener 9, Martelli ne, Davis 18, Young 10, Rullo 2, Polonara, Fletcher 2. All. Ramagli. Arbitri: Mattioli, Chiari e Capurro. Note - Tiri da due: Sassari 26/38, Teramo 25/47. Tiri da tre: Sassari 9/23, Teramo 4/20. Totale tiri: Sassari 35/61 Teramo 29/67. Tiri liberi Sassari 10/14 Teramo 7/9. Rimbalzi: Sassari 31 Teramo 38. Spettatori: 4279. Incasso: 61.601 euro (compresi abbonati). Leggi i commenti I commenti dei lettori 
È DI nuovo libera dopo otto giorni di arresti domiciliari ma non esulta, Marta Di Gennaro, vice commissario ai rifiuti durante la prima gestione Bertolaso. «La revoca del provvedimento mi lascia comunque ferita e addolorata», sottolinea la dirigente. Una vita trascorsa ai vertici del Dipartimento della Protezione civile, in prima fila anche nelle operazioni di soccorso dopo il terremoto de L’Aquila, Marta Di Gennaro deve fare i conti con gli strascichi giudiziari dell’infinito Vietnam dell’emergenza rifiuti che l’hanno coinvolta una prima volta nel 2008, con l’inchiesta denominata “Rompiballe” sulla quale è appena iniziato il processo di primo grado a Roma (ma la Procura generale della Cassazione dovrà decidere sulla possibilità di trasmettere nuovamente gli atti a Napoli). Adesso è il momento del filone sul percolato conferito in depuratori e da lì sversato in mare dagli impianti ritenuti inadeguati dalla Procura. «Sono certa di poter dimostrare la mia innocenza — afferma la Di Gennaro — ma questo non cancellerà il dolore per essere apparsa agli occhi della gente campana come il simbolo di un disastro possibile». La dirigente evita qualsiasi accenno polemico e come lei il suo difensore, l’avvocato Paolo Giammarioli, che nell’istanza di revoca degli arresti domiciliari aveva sottolineato come al momento della emissione del provvedimento restrittivo la dirigente avesse già lasciato da quattro mesi l’incarico presso il ministero della Salute indicato tra le esigenze cautelari alla base dell’ordinanza. Ma ribadisce con fermezza un concetto: «Nei quattro mesi in cui ho operato — evidenzia Marta Di Gennaro — ho agito sempre e solo per arginare pericoli gravissimi già in atto da anni». Si dice amareggiato anche il prefetto Corrado Catenacci, già commissario straordinario per l’emergenza rifiuti, come Marta Di Gennaro rimesso in libertà per mancanza di esigenze cautelari a fronte di un quadro indiziario ritenuto dai giudici non intaccato dagli interrogatori. «Ho fiducia nella giustizia e mi auguro che tutto si risolva per il meglio — commenta Catenacci, assistito dagli avvocati Ettore Stravino e Carlo De Pascale — Ho servito lo Stato per tutta la vita e mai avrei immaginato di vivere un’esperienza come quella di questi ultimi giorni. Resta una profonda amarezza», prosegue il prefetto che poi sottolinea quanto già espresso ai magistrati durante gli interrogatori: «Non avrei mai potuto avere l’intenzione di inquinare il mare di Napoli, la città che amo, nella quale vivo e dove ho lavorato sempre con grande impegno e dedizione. Una scelta del genere non mi è passata neppure lontanamente per la testa. Se ciò è accaduto e qualcuno ha sbagliato, lo accerteranno i magistrati. Ma non sono certo io il responsabile e confido di poterlo dimostrare nel corso del procedimento». 
Si alza il sipario sulla Mille Miglia 2011. Come di consueto la rievocazione della "corsa più bella del mondo" (così la definì Enzo Ferrari), sarà preceduta dal "Roadshow Internazionale" che farà conoscere in tutto il mondo il fascino di questa competizione. Venerdì prossimo il tour inizierà da Monte Carlo dove nella Sala Belle Epoque dell'Hotel Hermitage, andrà in scena la presentazione multimediale della nuova edizione della Mille Miglia. Secondo Alessandro Casali, presidente del Comitato organizzatore della Mille Miglia: "Monte Carlo è per noi una meta imprescindibile, capitale di motori e patria di collezionisti. E' per questo che presenteremo qui la prima Asta della Mille Miglia, che si terrà l'11 maggio a Brescia, dove metteremo all'incanto straordinari gioielli del passato il cui valore oscilla tra i 120.000 e i 3 milioni di euro". La prima asta "Mille Miglia Auction", sarà organizzata con la casa d'aste tedesca Lankes Auktionshaus e. K mentre tra le novità di questa edizione spicca anche il tributo negli Stati Uniti, che porterà le auto della Mille Miglia nella West Coast. Confermato anche in questa edizione, dopo il successo dello scorso anno, lo spettacolare Ferrari Tribute alla Mille Miglia, con 130 splendide vetture del cavallino rampante costruite dal 1958 a oggi, alla testa delle vetture in gara. Il successo e la popolarità dell'evento crescono ogni anno come sottolinea Sandro Binelli, segretario generale della Mille Miglia: "Siamo fieri di avere ancora una volta numerosi marchi automobilistici come joint-presenting sponsor a conferma del successo riscontrato con una formula in grado di coinvolgere tutte le case automobilistiche che hanno contribuito, nella storia, al successo della gara. Da quest'anno e fino a giugno 2012, cinque nuovi marchi controllati dalla Volkswagen Group sosterranno la Freccia Rossa: per i brand Bentley, Bugatti, Porsche, Audi e Volkswagen abbiamo infatti siglato un accordo di joint-presenting sponsorship con la casa madre tedesca, che si affiancherà alle Case già confermate, Alfa Romeo, Mercedes-Benz e Saab. Altri accordi sono ancora in via di definizione". Nella sete della presentazione monegasca faranno gli onori di casa anche Carlo Morabito, ambasciatore italiano nel Principato di Monaco, e Paolo Rubini, direttore generale dell'Enit. Dopo la tappa di Monte Carlo il Roadshow Internazionale 2011 raggiungerà gli Stati Uniti dove farà tappa a Los Angeles, presso gli studios della 20th Century Fox. La Mille Miglia prenderà il via da Brescia il 12 maggio dove ritornerà il 14 dopo la tappa intermedia di Roma e vedrà la gara ripercorrere storiche tappe come Bologna, San Marino e Modena, con le soste a Sansepolcro e Buonconvento e il passaggio all'Autodromo di Vallelunga.  (m. r.) 
BOLOGNA - Un invito alla politica, affinché rifletta su se stessa, per evitare che gli "scricchiolii" si trasformino in una frana "dalle cui macerie si salveranno solamente, e per fortuna, il capo dello Stato e il Quirinale". Per mandare il suo messaggio alla politica italiana Gianfranco Fini sceglie i giovani, quelli che compongono la platea di un'iniziativa di Generazione Italia a Bologna. Si tiene attentamente alla larga dalle polemiche del giorno e, anzi, critica la politica fatta di "ripicche e diatribe sulle responsabilità altrui", che guarda all'Italia solo "con lo specchietto retrovisore" anziché pensare al futuro. Ma per quanto voglia tenersene fuori, le polemiche lo tirano comunque dentro. Anche perché, quando arriva al Teatro Manzoni, ad accoglierlo trova una decina di persone che lo contestano con fischietti e al grido di "traditore" e "paladino dei magistrati". E poi, in un incontro a porte chiuse con i dirigenti locali, prima di salire sul palco, una dirigente locale di Fli gli chiede come comportarsi di fronte a un mondo politico che la esclude perché giovane, lui la consiglia: "Tu rispondigli che è meglio essere giovane ed inesperta, seppure laureata, che vecchio e marpione". Durante il suo intervento Fini dice comunque la sua sulla vicenda federalismo municipale, osservando che "se fosse stato approvato, le imposte sarebbero aumentate". E poi parla di intercettazioni e riforma della giustizia. "Non credo che il tema prioritario in questo momento siano le intercettazioni, la società avverte altri problemi", dice, dopo che nel pomeriggio Silvio Berlusconi ha sostenuto la necessità di una riforma della giustizia e in particolare delle intercettazioni e del processo breve. "Purtroppo - osserva - in Italia non c'è un confronto tra opinioni ma c'è uno scontro fra tifoserie che non ha nulla a che vedere con i problemi quotidiani degli italiani. C'è un totale deficit della politica come tentativo di rispondere ai problemi reali della società, e la politica si comporta come gli ultrà della curva. O ognuno farà qualcosa di concreto, di positivo, di costruttivo per uscire dalla condizione in cui il Paese si trova o, tra qualche tempo - ha concluso - sarà difficile rivolgersi ai giovani dicendo loro 'abbiate fiducia nel futuro e nella politica'". In serata, a cena a Milano, il presidente della Camera preferisce richiamare l'attenzione sui problemi reali del Paese in cui sta scomparendo il ceto medio e la società è divisa. "Chi governa si deve porre dei problemi - spiega - come per esempio la riduzione fiscale, che è aumentata a carico dei lavoratori dipendenti e autonomi". Quindi, senza dubbio riformare la giustizia è indispensabile ma se "con la riforma del processo breve si intende cancellare con un colpo di spugna dei processi che sono già impiantati non siamo d'accordo, perché significherebbe negare il diritto per la parte lesa di veder riconosciuto un diritto". Altro, ha concluso, è voler arrivare al più presto a un giudizio. Leggi i commenti I commenti dei lettori 
TUNISI - Torna alta la tensione in Tunisia. La polizia ha sparato su un folto gruppo di manifestanti nella città di Le Kef, nel nord-ovest della Tunisia, uccidendo almeno tre persone, riferiscono fonti locali, mentre erano in corso scontri tra manifestanti e forze dell'ordine davanti alla sede della Prefettura. Secondo la televisione di Stato, il bilancio sarebbe invece di un morto e diciassette feriti, uno dei quali in gravissime condizioni. Sempre secondo la tv, dopo gli incidenti sarebbe stato arrestato, per ordine del ministro dell'Interno, il commissario capo della polizia di Le Kef, Khaled Ghazouani. Proprio per chiedere la sua sostituzione, accusandolo di "abuso di potere nell'esercizio delle sue funzioni", alcune centinaia di persone avevano dato vita alla manifestazione di protesta e la polizia, agli ordini di Ghazouani, avrebbe aperto il fuoco per disperderle. Alcuni dei feriti più gravi sono stati ricoverati in ospedali di Tunisi. Ieri due giovani sono morti per un incendio divampato nelle celle di sicurezza della stazione di polizia di Sidi Bouzid, in Tunisia, la città dalla quale, con il sacrificio del giovane Mohamed Bouazizi lo scorso 17 dicembre, é partita la rivolta popolare che ha portato alla caduta del regime di Ben Ali . La morte dei due giovani, che erano stati arrestati durante le proteste, ha innescato una serie di manifestazioni anche violente fin dalla scorsa notte. Centinaia di persone, radunatesi dinnanzi al commissariato, hanno incendiato tre autovetture (una della polizia, due civili). Il ministro dell'Interno ha ordinato un'inchiesta per accertare le cause dell'incendio, non escludendo l'ipotesi di un atto doloso opera di sostenitori dell'ex presidente Ben Ali. 
Nell'anticipo del sabato sera la BreBanca Lannutti riscatta il passo falso di domenica scorsa in campionato vincendo in trasferta con un eloquente 3-1 sul campo dell'Andreoli Latina. Un risultato che avvicina di tre punti i cuneesi alla capolista Trento e che consente alla formazione di coach Giuliani di offrire un'altra buona prova dopo la sonante vittoria di Champions League con il Belgorod. Il match in terra laziale non ha creato particolari problemi alla BreBanca, che ha vinto il primo set sul filo dell'equilibrio (25-23), si è aggiudicata il secondo con una certa scioltezza (25-19), ha fatto registrare un passaggio a vuoto nel terzo (18-25) per poi chiudere con un perentorio 25-18. Ora i campioni d'Italia, consolidato il secondo posto in campionato, sono attesi dalla partita di ritorno di Champions League: l'appuntamento è per mercoledì sul parquet del Lokomotiv Belgorod. 
