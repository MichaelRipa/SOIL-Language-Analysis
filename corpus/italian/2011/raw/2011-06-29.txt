ROMA - "Domani proporrò al Cdm un provvedimento per aiutare la Campania". Lo ha annunciato il ministro dell'Ambiente, Stefania Prestigiacomo secondo la quale "la situazione di Napoli non consente rinvii". E, a quanto pare, Silvio Berlusconi è sempre più tentato dal ricorso a un decreto legge per risolvere l'emergenza rifiuti a Napoli. Il premier, riferiscono alcuni parlamentari campani che hanno avuto modo di parlargli nel pomeriggio a palazzo Grazioli, sarebbe intenzionato a fare un decreto e si starebbe studiando anche la possibilità di organizzare proprio a Napoli il Consiglio dei ministri per il varo del provvedimento. E proprio per fare il punto e valutare le disponibilità a ricevere e trattare i rifiuti provenienti dalla provincia di Napoli è previsto per domani alle 13:30, prima dell'inizio del Consiglio dei ministri convocato per le 15, un incontro fra esecutivo e Regioni. In base a questa disponibilità sarà messo a punto il testo del provvedimento che passerà poi al vaglio della riunione del Cdm. Ministro dell'Ambiente: "Dobbiamo farci carico dei problemi di tutto il Paese". La crisi, secondo il ministro, è a un punto tale che, "se non adeguatamente fronteggiata, potrebbe innescare rischi per la salute pubblica". "Siamo un Governo Nazionale e dobbiamo farci carico dei problemi di tutto il Paese. In questo caso occorre rendere possibile la solidarietà fra le Regioni - ha concluso Prestigiacomo - consentendo in via straordinaria, temporanea e controllata, il trasferimento dei rifiuti campani". Il 'no' della Lega . Ma la Lega promette battaglia: il decreto rifiuti in Cdm "non passerà tranquillamente. Noi comunque siamo contrari", ha affermato il leader della Lega, Umberto Bossi, parlando alla Camera. Il senatur offre anche la sua ricetta per uscire dall'emergenza: "Napoli deve cercare un accordo con le regioni limitrofe". Idv e Verdi: "Irresponsabile la posizione del Carroccio" . "Le parole di Bossi sul decreto legge per l'emergenza rifiuti sono come al solito parole irresponsabili", è stata la reazione del presidente dei Verdi, Angelo Bonelli alla dichiarazione fatta dal leader della Lega. "Per decenni dalle regioni del Nord sono arrivate quantità enormi di rifiuti tossici e nocivi, sversati illegalmente nel territorio campano- aggiunge Bonelli- cosa si dovrebbe fare di quei rifiuti? Rispedirli a Bossi e alla Lega?". Per il leader dei Verdi "evidentemente il senatur non perde occasione per fare propaganda anche quando siamo in presenza di un'emergenza ambientale e sanitaria che sta condizionando la vita dei cittadini campani". E allora, "invece di subire la propaganda leghista il governo farebbe bene ad assegnare immediatamente a Napoli i 150 milioni di euro per la differenziata- conclude Bonelli- che Berlusconi aveva promesso al capoluogo campano nel 2010". Di atteggiamento irresponsabile da parte della Lega parla anche il presidente del gruppo Idv alla Camera, Madssimo Donadi: "La miopia della Lega rasenta l'irresponsabilità e l'autolesionismo. L'ostracismo nei confronti del decreto che potrebbe sbloccare l'emergenza rifiuti in Campania è irresponsabile e contrario agli interessi nazionali". Noi Sud esorta il governo: "Non ceda a ricatto della Lega". Un invito al Governo a non subire l'atteggiamento ricattatorio della Lega arriva da Noi Sud: "In questo momento - dice Arturo Iannaccone, Segretario Nazionale di Noi Sud e deputato di IR - nessuno si può sottrarre al dovere di far uscire Napoli dalla drammatica situazione in cui si trova, evitando ulteriori disagi alla popolazione. Le istituzioni, dunque, facciano responsabilmente ognuna la propria parte."  "Ci aspettiamo, conseguentemente, che la Lega eviti di assumere atteggiamenti ricattatori, rammentando che in passato montagne di rifiuti dal Nord sono state sversate al Sud, anche illegalmente". Leggi i commenti I commenti dei lettori 
MILANO - Avvio delle contrattazioni in grande stile per Salvatore  Ferragamo, che ha coronato la prima giornata di scambi con un rialzo del 10,56%  e un prezzo di chiusura a 9,95 euro; poco lontano dunque dal prezzo massimo  inizialmente indicato nella forchetta scelta per l’ipo (8-10,5 euro) e regalando  un buon risultato rispetto a chi aveva comprato a 9 euro, in fase di  collocamento. Alla cerimonia di apertura degli scambi c’era un parterre di  tutto rispetto, da Massimo Tononi, neo presidente di Borsa spa al suo primo  giorno di lavoro ("Non potevo immaginare un debutto così brillante - ha detto  riferendosi a se stesso - avvenuto assieme a una società formidabile come  Ferragamo") alla moglie del fondatore, Wanda, prossima ai novanta anni (ancora  molto presente in azienda) e molto applaudita nel suo discorso di apertura; al  presidente della Ferragamo stessa, Ferruccio, che teneva per mano la madre ed  era a sua volta accompagnato da 25 eredi di Salvatore (rispetto alla settantina  presenti nella holding di famiglia). Presente all’avvio degli scambi anche  Raffaele Jerusalmi ("In 12 anni di esperienza di quotazioni in Borsa quella di  oggi è sicuramente una delle top tre", ha detto) e il presidente della Consob,  Giuseppe Vegas. Inevitabile - oltre alla festa per Ferragamo - il paragone con  l’altra matricola del lusso, Prada, che invece ha scelto di quotarsi sul mercato  di Hong Kong. "Saremmo molto contenti se Prada ci desse la possibilità di  dimostrare che in una sfida con mercati diversi come quello di Hong Kong forse  potremmo vincere noi", ha detto Jerusalmi. Ed ha aggiunto: "Speriamo in un dual  listing". Tornando a Ferragamo, Tononi ha sottolineato che la società  controllata "da una grande famiglia italiana, è giusto che sia quotata nella  Borsa italiana, ma una azienda così tutte le Borse del mondo la vorrebbero".  Vegas invece rivolgendosi alla famiglia ha ricordato: "Finora dovevate avere solo  attenzione verso i clienti, ora dovrete averla anche verso gli azionisti".  Parlando di vendite allo scoperto, infine, il presidente della Consob ha detto  di ritener difficile "che si possa reintrodurre il divieto di vendite allo  scoperto" a seguito della turbolenza sui titoli delle banche di venerdì  scorso. 
ISLAMABAD - A un anno dall'emergenza alluvione del luglio 2010, la peggiore mai registrata nella storia del Pakistan che ha colpito oltre 20 milioni di persone, Cesvi è ancora attivo sul territorio e sempre più impegnato nelle attività di ricostruzione e di assistenza alla popolazione. Tanto è cambiato dai primi giorni dopo il disastro, quando era d'obbligo ogni mattina leggere i rapporti che circolavano attraverso i network delle Nazioni Unite e i quotidiani locali e internazionali sul numero di vittime, di sfollati e di abitazioni distrutte. Un numero che aumentava di ora in ora. Ricordiamo quei giorni frenetici come se fosse ieri: le riunioni di coordinamento con tutte le organizzazioni umanitarie si sovrapponevano l'una con l'altra nel tentativo di preparare una risposta comune. La generosità dei donatori italiani. Cesvi è intervenuto nelle operazioni di soccorso quando ancora l'esondazione dei fiumi e l'enorme massa d'acqua non avevano raggiunto le province più meridionali del Paese. Grazie alla generosità dei donatori italiani, è stato possibile effettuare distribuzioni di acqua, cibo e kit igienici a oltre 1.000 famiglie nel distretto di Nowshera, nella provincia nord occidentale del Khyber Pakhtunqwha. Questo intervento a Nowshera è stato seguito da un progetto più ampio per la promozione dell'igiene, la ripulitura delle strade dal fango e dai detriti e la distribuzione di beni di prima necessità (materassi, stuoie e kit igienici) che ha portato sollievo a 3.800 famiglie. Cesvi ha inoltre ricostruito strade, ponti e sistemi per l'approvvigionamento dell'acqua nel distretto montano di Shangla in cui le forti piogge hanno causato frane e slavine distruggendo molte vie di comunicazione e infrastrutture. Il ruolo della Commissione Europea. Fondamentale è stato il sostegno della Commissione Europea (ECHO - Servizio per gli Aiuti Umanitari e la Protezione Civile), che ha permesso al Cesvi di estendere la sua azione alla provincia meridionale del Punjab nel settore igienico-sanitario con la costruzione di latrine, il ripristino delle fonti per l'approvvigionamento dell'acqua e l'avvio di campagne di sensibilizzazione per diffondere corrette pratiche igieniche. A questi interventi si è aggiunto l'impegno per la ricostruzione delle case e la ripresa delle attività agricole. Finora, grazie alla Commissione Europea e al sostegno degli altri donatori pubblici e privati, il Cesvi ha potuto portare aiuto a oltre 14.000 famiglie nel distretto di Muzaffarghar, in Punjab, e 8.000 nei distretti di Shangla e Nowshera. La situazione sul campo è cambiata. Il governo del Pakistan ha ormai dichiarato conclusa la prima fase di emergenza e i bisogni della popolazione sono diversi. Il settore agricolo e quello dell'allevamento, che rappresentano le due principali fonti di reddito per la popolazione, sono in ginocchio. Ciò ha reso necessari interventi volti alla riabilitazione dei campi per le coltivazioni principali, come il grano, il mais, riso e ortaggi, nonché la fornitura di capi di bestiame. Cesvi guarda al Pakistan con una prospettiva di lungo termine operando tramite "comitati di base" creati in ogni villaggio. I comitati aiutano nella selezione dei beneficiari per garantire la massima trasparenza nella distruzione degli aiuti e offrono mano d'opera volontaria. Senza il coinvolgimento attivo e l'aiuto della popolazione locale, sarebbe stato impossibile per gli operatori (8 internazionali e oltre 100 locali) portare a termine con successo i progetti. 
"Le possibilità che arrivi Hamsik al Milan? Zero per cento. Non saremo noi a fare la proposta indecente evocata da De Laurentiis". Adriano Galliani, uscendo dagli uffici della Lega di A, esclude il possibile ingaggio del centrocampista slovacco del Napoli, nei giorni scorsi uscito allo scoperto, manifestando la sua disponibilità a vestire di rossonero. Il tutto proprio nel giorno in cui il procuratore di Hamsik conferma integralmente il contenuto dell'intervista data a un quotidiano slovacco e quindi la volontà del giocatre di cambiare casacca e vestire il rossonero. Una situazione davvero molto intricata e al momento senza un apparente sbocco. 
"I modelli con emissioni di CO2 particolarmente ridotte tendono ad avere motori fiacchi o di potenza media. Consumi limitati e basse emissioni si accompagnano solitamente a prestazioni mediocri". Così alla Opel spiegano che il loro è un "approccio diverso", rappresentato dai modelli ecoFlex. "Mentre i concorrenti a basse emissioni di CO2 nel segmento delle compatte offrono in genere potenze di 77 kW/105 cv, la nuova Astra ecoFlex è dotata di un motore turbodiesel 1.7 CDTI da 96 kW/130 cv e si aggiunge per efficienza a vetture di grande successo come Insignia ecoFlex da 118 kW/160 cv e Corsa ecoFlex da 70 kW/95 hp nella gamma dei dinamici modelli Opel a basso consumo di carburante". La nuova Astra ecoFlex 5 porte consuma 3,7 litri di carburante per 100 chilometri nel ciclo misto. E le basse emissioni di CO2, pari a 99 grammi per chilometro, rendono questa Opel Astra più economica e più verde di sempre. Con 96 kW/130 cv, una coppia massima di 300 Newton metri e il cambio manuale a sei velocità, la nuova ammiraglia verde della classe delle compatte definisce nuovi standard per prestazioni e piacere di guida nel segmento più importante in Europa. I prezzi saranno annunciati al momento del lancio sui mercati in autunno. "La nuova Astra ecoFlex è un'altra pietra miliare nella strategia Opel, che intende essere l'azienda leader nel campo della riduzione dell'inquinamento e dei consumi di carburante pur offrendo ai clienti ottime prestazioni e piacere di guida", ha detto Karl-Friedrich Stracke, CEO di Opel. "Continueremo a perseguire questa strada, che prevede il lancio di quattro nuovi modelli ecoFlex nei possimi sei mesi, senza dimenticare la rivoluzionaria Ampera elettrica ad autonomia estesa che inizieremo a consegnare ai concessionari entro fine anno", ha proseguito. 
Mai come quest'anno Wimbledon sembrava mostrare plasticamente la differenza tra il tennis maschile e femminile. Tra le donne, si sa, non c'è più una leadership personale o di gruppo come fu ai tempi antichi della King, della Evert, della Navratilova, della Seles, della Graf e in quelli più recenti delle Williams, di Justine Henin e di Kim Clijsters. Ciò significa che ciascun torneo fa storia a sè, che alla fine prevale chi è più in forma o ha più  feeling con la superficie di gioco e il pubblico. In altre parole: è un vero azzardo prevedere chi raggiungerà le semifinali femminili,  figurarsi azzeccare chi conquisterà il titolo. Infatti, delle quattro ragazze che hanno agguantato, tra urla e botte di rovescio bimane, le semifinali degli Championships, gli scommettitori dieci giorni fa davano scarse chance a Victoria Azarenka, a Maria Sharapova e a Petra Kvitova, teste di serie numero 4, 5 e 8. Più alla russa che alla bielorussa e alla ceca, a dire il vero, visto che Maria era reduce dal bel successo agli Internazionali romani.  E forse anche perché è lei la sola, con la francese Mauresmo (2006), ad aver tentato d'interrompere, nel 2004, il decennio 2000-2010 di regno wimbledoniano delle sorelle Williams. Chi ha osato puntare forte fin dalla vigilia su Sabine Lisicki, la tedesca che ha travolto la francese Marion Bartoli, ha fatto il colpo della vita. Tra gli uomini il poker di supercampioni sembrava invece lassù assiso, apparentemente fuori dalla portata degli altri, tennisti da comparsata. Negli ultimi mesi i giornali, le tv e persino il dilettante che scrive questa noticina si sono divertiti a chiamarli "i Fab Four", come i favolosi John, Paul, George e Ringo (ma chi è John? Federer o Nadal? E Ringo?  Djokovic o Murray? Mandatemi per mail  i vostri accoppiamenti, che poi ci ragioniamo insieme). Insomma, pareva scritto nelle tavole della legge tennistica che tutti e quattro sarebbero arrivati ai quarti di finale dello Slam sull'erba. Invece no. Murray ha stracciato Feliciano Lopez, Djokovic e Nadal hanno lasciato un solo set a Tomic e Fish. A tradire le attese - e se stesso - è stato ancora una volta il divino (ex?) Roger, messo sotto da Jo-Wilfried Tsonga. L'andamento della partita lascia esterrefatti. Il francese parte un sacco contratto e Federer va avanti 3-0 senza la minima fatica.  Entrambi tengono i servizi e si finisce sul 6-3 per lo svizzero. Secondo set dominato dai servizi, niente vantaggi e si arriva al tie-break, chiuso sul 7-3 per Roger. Terzo set: sull'1-1 due palle break per il francese ben annullate, poi - alla terza -  a uno schiaffo al volo di dritto risponde Tsonga col passante di diritto che prende un filo di riga (confermata dal "falco" chiesto da Federer). Avanti sul 4-2, Tsonga bombarda con i servizi e chiude 6-4. Nel quarto Tsonga spinge col diritto in maniera impressionante, Federer perde subito il break sull'1-1 e Tsonga va 3-1. Poi di nuovo servizi imprendibili e si va avanti fino al 6-4. Nel quinto Federer chiede di andare in bagno, torna e si fa breakkare nel primo gioco, da lì non concede più nulla ma non basta: anche qui finisce 6-4. Paolo, il mio assistente personale per le statistiche, mi segnala una sostanziale parità tra i due: 70 per cento contro 75 la percentuale delle prime d iservizio, 18 a 17 gli aces, 63 contro 57 i vincenti. Di fatto, Federer ha servito più prime e ha fatto più punti sia sulla prima che sulla seconda. Ha però sonnecchiato nei due-tre game che gli sono costati i break decisivi. Chissà come si sente ora, unico dei Four che rischia di non essere più Fab. Mentre Tsonga potrebbe arrivare per la seconda volta in carriera a una finale di Slam (Australia 2008). Quella contro Djokovic sarà la sua terza semifinale (le altre sono Australia 2008, ovviamente, e 2010). All'altra semifinale, quella di Murray contro Nadal, forse venerdì tornerà anche la ragazza più ammirata dell'anno, la real cognata Pippa Middleton che oggi, nel royal box, ha sfoggiato un vestito rosso.  Come la muleta dei toreri. 
MILANO - Per una volta, la Grecia ha il merito di riportare il sereno sui mercati  finanziari della vecchia Europa. Ma questo è accaduto soltanto perché il  parlamento di Atene ha votato a maggioranza il nuovo piano di risanamento delle  finanza pubbliche: tra tagli alla spesa e privatizzazioni altri 78 miliardi di  sacrifici per i cittadini ellenici. Ora Ue ed Fmi dovranno sbloccare i 12  miliardi di prestiti di emergenza che consentiranno al governo di far fronte  alle scadenze del debito a luglio. La prima reazione è arrivata dalla  cancelliera tedesca, Angela Merkel che ha definito "eccezionalmente coraggioso"  il voto favorevole dei parlamentari greci alle nuove misure di austerità. Sui mercati valutari l'euro è balzato sopra quota 1,44 dollari dopo il voto  del parlamento greco al piano di austerità pluriennale del governo. Tutte le borse hanno chiuso in netto rialzo anche grazie al buon andamento di  Wall Street per la terza giornata consecutiva. Il listino di New York è salito  anche grazie all'accordo raggiunto da Bank of America con gli investitori di  obbligazioni garantite da mutui ad alto rischio. In Europa,  al termine delle contrattazioni il Dax 30 di Francoforte ha segnato un rialzo  dell'1,73% mentre il Cac 40 di Parigi dell'1,88 per cento. Bene anche Piazza  Affari con gli indici Ftse mib e Ftse it all share in guadagno del 2,11 e del  2,18%. Atene ha frenato dopo il risultato della votazione, chiudendo in aumento  dello 0,48% con l'indice generale, ma in calo dello 0,01% con l'indice dei 20  titoli maggiori. Tra le blue chip di Piazza Affari, in grande evidenza la galassia Ligresti.  Fonsai, dopo una seduta tutta al rialzo strappa nel finale segnando +23,1%,  recuperando parte delle perdite accumulate nelle ultime sedute e risollevandosi  dai minimi storici. Milano assicurazioni segna addirittura un +50% in asta di  chiusura a 0,46 euro; Premafin, holding della famiglia ligresti, avanza del  +13%. Il rimbalzo ha ragioni tecniche: a trainare i titoli sono stati i massicci  acquisti sui diritti per l’aumento di capitale. Ha brillato anche Buzzi (+7,1%) con tutto il settore delle costruzioni  europee e grazie anche a Italcementi (+6,4%) che ha annunciato la cessione di  una controllata turca. Seduta di recupero anche per le banche, a partire da Mps  (+4,8%). Bene anche Telecom Italia (+4,7%), Prysmian (+3,4%) e Saipem (+3,4%).  Mediobanca (+3,1%), Generali (+2,7%) e Intesa sanpaolo (+1,3%) pare non abbiamo  sofferto la possibile svalutazione della quota Telecom posseduta da Telco.  Impregilo (+3%) conferma il rialzo di ieri dopo l'assoluzione nel processo  legato alla Tav Firenze-Bologna con annesso risarcimento da 150 milioni. In coda  alle blue chip, invece, Campari (-1,5%) che ieri aveva toccato i massimi  storici, in rosso Enel Green Power (-0,63%). Piatta Parmalat dopo l’elezione del  nuovo cda controllato dai francesi di Lactalis. 
Appuntamenti LARGO BARACCHE Alle 19 a Largo Baracche, Quartieri spagnoli, inaugurazione della mostra collettiva di fotografia "In the Beginning...", a cura di Ivan Piano e Maria Savarese. Fino al 10 luglio. GALLERIA UMBERTO Dalle 20 nella Galleria Umberto, "Città di Partenope" premia i migliori amministratori italiani ed i buoni esempi per Napoli. Presenta la giornalista del Tg2 Maria Concetta Mattei. Intervengono il Cardinale Crescenzio Sepe e il sindaco Luigi de Magistris. Un riconoscimento particolare sarà dedicato ai direttori de "Il Mattino" Virman Cusenza, del "Corriere del Mezzogiorno" Marco Demarco, del "Denaro" Alfonso Ruffo, de "Il Roma" Antonio Sasso e ai caporedattori delle edizioni campane di "Repubblica" Giustino Fabrizio e del TgR Massimo Milone. Tra gli artisti Valentina Stella, Nando Misuraca, Marco Fasano, i Sud Express e Giuseppe Gambi. Alle 18 al Maschio Angioino il forum "Il rilancio delle città: strategie e soluzioni nell'era del federalismo municipale". Sito www. cittadipartenope. it. FORIO D'ISCHIA Per il concorso "Miss Universe Italy", finale nazionale dalle 20.30 in piazza del Soccorso, Forio d'Ischia. Previsto un Gran Gala. SALERNO SANT'APOLLONIA Dalle 19.30 nella chiesa di Sant'Apollonia, Salerno, sarà presentata al pubblico la mostra "Giuseppe Rescigno - La parentesi concettuale 1974-1979". All'inaugurazione interverranno il sindaco Vincenzo De Luca, Ermanno Guerra, assessore alla Cultura e all'Università del Comune. Previsto un menù del ristorante La Playa di Vietri sul Mare. SALERNO Fino al 3 luglio, l'Archivio Storico della Botanica, nell'ambito del Progetto Movida Modello Salerno, propone un workshop con Christian Sciascia: "Suggestioni da Bernard Lassus: Giardini di carta". Info 089 662 574. PONTECAGNANO FAIANO Dalle 20.30, la pizzeria Negri di Pontecagnano Faiano ospiterà un evento enogastronomico in collaborazione con l'azienda vinicola "Donnachiara" di Montefalcione, in provincia di Avellino. Musica RAI Dalle 12 alla Rai di Fuorigrotta, via Marconi, presentazione dell'edizione 2011 dello spettacolo "Una notte per Caruso", in programma domani sera a Marina Grande di Sorrento e in onda l'8 luglio in prima serata (alle 21.15) su Rai 1. Tra gli artisti coinvolti, Francesco Renga, Ron, Nathalie, Mango, Gianluca Terranova. FELTRINELLI EXPRESS Dalle 18 alla Feltrinelli Express, Stazione Centrale, incontro con Kekko Fornarelli, uno dei giovani pianisti più apprezzati della scena, che presenterà il suo nuovo album "Room of Mirrors". LANIFICIO 25 Dalle 20.30 al Lanificio 25, piazza Enrico De Nicola a Porta Capuana, proiezione della commedia horror "Benvenuti a Zombieland". Dalle 21.30 serata trash mood con il live di Frank Tellina. Ingresso 5 euro dalle 21.30. Ingresso libero per chi esibisce un biglietto del E 45 - Napoli Fringe Festival. Info 081 658 2915. SORRENTO Dalle 21.15 all'hotel Gardenia di Sorrento, per la rassegna "Jazz'è in terrazza...",  il concerto del Francesco Ciniglio Trio. Il giovane batterista campano ha vissuto stabilmente a New York per studiare con John Patitucci, Chris Potter e Carl Allen. Sul palco con Federico Luongo alla chitarra e Riccardo Gola al contrabbasso. Ingresso gratuito. SALERNO LA CONCHIGLIA Dalle 22.30 (apertura 20.30), per la rassegna "MoroInSummer" al Lido la Conchiglia di Salerno, lungomare Tafuri, serata di tango e milonga, con Mario "Cicci" Decaro (Musicalisador) e Gianpiero Galdi e Virginia Nota (direzione artistica). Info 089 792 535. Cinema PAN Dalle 17 al museo Pan, via dei Mille 60, la retrospettiva "Omaggio alla Beijing Film Academy". Due generazioni di cineasti cinesi a confronto (1980-2010)". Attraverso il "cinema breve" si raccontano anche le enormi trasformazioni socio-economiche e culturali vissute dalla Cina in questi ultimi trent' anni. SAN SEBASTIANO AL VESUVIO Dalle 21.15 al Parco Urbano di San Sebastiano al Vesuvio, via Panoramica, per l'arena estiva dell'Arcimovie, il film "Thor" di Kenneth Branagh con Chris Hemsworth e Natalie Portman. Ingresso 3.50 euro, 1 euro per gli over 65. Info 081 596 7493. CAPRI Dalle 19 al Centro Congressi di Capri, omaggio a Gianmario Feletti, intellettuale caprese d'adozione che ha legato il suo nome al cinema italiano. Prevista la proiezione di un video realizzato dal nipote, l'attore Francesco Feletti, nel quale intervista numerosi personaggi dello spettacolo, fra cui Luca Ronconi, Antonio Capuano, Umberto Orsini, Salvatore Maira, Maurizio Michieli ed Antonio Monda. Partecipano il produttore Gianni Minervini, vincitore dell'Oscar con Mediterraneo, e Antonio  Capuano, regista del film "Pianese Nunzio 14 Anni a Maggio", che verrà proiettato al termine della manifestazione. Info 081 838 6315. Libri VILLA PIGNATELLI Dalle 19.30 a Villa Pignatelli, largo Principessa Pignatelli 201 (Riviera di Chiaia), presentazione del libro "Nel mare il fuoco - Ritratti napoletani" di Emilia Leonetti (Tullio Pironti editore). FELTRINELLI STORE Dalle 18 al Feltrinelli megastore, via Santa Caterina a Chiaia 23 (piazza dei Martiri), Francesco Durante, Mauro Giancaspro e Carlo Nicotera presentano "È notte anche per me" (Tullio Pironti), romanzo storico di Maria Roccasalva. Letture di Antonella Stefanucci. Conduce Marco Ottaiano. Info 081 240 5411. 
