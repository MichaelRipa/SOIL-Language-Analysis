SAN FRANCISCO -  Il blocco del network di quanti giocano on line con la Playstation era solo l'avvisaglia di un problema più grande. Sony ha rivelato stasera che un hacker, definito "persona non autorizzata", ha rubato i dati personali de 77 milioni di abbonati al network. Secondo l'azienda nipponica sono stati trafugati, oltre ai nomi degli utenti, gli indirizzi, le email, le date di nascita, gli username e le password, gli estremi dei pagamenti delle bollette. Al momento non è emersa alcuna prova che il pirata informatico sia riuscito a entrare in possesso anche dei dati delle carte di credito dei clienti. Tuttavia questa eventualità non può essere esclusa a priori. "Al momento - si legge nella nota della Sony - la prudenza è d'obbligo, per cui dobbiamo avvertire tutti che è possibile che l'hacker abbia ottenuto i numeri delle carte di credito e la data di scadenza, ma non il codice di sicurezza". La casa giapponese, informa il Wall Street Journal , ha già incaricato una grande azienda che si occupa di sicurezza informatica di mettersi al lavoro per avviare le indagini su quanto è accaduto. Il colosso dell'elettronica giapponese ha poi comunicato che il servizio della piattaforma, sospeso dal 20 aprile, dovrebbe essere ristabilito entro questa settimana. Tramite il network i 77 milioni di utenti possono giocare assieme, ma anche affittare film in tv o 'chattare' tra di loro. L'intrusione nei sistemi del network Playstation è il terzo, in ordine di importanza per i dati trafugati, nella storia del cybercrime. E scoppia la rivolta dei clienti e dei giocatori della Playstation, all'indomani della notizia di quella che sembra una delle più grandi fughe di dati telematici nella storia di Internet. La Sony è sul banco degli imputati, proprio dai suoi clienti che oggi si sentono traditi. In tanti si chiedono come mai la multinazionale giapponese abbia atteso tanti giorni prima di rivelare la falla nella sua banca dati. E come accade in questi casi, sul web è scoppiata la bufera delle proteste: "Mi sarei aspettato di essere al sicuro, affidando i miei dati personali a una grande azienda come Sony", attacca un bancario inglese. E c'è chi arriva a minacciare addirittura una sorta di boicottaggio commerciale: "Dopo quello che è successo - propone un ragazzo sempre inglese - dobbiamo smetterla di comprare ogni prodotto Sony o che venga da aziende che fanno affari con la Sony". Secondo l'associazione dei consumatori italiana, Adoc, sono un milione e mezzo gli utenti italiani a rischio di un furto di dati sensibili come quelli bancari dopo l'attacco di hacker subito dalla Sony. "Abbiamo segnalato al Garante della privacy il possibile furto di dati sensibili subito dagli utenti italiani del Playstation Network di Sony - dichiara Carlo Pileri, presidente dell'Adoc - Circa il 70% è da considerare frequentatore abituale. Qualora fosse accertato il furto non escludiamo una class action nei confronti di Sony per la mancata protezione dei dati personali degli iscritti e per la tardiva comunicazione agli stessi della grave situazione, al fine di ottenere il risarcimento dei danni subiti". L'Adoc consiglia agli utenti iscritti al network di adottare le seguenti indicazioni: sospendere presso la propria banca la carta di credito registrata sul network;cambiare immediatamente la password dell'indirizzo e-mail utilizzato per la registrazione; fare particolare attenzione a eventuali truffe via mail, telefono e posta cartacea in cui vengono richiesti informazioni personali o dati sensibili. 
GENOVA - Conta molto più di Sampdoria-Lecce di due settimane fa, match perso malamente di fronte a 26.000 spettatori. Sampdoria-Brescia, in programma domenica primo maggio, è la seconda ultima spiaggia della stagione. La prima, ovvero la trasferta a Bari di sabato scorso, è stata superata a fatica. Ora arrivano le rondinelle, ancor più inguaiate dei blucerchiati in classifica, e occorrono per forza altri tre punti. Servirà di nuovo l'affetto del popolo doriano, e così per la sfida salvezza la società ha confermato le promozioni per entrare al Ferraris inaugurate contro i salentini. Quindi gradinate a 5 euro e distinti a 10, oltre al solito special price per gli under 14 nei distinti e in gradinata Nord: entreranno gratis se accompagnati da un parente entro il quarto grado. I tifosi si preparano dunque alla "madre di tutte le partite", con tanto di sorpresa: la Federclubs, l'organizzazione che riunisce i club del tifo blucerchiato, ha acquistato un tabellone pubblicitario lungo la strada che porta ai campi d'allenamento per riprodurre un'immagine della gradinata Sud (con la coreografia realizzata proprio in occasione di Samp-Lecce) accompagnata dalla scritta "Sempre con te!". Intanto, la società ha deciso data e luogo dell'ennesimo ritiro stagionale: Novi Ligure. Da giovedì sera, il quartier generale di Palombo e compagni sarà l'hotel Villa Pomela, il campo di allenamento lo stadio "Costante Girardengo". In Basso Piemonte la Samp svolgerà quindi la seduta di venerdì pomeriggio e la rifinitura di sabato. La scelta non è dovuta a ragioni di ordine pubblico, ma alla volontà di compattare ancor di più un gruppo rialzatosi in Puglia ma ancora in piena convalescenza. Per Cavasin buone notizie arrivano dal giudice sportivo: Andrea Poli, espulso a Bari, è stato squalificato solo per una giornata. Nel derby dell'otto maggio ci sarà. Salterà solo la gara con il Brescia, dove verrà sostituito da Tissone o Dessena. L'altro assente per squalifica, Volta, lascerà il posto a Lucchini, finito in panchina contro i biancorossi per scelta tecnica. Leggi i commenti I commenti dei lettori 
«Un’esplosione di ferocia inaudita». In questi termini il gip di Grosseto Pietro Molino descrive l’aggressione di cui sono rimasti vittime i due carabinieri della compagnia di Pitigliano. Un’esplosione di ferocia che, abbinata alla «spietatezza e alla lucidità successive», mette in evidenza «l’altissima pericolosità del soggetto». Il gip parla di Matteo Gorelli, 19 anni, di Cerreto Guidi, l’unico maggiorenne della sciagurata compagnia che, di ritorno dal rave di Sovana, ha reagito a un normale controllo massacrando i due carabinieri. Matteo, accusato di concorso in tentato duplice omicidio, rapina, resistenza a pubblico ufficiale e guida in stato di ebbrezza, ha scelto per ora di non rispondere ma ha chiesto notizie sulle condizioni di salute dei due militari. Il gip ha convalidato l’arresto e disposto la custodia in carcere. Aldo Nesticò, che è stato a lungo procuratore minorile, diceva sospirando che i genitori ignorano quel che passa per la testa dei figli adolescenti. Nel caso di Matteo, tuttavia, non sono soltanto i familiari ma anche gli insegnanti a dire che non era un ragazzo violento. Gli piaceva essere al centro dell’attenzione ed è stato anche rappresentante di istituto, uno che si impegnava e viveva a pieno i temi della scuola. Però i professori dell'istituto tecnico superiore di Empoli avevano intercettato segnali di disagio. C'erano tanti piccoli sintomi, una bocciatura, uno studio discontinuo, qualche voce di troppo sul consumo di fumo, una sofferenza adolescenziale. Erano stati bravi alla scuola a capire e a far intervenire uno psicologo, Fausto Ferrari. Un solo colloquio: «Pareva contento Matteo, ma poi l'ho cercato più volte e non si è fatto trovare». Sono sinceri, i genitori dei ragazzi coinvolti, quando esprimono «immenso dolore, affetto e solidarietà per i carabinieri feriti» (così parlano i familiari dell’unica ragazzina del gruppo, attraverso gli avvocati Alberto Corsinovi e Tullio Cristaudo) e al tempo stesso incredulità. Da dove nasce tutta quella insensata ferocia? I loro figli sono ragazzi come tanti. Come tanti si pavoneggiano su Facebook o altri social network. Uno dei minorenni, occhi belli, viso pulito, mentiva spacciandosi per ventenne e dichiarava le sue passioni: la palestra, la moto, i film da ridere, la tv. «Mi siddia (cioè “mi stufa”) leggere libri», confessava. Lei, la ragazzina, poco più di 16 anni, si chiedeva: «Ma è così strano che io beva?», e proclamava: «Pronta per la serata delirio? Prontissima». Poi metteva in rete l’inno di una discoteca: «Perché non vai dal medico / ma che ci vado a fare / non voglio mica smettere / di bere e di fumare». Ora forse sarà utile capire se e quanto c’entri la droga con il massacro di lunedì. Si è parlato di chetamina, la droga da sballo che va forte nei rave party. Il professor Francesco Mari, ordinario di tossicologia forense all’università di Firenze, spiega che provoca intense allucinazioni, cui possono seguire reazioni spropositate. 
ROMA - Gara due delle semifinali dei playoff di volley comincia mercoledì con Macerata-Cuneo, di scena al PalaFontescodella, e si conclude giovedì con Modena-Trento: ospiti favoriti e padroni di casa pronti a invertire la tendenza rispetto alla prima sfida. Finisce quindi con un accordo il braccio di ferro tra Lega volley e società marchigiana sulla non idoneità dell'impianto. La decisione di giocare a Macerata è stata presa stasera al termine di una riunione tra il Cda della Lega, il patron della Lube Fabio Giulianelli e il sindaco di Macerata Romano Carancini. I punti dell'accordo prevedono l'adeguamento alle norme del palazzetto per la stagione 2011-2012, in caso contrario il club biancorosso dovrà pagare una penale alla Lega e disputare i prossimi playoff lontano da casa. A facilitare l'intesa il buon senso del presidente della Bre Banca Cuneo Valter Lannutti che si è dichiarato disponibile a giocare nella struttura di Macerata. Dal punto di vista tecnico il match tra la Lube e i campioni d'Italia offre parecchi spunti interessanti: dalla particolare sfida tra i due allenatori, che come noto non vanno spesso a cena insieme, alle sorprese sotto rete. Il ct della nazionale e coach dei biancorossi Mauro Berruto vede una gara equilibrata e lunga. Dopo la sconfitta a Cuneo, Macerata ha l'obbligo di ripartire. "Lo faremo dal bel primo set giocato in Piemonte, che poi è la continuazione di gara cinque contro Treviso". Sono i momenti in cui la Lube ha espresso la migliore pallavolo. "Lo abbiamo fatto con grande intensità e tenendo l'acceleratore sempre premuto". Poi qualcosa non ha funzionato. "Forse nelle gambe c'erano le scorie delle cinque gare con la Sisley e, complice una crescita di Cuneo, il nostro gioco ne ha risentito". Macerata è stata più fallosa del solito in attacco. "Infatti proprio nel settore dove siamo precisi c'è stato un calo. Abbiamo mantenuto una ricezione buona, però spesso le scelte offensive sono state fatali". Alla fine il successo della Bre Banca è stato netto. "Spesso l'inerzia del match non è cambiata per poco, situazioni piuttosto semplici le abbiamo sprecate". Per questo prevede una serie lunga ed equilibrata. "C'è grande equilibrio tra le due squadre. Non lasciatevi ingannare dal punteggio netto a favore di Macerata o Cuneo, le distanze sono ravvicinate e basta una circostanza favorevole a far prendere il sopravvento". Quale potrebbe essere il fondamentale decisivo? "Per entrambe le squadre è il servizio. Facciamo della battuta un punto di forza". E gli uomini da cui guardarsi e quelli su cui puntare? "Anche in questo caso entrambi abbiamo una coppia di attaccanti che può superare i muri e abbattere le difese: Omrcen-Savani e Nikolov-Wijsmans". Le percentuali degli attaccanti, allora, diventano fondamentali. "Questi uomini possono fare dei break importanti anche nei momenti di difficoltà e risolvere parecchi problemi". Forse nell'ultima gara Omrcen è stato un po' discontinuo... "Igor è uno di quei giocatori che non si tirano indietro e fanno sempre del meglio per la squadra. Contro Treviso è stato eccezionale, sembrava posseduto". Quando finirà l'avventura con Macerata, comincia il lavoro con la nazionale senza nemmeno un giorno di riposo. "Sono sei anni che salto le vacanze. Anzi prima, da ct della Finlandia, avevo un viaggio più lungo, adesso per il raduno mi fermo a Monza. Ma ora pensiamo ai playoff". Il programma delle semifinali gara due. Mercoledì 27 ore 20.30 Lube Macerata-Bre Banca Cuneo (0-1). Giovedì 28 ore 20.30 Casa Modena-Itas Diatec Trentino (0-1, diretta RaiSport 1). Leggi i commenti I commenti dei lettori 
GELSENKIRCHEN - Il Manchester United non si distrae: impone a Gelsenkirchen la legge del più forte e mette, in pratica, fine alla bella favola dello Schalke in Champions. Come da pronostico, non c'è stata partita. Gli uomini di Ferguson hanno vinto con un risultato che gli sta addirittura stretto, visto il gran numero di palle-gol costruite (10 limpide almeno, gol esclusi), e che, purtroppo, aumenta le recriminazioni per la sciagurata eliminazione dell'Inter. PUNITO UNO SCHALKE PRESUNTUOSO - Lo United ha dominato sotto tutti gli aspetti: sia tattico che tecnico. Ha stordito la difesa tedesca con continui inserimenti centrali e ha finito per metterla ko, con un uno-due micidiale, targato Giggs-Rooney, una volta perforata la porta, stoicamente tenuta chiusa per 67' da un prodigioso Neuer. Lo Schalke è mancato soprattutto sul piano agonistico. Ha pensato di potersi giocare le proprie carte ad armi pari con i più blasonati rivali e, inevitabilmente, è stato punito. RAGNICK, NON BASTA IL 4-2-3-1 - Dopo aver rischiato già per 4 volte di andar sotto nel primo quarto d' ora, Ragnick ha provato ad alzare le barricate lasciando Edu unica punta, arretrando Raul sulla trequarti e mettendo Jurado a fare il regista basso. Ma la tattica non è servita a fermare una squadra che ha dimostrato di aver più di uno spartito a disposizione per mandare in tilt gli avversari. UNITED, DOMINIO TATTICO ASSOLUTO - Quando lo Schalke ha provato a serrare la linea difensiva, Ferguson l'ha riaperta puntando sugli inserimenti di Evra e Rooney a sinistra e Valencia e Hernandez a destra. Quando lo Schalke ha tentato di chiudere i rifornimenti sulle fasce ecco che lo United è tornato a sfruttare gli spazi centralmente tra le linee con gli inserimenti a giro di Hernandez, Rooney, Park e Giggs. NEUER S'INCHINA A GIGGS - Lo Schalke non ci ha capito nulla, si è salvato nel primo tempo grazie all'imprecisione degli avanti avversari e a 3 prodezze di Neuer ma, nella ripresa, nulla ha potuto quando Rooney, con una magia, ha smarcato solo davanti alla porta Giggs, lucidissimo, dall'alto della sua immensa esperienza, a freddare tra le gambe il fin lì insuperabile Neuer. ROONEY CHIUDE I CONTI - Allo Schalke il mondo è franato sotto ai piedi e lo United lo ha immediatamente punito chiudendo i conti, appena 2' dopo, con un perfetto contropiede innescato da Valencia e concluso da Rooney con il fondamentale apporto di Hernandez. UN ANNO A PORTA CHIUSA - La gara è finita qui. Lo Schalke, stordito, non è riuscito ad avvicinarsi più dalle parti di van der Sar se non con tiri da lontano (Farfan ed Escudero) e per il Manchester è stato un gioco da ragazzi chiudere per la 6/a volta consecutiva in Europa (da Bayern-United 2-1 del 30/3/2010...) una gara in trasferta a porta chiusa. Segno di una solidità e di una forza mentale impressionanti. Real e Barcellona faranno bene a iniziare già a tremare. SCHALKE-MANCHESTER 0-2 (0-0) Schalke (4-4-2): Neuer 7,5; Uchida 6,5, Metzelder 5, Matip 5.5, Sarpei 5 (27' st Escudero sv); Farfan 5.5, Papadopoulos 5, Jurado 5 (37' st Draxler sv), Baumjohann 6 (8' st Kluge 5,5); Edu 5, Raul 5.5. A disposizione: Schober, Piestan, Karimi, Charisteas. All.Rangnick Manchester United (4-4-2): Van der Sar 6; Fabio 6, Ferdinand 6,5, Vidic 6,5, Evra 7; Valencia 7, Carrick 6,5, Giggs 7,5, Park 7 (28′ Scholes sv); Rooney 7,5 (38′ Nani sv), Hernandez 6 (28′ st Anderson sv). A disposizione: Kuszczak, Smalling, Evans, Rafael. All.Ferguson Arbitro: Velasco Carballo (Spa) 6,5 Reti: 22' st Giggs; 25' st Rooney Ammoniti: Metzelder (S), Sarpei (S), Fabio (M) Recupero: 0' pt, 3' st Leggi i commenti I commenti dei lettori 
Tre ladri, dopo avere messo fuori uso la sirena di allarme posta all'esterno di un lussuoso appartamento di viale Giulio Cesare, nel quartiere Fuorigrotta, a Napoli, sono penetrati nella casa e si sono appropriati di un vero e proprio tesoro, che hanno infilato nella federa di un cuscino. Poco dopo si sono dati alla fuga. L'allarme però è arrivato alla sala operativa della questura e qui sono scattati gli agenti del commissariato San Ferdinando guidati dal vicequestore Pasquale Errico che sono riusciti a bloccare uno dei tre componenti della banda. Si tratta di Gennaro Ruggiero, 44 anni, residente al Pallonetto di Santa Lucia, nel centro di Napoli, già conosciuto alle forze dell'ordine. I due complici sono fuggiti ma il sontuoso bottino è stato recuperato. All'interno del sacco c'erano una quarantina di orologi di marca, oltre 50 anelli d'oro, una ventina di bracciali d'oro, medagliette, collane, orecchini, penne di grande valore e altri oggetti di valore. Ruggiero è stato rinchiuso in carcere. Proseguono le indagini della polizia per cercare di identificare gli altri due malviventi. 
LECCE  - Non è bastata la Pasqua per far digerire al Lecce la sconfitta contro il Genoa, battuta d'arresto che complica la volata salvezza per i salentini. Guillermo Giacomazzi, centrocampista giallorosso, spiega i perché di una sconfitta arrivata a sorpresa, visto l'avvio di gara: "Non siamo riusciti a fare la partita che tutti noi avremmo voluto  -  ammette l'uruguagio  -  il Genoa ci ha sorpresi, i rossoblù giocavano spensierati, pensavano solo a mandare in rete i loro attaccanti". "VANTAGGIO SCIUPATO DUE VOLTE" - "Noi non abbiamo saputo gestire un vantaggio che per ben due volte ci eravamo assicurati  -  spiega il centrocampista giallorosso - inoltre, sul 3-2 abbiamo cominciato a giocare troppo con le palle lunghe, che non agevolano le caratteristiche delle  nostre punte. Dobbiamo valutare ciò che non ha funzionato, le ingenuità che abbiamo commesso, ma bisogna anche concentrarsi sul Chievo, nostro prossimo avversario". "L'ASTICELLA SI E' ALZATA" - A rendere più accesa la lotta per non retrocedere non è stato solo il ko del Lecce, ma anche il successo della Sampdoria sul campo del Bari: "Il successo dei liguri ha alzato la quota salvezza, ora serviranno più di 40 punti per rimanere in A  -  dice Giacomazzi  -  io sono fiducioso, abbiamo dimostrato nei momenti difficili di saperne venire fuori. Dobbiamo restare calmi, lavorare e credere nelle nostre capacità". Leggi i commenti I commenti dei lettori 
Odissea per i 45 passeggeri del volo Az 1275 dell’Alitalia sulla linea Genova-Napoli. Una vicenda iniziata nel capoluogo ligure intorno alle 8.20 e terminata dopo molte peripezie soltanto alle 14.55 di ieri. Tutto comincia quando il personale di terra dell’Alitalia comunica che per un guasto si registrerà un ritardo calcolato in un’ora, che però nel giro di pochi minuti cambia e diventa un annullamento del volo. Ai passeggeri rimasti a piedi la compagnia di bandiera offre due opzioni: dirottamento su Roma, con il primo volo alle 10.45 e trasferimento con pullman o l’attesa di un aereo in arrivo da Catania che poi avrebbe coperto con partenza alle 13.45 il “buco” per Napoli. Un gruppo ha scelto l’opzione per Roma. Ma anche qui non è andata bene visto che, per un guasto al sistema di areazione, i passeggeri che erano già saliti a bordo sono stati costretti a scendere. Tra loro anche l’europarlamentare e candidato sindaco Clemente Mastella, che insieme con la moglie Sandra Lonardo, ex presidente del consiglio regionale, aveva trascorso le vacanze di Pasqua a casa del figlio. Ai coniugi Mastella è convenuto spostarsi su un altro volo, sempre diretto a Roma, ma partito questa volta regolarmente, a mezzogiorno. Gli altri viaggiatori hanno atteso le 13, ora prevista per l’imbarco al gate numero 4 dell’aeroporto Cristoforo Colombo. Purtroppo, scattata finalmente l’ora prevista, i passeggeri hanno subito un ulteriore stop. L’unica assistente di volo messa a fronteggiare l’emergenza ha scoperto infatti che da quello stesso varco dovevano imbarcarsi i passeggeri di un volo diretto a Parigi. Peccato che di questo volo si erano perse le tracce anche sul display dell’uscita 4, dove il solo volo annunciato era quello per Napoli. Alla fiera degli imprevisti, anche il rischio di finire per errore in Francia. 
