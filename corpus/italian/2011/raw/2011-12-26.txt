AGRIGENTO - Un giovane alla guida di una moto d'acqua è rimasto ferito in un incidente avvenuto nel mare di San Leone, località balneare di Agrigento. Lo scooterista ha perso il controllo del mezzo ed è andato a sbattere contro gli scogli riportando traumi e ferite. L'allarme è stato dato da alcuni passanti. Il ragazzo è stato soccorso da vigili del fuoco, poliziotti e personale della Capitaneria di Porto. 
R come Regalo. "Per il nostro programma tecnico Siena è un grande esempio. Per questo poterla sfidare è per noi un bel regalo di Natale". Q come Qualità. "La Montepaschi ne ha soprattutto tre. La prima è la durezza mentale che le assicura continuità nel mantenere la consistenza delle proprie prestazioni. La seconda è la difesa tenace che sa attuare sempre con tutti e cinque i giocatori in campo. La terza qualità è la grande chiarezza dei compiti e degli obiettivi che le permette un'esecuzione dei giochi di alto livello". P come Pensieri. "Negli ultimi cinque anni e mezzo Siena in casa ha mantenuto una percentuale di vittorie prossima al cento per cento. È un margine altissimo, ma non per questo dobbiamo fossilizzarci su di esso. Non ci pensiamo, ci concentriamo invece sui punti tecnici e tattici della partita: ogni match serve a migliorarsi, a costruire la memoria della squadra". M come Motivazione. "Contro una squadra come la Montepaschi non c'è solo una grande curiosità di misurarsi, ma anche una motivazione speciale". T come Tattica. "No, non esiste un piano speciale anti-Siena. La nostra filosofia è sempre la stessa: scegliere poche cose da fare e concentrarsi su di esse. La nostra selezione dipende dalla frequenza delle situazioni di gioco degli avversari, dal gioco interno di Andersen alle transizioni di McCalebb. Su questo faremo la nostra partita". C come Chance. "Quante ne abbiamo? Non è un discorso che ci deve interessare. Noi andiamo per giocare. Che abbiamo vinto tre delle ultime quattro partite conta relativamente, perché si può vincere giocando male o perdere dopo un buon match, ma siamo una squadra che sta crescendo e che acquisisce fiducia in se stessa. Dunque non staremo a guardare". 
WASHINGTON - La Cnn inchioda Newt Gingrich. Fu lui a chiedere il divorzio alla sua prima moglie, nel 1980, il giorno dopo che la donna subì un'operazione di tumore. E non il contrario, come l'ex Speaker ha sempre detto sinora. La rete tv 'all news' sul suo sito pubblica tutti i documenti giudiziari ufficiali che provano come in tutti questi anni il candidato repubblicano, oggi in testa ai sondaggi, abbia mentito su una vicenda personale piuttosto scabrosa. Una mancanza grave, che potrebbe costargli cara, tenuto conto che per andare avanti nella lunga sfida per la Casa Bianca non si possono certo avere scheletri nell'armadio, tantomeno sulla vita privata che viene passata al setaccio in ogni suo dettaglio. Sinora la tesi sostenuta dal suo staff era quella esposta da una sua figlia, Jackie, che all'epoca dei fatti aveva 13 anni. "Nel 1980, quando i miei genitori divorziarono formalmente - scrisse la figlia in passato - in realtà erano già separati da tempo. E fu mia madre a chiedere il divorzio". Nelle carte pubblicate dalla Cnn si legge invece che fu la moglie a chiedere al giudice di respingere la richiesta avanzata dal marito, spiegando che avrebbe preferito trovare un accordo per il bene delle due figlie all'epoca minori. Secondo il portavoce del candidato presidenziale, R.C. Hammer, è vero che la domanda formale venne presentata da Gingrich, tuttavia insiste sul fatto che è stata la donna ad aver chiesto il divorzio per prima. Al momento, la figlia Jackie, ha rifiutato di essere intervistata dalla rete tv. Un suo amico ha detto alla Cnn di essere preoccupata e di non voler danneggiare l'immagine dei suoi figli e dei suoi nipoti. 
Gli avanzi sono ammessi solo a Natale e Capodanno. Il resto dell´anno non bisogna comprare più di quello di cui si ha bisogno, ma per le feste ci si può concedere un´eccezione. «Tanto si cucina una volta e si mangia per tre o quattro giorni. Basta qualche accorgimento». A parlare è Fabio Picchi, patron del Cibreo e gran maestro dell´arte di non buttare via nulla in cucina. E allora ecco cosa fare di quello che resta nei piatti di servizio dopo le cene e i pranzi natalizi. «Intanto, come dico sempre, non bisogna farsi capitare tra le mani gli avanzi che non sappiamo come utilizzare. Un sano principio di economia domestica dice che vanno programmati. Bisogna essere pronti a consumare tutto», spiega Picchi. Il piatto cardine del periodo di Natale è il bollito, nel cui brodo si fanno cuocere eventualmente tortellini o cappelletti. Cosa fare della carne che non finisce in tavola insieme alla salsa verde? «Se avanza può servire per una frittata fantastica. Con la giusta quantità di parmigiano è una cosa in grado di far commuovere un ospite straniero. Ovviamente a Firenze non si può non citare la "francesina", cioè il lesso rifatto con le cipolle, che è un grande classico. Fuori porta la fanno con le uova strapazzate». Chi il 24 dicembre si dedica al pesce ha diverse possibilità. «Se avanza un baccalà alla livornese oppure bollito o arrosto, può servire, debitamente frantumato, per tirarci su una qualsiasi pasta, dal taglierino all´uovo a una casereccia pugliese. Ovviamente va bene anche una frittata». C´è un destino migliore anche per i contorni. «Ad esempio spinaci o bietole, piccanti o all´agro. Sia con aglio e peperoncino, sia a base di olio e limone vanno benissimo per fare un risotto. Nel secondo caso suggerisco burro e parmigiano come condimento». Per i tradizionalisti amanti del cappone, ma anche del pollo arrosto, c´è una possibilità che secondo Picchi «porta ad un piatto di una raffinatezza assoluta. Un´insalata di carciofi, parmigiano e avanzi di cappone, o pollo, è in grado di guardare dall´alto molti supposti manicaretti». Chi a capodanno prepara il classico cotechino con le lenticchie sappia che la carne dal giorno dopo può servire per un piatto che Picchi ha scoperto di recente rimanendo sbalordito. «Me lo ha fatto Laura Morandi, dell´osteria Giusti a Modena. Si tratta del cotechino fritto in una pastella leggera con una garbatissima salsa di zabaione. Detto così fa pensare a una malattia certa, invece è una roba eccezionale, leggera. Ovviamente il cotechino deve essere di quelli buoni, non industriali». E i dolci? «Nella mia famiglia panettone e pandoro non sono mai avanzati - spiega il cuoco - Succede invece che resti un po´ di torrone. Allora si può fare una meringa di chiara sbattuta, dentro cui si mette un pezzetto di quel dolce. Molto buono ma un po´ difficile da realizzare». Picchi è contrario al congelatore. «E´ un peccato mortale usarlo. Si aprono le nuvole e scende un fulmine se lo fai. Intanto è un fattore di inquinamento, poi ghiaccia anche le idee. Usandolo si bloccano. Sprechi elettricità e finisci per pensare di non avere tempo per fare la spesa. Falso, e poi basta avere poco in casa, pasta, olio, un pezzetto di parmigiano, pelati, spezie, per cucinarsi un grande piatto». E se con quelle poche cose si riesce a star bene a tavola, figurarsi cosa può succedere con gli avanzi di Natale. 
Il piatto piange. Se i prezzi aumentano e le tasse pure, a calare sono invece le mance. Romani e turisti alle prese con i rincari dei prodotti alimentari, della benzina, del tabacco e delle imposte, risparmiano dove possono. E così a cadere, oltre alle speranze dei tanti rimasti delusi dai pochi pacchi sotto l'albero di Natale, è la tradizionale e volontaria elargizione lasciata in bar, ristoranti o alberghi. Gli effetti della crisi, insomma, si fanno sentire anche nelle tasche di camerieri, barman, fattorini, portieri, parrucchieri, autisti e custodi. Alle banconote si sostituiscono le monetine e la distanza tra le mance nei locali di lusso o negli esercizi "alla mano" è sempre più ridotta. Disperati i concierge e i bagagisti dell'esclusivo hotel a 5 stelle "Raphael", alle spalle di piazza Navona. "A volte mi danno 50 centesimi, a volte nulla" racconta un vetturiere in divisa mentre sistema le valigie degli ultimi ospiti dell'albergo. "Prima  -  prosegue  -  mi lasciavano anche 10 o 20 euro a servizio. Ora non si superano i cinque". "I più generosi continuano ad essere gli americani, mentre francesi e italiani sono i più tirchi" aggiunge. Tra i tavolini del ristorante "Tre scalini" è Denis Ionescu, giovane cameriere originario della Transilvania, a fotografare perfettamente la crisi: "Spagnoli, greci, portoghesi e italiani non mi lasciano nulla". Sono i "Pigs", i paesi europei con economie in pessimo stato. "Gli unici con cui posso arrotondare lo stipendio sono messicani, brasiliani e statunitensi. Anche russi e giapponesi per il servizio al tavolo ormai lasciano al massimo il 10 per cento". Prima arrivavano a toccare anche il 30 o 40 per cento del conto totale. In pochi mesi la perdita, dunque, per Denis e i suoi colleghi è stata almeno del 20 per cento. "Molti ristoranti  -  spiega il titolare  -  hanno alzato il prezzo del coperto o del servizio incluso nel conto proprio per rifarsi del crollo delle mance e dividere magari qualche ricavo a fine giornata con i lavoratori". Anche all'hotel Cicerone in Prati non va meglio: "I clienti lasciano uno o due euro quando pagano il conto al momento di partire. Per il resto va molto male" raccontano in portineria. "La flessione però è cominciata anni fa, più o meno con l'entrata dell'euro. Diciamo che ora siamo al minimo storico". E nel vicino Caffè Portofino, sempre affollato, "l'obolo" per i ragazzi che servono ai tavoli si è ridosso all'osso: "Quando va bene mettono 10 centesimi nel piattino del caffè, altrimenti nulla. La qualità dei servizi però è sempre la stessa. Il problema è che i portafogli sono vuoti e se ci si concede magari lo sfizio di una cioccolata calda con panna seduti al tavolino, poi si rinuncia volentieri alla mancia". 
LONDRA - Sangue a Londra sui tradizionali saldi del giorno dopo Natale: in quella che sembra il frutto di uno scontro tra gang, un giovane di colore è stato mortalmente accoltellato nella centralissima Oxford Street sotto gli occhi inorriditi di migliaia di londinesi e turisti che accalcavano la mecca dello shopping in cerca di buoni affari. Ed in serata, un altro giovane è stato accoltellato alle gambe. La vittima, 20 anni circa, forse addirittura teen-ager, è stato pugnalato con un coltello a serramanico dopo una lite davanti alle vetrine di Footlocker, un negozio di scarpe da sport, non lontano dalla stazione della metropolitana di Bond Street. Sei giovani neri sono stati fermati, ma non è ancora chiara la ragione del delitto. Uno di loro sarebbe ferito. Il coltello a serramanico usato per l'omicidio è tipico delle guerre tra gang. Lo scorso agosto due teen-ager erano stati feriti a coltellate davanti al negozio di H&M a Oxford Street, ma questa sarebbe la prima volta che lo scontro tra bande, tipico dei quartieri più periferici di Londra, arriva nel centro della capitale in un giorno di estremo superaffollamento come quello dei buoni acquisti subito dopo Natale. Scotland Yard ha bloccato parte della strada dove da stamattina all'alba si erano riversate centinaia di migliaia di persone per i saldi. Con i prezzi ridotti fino all'80 per cento, si erano formate code fin di prima mattina e sono stati segnalati tafferugli tra gente che si litigava un affare, in particolare borsette firmate di Prada o Gucci. I negozi della catena di abbigliamento Next hanno impiegato personale specializzato per mantenere l'ordine tra le folle in coda. Boxing Day è uno dei giorni più intensi per lo shopping in Gran Bretagna e in particolare a Londra. Nella zona del West End sono state registrate vendite di 15 milioni di sterline nelle prime tre ore di apertura dei negozi a dispetto di uno sciopero di 24 ore della metropolitana che ha creato non pochi disagi in città. L'uomo è stato dichiarato morto sul posto nonostante i tentativi degli infermieri accorsi in ambulanza di salvarlo. A causa del delitto i negozi più vicini, da Boots al Disney Store e H&M lungo tutta Oxford Street fino all'angolo con Selfridges sono stati costretti a chiudere i battenti. Sei ore dopo l'omicidio del ventenne, accoltellato a morte in  pieno giorno vicino alla fermata della metro di Bond Street su Oxford  Street, la via dello shopping popolare a Londra, un secondo uomo, di 21  anni, è stato ferito alle gambe sulla stessa strada. Lo riferisce  Scotland Yard che ha arrestato 3 sospetti, specificando che è troppo  presto per affermare che i due episodi possano essere legati. 
OLBIA - Un ordigno di basso potenziale, probabilmente costituito da gelatina, è stato fatto esplodere questa sera davanti all'agenzia Equitalia di Olbia. La deflagrazione ha fatto saltare in aria parte del portone d'ingresso. I danni sono limitati e non ci sono feriti. Gli attentatori hanno agito poco dopo le 20.30 in località Colcò, alla periferia di Olbia, una zona di solito poco frequentata e stasera totalmente deserta. L'ordigno ha danneggiato esclusivamente la vetrata esterna dell'agenzia, non intaccando gli edifici adiacenti. Sul posto sono subito intervenuti i carabinieri del reparto di Olbia, la cui stazione si trova a pochi passi della sede di Equitalia, e la polizia municipale che si sta occupando della viabilità. Presenti nella zona numerosi sistemi di videosorveglianza che potrebbero aver ripreso l'azione degli attentatori: le immagini sono ora al vaglio degli inquirenti. In Sardegna, dove migliaia di imprese e professionisti sono indebitati o già falliti per incapacità di pagare le cartelle esattoriali, la protesta contro Equitalia è molto estesa, ma finora le contestazioni erano sfociate esclusivamente in civili e affollate manifestazioni di piazza, in particolare a Cagliari. Nella stessa zona nel 2003 un ordigno, a poca distanza dall'attuale sede di Equitalia, fece saltare in aria le concessionarie della Bmw e della Peugeot. 
Natale d´austerity, bottiglie sobrie. Con quel che ci attende, difficile pensare che i più avranno voglia di investire molto nel vino. Le feste possono essere una buona occasione per degustare un bianco da uve biologiche. E´ La Serrata 2009, un Igt Maremma toscana prodotto dall´azienda agricola Le Calle di Poggi del Sasso, a Cinigiano (Grosseto). Prodotto con Malvasia del Chianti e Trebbiano (10 per cento), La Serrata ha 13 gradi. Giallo paglierino con riflessi dorati, al naso propone sensazioni di susina gialla. In bocca, si presenta robusto e sul dorso della lingua si avvertono i tannini. Retrogusto amarognolo. Si abbina bene con antipasti, minestre in brodo e piatti di pesce. Nella nostra scheda Onav raggiunge gli 83/100. Il prezzo de La Serrata 2009 è di 4,90 euro (Enoteca Bonatti, via Gioberti, Firenze). Per i secondi di carne, il rosso Filari Dorfino 2010 prodotto dall´azienda agricola Villa Caprareccia, che si trova a Bibbona sulla via Bolgherese. E´ un Igt di 13 gradi prodotto con un blend di tradizione e vitigni internazionali: Sangiovese, Merlot, Syrah e Cabernet Sauvignon. Nel 2009 era Doc Terratico, quest´anno Igt per motivi burocratici. Rosso rubino con riflessi violacei, al naso propone profumi di frutta rossa. In bocca è morbido e avvolgente, benché strutturato, e si avvertono i tannini dopo l´ingresso. Si abbina bene con carni alla griglia e arrosti, formaggi mediamente stagionati. Nella nostra scheda Onav raggiunge gli 85/100. Il prezzo di Filari Dorfino 2010 è di 6,5 euro alla cantina. Per le bollicine bisogna giocoforza uscire dalla Toscana. E con un piccolo strappo alla regola del "low-cost", si può accompagnare il tradizionale panettone con uno spumante Recioto di Soave dell´azienda agricola Balestri Valda di Castelcerino, a nord di Soave (Verona). E´ uno spumante prodotto con uve Garganega, appassite poi dopo la vendemmia fino a febbraio. Metodo charmat lungo (cioè fermentazione in autoclave con agitatore ad elica), è meno dolce e più robusto dell´Asti, si caratterizza per i sentori di mandorla. Nella nostra scheda Onav il Recioto raggiunge gli 85/100. Il prezzo dello spumante Recioto di Soave Balestri Valda è di 13 euro (Enoteca Bonatti, via Gioberti, Firenze). 
MAZARA DEL VALLO - Un motopesca di Mazara del Vallo, il "Boccia", lungo una trentina di metri e con a bordo sette uomini d'equipaggio, ha lanciato intorno all'una della notte scorsa un Sos per una avaria ai motori. La richiesta d'aiuto è stata raccolta da una nave in transito e rilanciata alla centrale operativa del comando generale della Guardia costiera. L'imbarcazione è in balia del mare molto agitato. Per soccorrere l'imbarcazione è partito un rimorchiatore e per precauzione è stato trattenuto nell'area un mercantile croato in navigazione nella zona. A causa delle condizioni proibitive del mare il rimorchiatore viaggia in questo momento a circa 2 nodi. Ci vorranno ancora dieci ore perché raggiunga il motopesca. La guardia Costiera di Catania che coordina l'operazione di soccorso si mantiene in continuo contatto radio con entrambi. Pronto a decollare in caso di necessità anche un elicottero dalla base aeromobili di Catania. A novembre dello stesso anno, il "Boccia" fu protagonista di un incidente all'interno del porto canale di Mazara: a causa dei bassi fondali rimase arenato su un banco di sabbia. 
