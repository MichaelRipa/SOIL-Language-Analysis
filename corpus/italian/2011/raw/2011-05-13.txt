Il Comune di Palermo spende ogni anno circa 200 mila euro per la carta. Con le ex municipalizzate si arriva a un milione di euro. Con la creazione dell'anello telematico e quindi con il Voip si risparmierebbero 5 milioni di euro tra telefonate, fax e comunicazioni. A denunciarlo è il capogruppo del Pd al Consiglio comunale e deputato all'Ars, Davide Faraone. Con l'utilizzo dei software open source, a cui si sta lavorando con un disegno di legge unico in Italia, si risparmierebbero, a dire del parlamentare democratico, sino a 2 milioni di euro. "Tutto questo - dice Faraone, che sull'argomento ha organizzato un incontro al Costes di Palermo - consentirebbe di investire per fare di Palermo la capitale europea dell'Innovazione: wi-fi libero e gratuito in 25 piazze; una pendrive a cittadino chiamata "e-friend" per accedere comodamente da casa ai servizi (certificati, notizie, bandi) ed evitare file agli sportelli e traffico stradale; conference-call al posto delle preistoriche conferenze di servizio. E ancora: "Diretta streaming delle sedute d'aula del Consiglio comunale e della giunta; un controllo del territorio contro le illegalità tramite telerilevamento satellitare; la possibilità di avere in tempo reale notizie sul traffico di Palermo e sui bus.  Dematerializzazione della carta, ottimizzazione dei flussi informativi tramite Pec (posta elettronica certificata) e firma digitale". 
Un exploit al negativo come non se ne vedevano da tempo, almeno dai tempi della bolla dei titoli internet. Ha fatto scalpore nell'ultima seduta della settimana a Piazza Affari il meno 33% messo a segno da Maire Tecnimont. Non solo per l'entità del ribasso, ma anche perché la società milanese è considerata a livello mondiale una delle migliori nell'engeneering, specializzata in particolare nella realizzazione di impianti per il settore petrolifero e dell'energia, ma attiva anche come general contractor per grandi opere punbbliche. Il clamoroso tonfo a Piazza Affari è avvenuto all'indomani della presentazione dei conti del primo trimestre. Numeri negativi al punto che molti investitori hanno preferito vendere, sulla base delle prospettive dell'intero anno. Soprattutto perché i dati annunciati dalla società sono stati nettamente inferiori rispetti alla media delle previsioni degli analisti. Per fare qualche esempio: i margini sono scesi a 20 milioni, meno 31% rispetto allo stesso periodo dell'anno passato, meno 47% sul trimestre precedente e attorno al meno 60% sulle stime di consenso. Lo stesso per l'utile netto a 5 milioni, meno 62% sullo stesso periodo dell'anno precedente e inferiore ai 15 milioni stimati. Complessivamente il portafoglio ordini è di almeno 5 miliardi sotto le attese degli analisti. Ma cosa è accaduto per provocare un simile "terremoto"? Sostanzialmente due eventi che hanno penalizzato la società. Il primo riguarda la scelta dei vertici di Maire Tecnimont di rescindere il contratto per la realizzazione del terzo lotto della Salerno-Reggio Calabria per i ritardi delle procedure da parte dell'Anas. L'altro evento riguarda la costruzione di due centrali a carbone sulla costa del Brasile, due contratti dal valore rispettivamente di 380 e 700 milioni di euro. Il rallentamento dei due progetti ha portato a un crollo dei margini della divisione "energy" che nel primo trimestre sono addirittura negativi. La conseguenza è la fuga degli investitori, con il titolo che è tornato a quotare 1,85 euro: solo nel gennaio scorso le azioni avevano toccato il massimo dal 2008 a 3,6 euro. 
Essere in forma è uno dei mantra della società moderna. Sempre più afflitti dall'obesità, sempre più ingabbiati in attività sedentarie, agogniamo a una forma che chiede pochi gesti per essere conseguita, eppure non siamo quasi mai in grado di raggiungerla o mantenerla. Pure in vista di benefici innumerevoli. Persino quelli di aiutarci a trovare un impiego e ottenere una più elevata retribuzione. Negli Usa chi fa sport riceve sin da subito il giusto riconoscimento. La tradizione dei college dimostra come l'attività sportiva faccia parte, più che al di qua dell'oceano, della crescita di un individuo e dia un apporto cruciale alla società e alla sua cultura. Lì, a chi svolge delle attività fisiche viene riconosciuta la stessa dignità di chi ha a cuore gli studi dell'economia o dei classici. Chi ha un buon cv sportivo, fa velocemente strada. In Europa l'approccio è diverso. Eppure ora, anche qui, chi è in possesso di un cv con esperienze sportive sembra ottenere qualcosa in più di chi predilige una vita sedentaria. Il curriculum più convincente. Nel numero di giugno della rivista Labour Economics, il bollettino ufficiale dell'associazione europea degli economisti del lavoro, è stato pubblicato uno studio dal titolo persino troppo esplicito: "Work out or out of work", ovvero "Allenati o sei disoccupato".  Gli autori hanno analizzate le reazioni dei responsabili della selezione davanti alle migliaia di curriculum che arrivano in riposta a un'offerta di impiego. E quel che hanno trovato, fa ben sperare chi si tiene in forma. Vista soprattutto la difficoltà dell'impresa. Di questi tempi, inviare un cv è come lanciare un messaggio nella bottiglia in una di quelle distese marine dove la terra non è mai in vista. Quando lo si fa, si è spinti da disperazione e speranza. E anche se nella gran parte dei casi si è convinti che non si riceverà risposta, si confida sempre che prima o poi qualcuno troverà la pazienza per prestarvi attenzione. Secondo quanto scoperto dai ricercatori, in Svezia, se si indica di praticare il golf, si ha il quattro per cento di probabilità in più della norma di venire chiamati a un colloquio di lavoro. Chi ha nel proprio curriculum attività calcistiche, anche in serie amatoriali e minori, ha un "premio" pari al tre per cento. Più in generale, chi pratica sport supera del due per cento i sedentari. Un effetto, dicono gli autori, che è paragonabile a due anni di esperienza lavorativa. L'investimento che ripaga. Ma lo sport non ha solo una relazione positiva con gli esiti della valutazione del curriculum. C'è qualcosa di più. Anche la retribuzione sembra avere un qualche legame con il tempo che si è deciso di dedicare a migliorare la propria condizione atletica. Il ricercatore Michael Rechner dell'università di San Gallo ha studiato a fondo il mercato tedesco del lavoro. Nella sua indagine, "Long-run labour market and health effects of individual sports activities" pubblicata sul Journal of Health Economics, Rechner ha puntato l'attenzione su una serie di dati socio-economici della popolazione attiva nel periodo compreso tra  il 1984 e il 2006. Dalla mole di informazioni che in qualche modo sintetizzano le vite dei tedeschi è uscita la constatazione che le attività sportive incrementano i guadagni annui di circa 1.200 euro. Svolgere un sport sarebbe un vero e proprio investimento il cui tasso di ritorno oscilla tra il 5 e il 10 per cento. Un incremento, che nel contesto del mercato tedesco, è comparabile a quello di un anno di formazione in più. L'effetto alone. E in Italia? Al momento della selezione non è così facile isolare gli effetti e semmai lo sport, più che essere il rilevatore di caratteristiche positive di un candidato, semmai finisce per essere uno degli elementi che avvicinano lo stile di vita del candidato a quello del selezionatore. Per Giuseppe Dallone, direttore delle risorse umane di LG Electronics Italia, la compagnia asiatica di elettronica, "la cosa è molto più complessa di quanto sembri e le attività sportive difficilmente incidono di per sé. Ci sono talmente tanti elementi che determinano una scelta che è molto difficile fare risalire a singole caratteristiche le scelte che si fanno al momento di un'assunzione". Ad ogni modo però, c'è di certo un effetto "alone". Per Francesco Picconi, direttore risorse umane di Areva T&D per Sud Europa e Africa, "noi che scegliamo le persone, tendiamo ad avere maggiore simpatia nei confronti di quelli in cui intravediamo un riverbero di noi stessi. Noi selezionatori diamo diversa enfasi alle doti sportive di un candidato a seconda se siamo in gran forma o sovrappeso. Io non faccio sport, e rimango freddo se mi ritrovo davanti il cv di Gigi Buffon, che da pochi giorni siede nel consiglio di amministrazione della Zucchi. Ma ci sono molti miei colleghi, invece, tifosi di calcio e sportivi, che ne rimarrebbero sicuramente impressionati. E lo assumerebbero in un momento." 
ROMA - Se Lotito non va da Palazzi, Palazzi va da Lotito. O meglio, dal suo legale, l'avvocato Gianmichele Gentile. Via Gioachino Belli, il presidente biancoceleste è già dalle 13 all'interno dello studio legale. Alle 16 arriva il Procuratore Federale. Un'audizione di ben tre ore per avere spiegazioni da Lotito sulle dichiarazioni rilasciate dopo Lazio-Juventus: "Ai tempi di Tangentopoli un procuratore di Milano sentì un tintinnio di manette. Se arriveranno quelle manette, forse il sistema riacquisterà credibilità. Ho attivato una task force perché il mondo del calcio non può essere una zona franca. C'è una giustizia, non solo sportiva, che dovrà accertare se certe malattie sono patologiche. Se a fine campionato verrà riscontrato ciò, servirà una medicina, o addirittura un bisturi. L'arbitro è solo una componente del sistema. In realtà, quando ci sono in ballo interessi importanti, possono esserci degenerazioni. Era tutto già scritto". IN ARRIVO DEFERIMENTO PER IL PRESIDENTE BIANCOCELESTE - Palazzi il giorno successivo aveva subito convocato il presidente biancoceleste, ma soltanto dopo due settimane è riuscito ad ascoltarlo. L'appuntamento era già stato fissato per venerdì scorso, ma l'avvocato della Lazio Gentile aveva rimandato l'incontro a oggi pomeriggio. Puntuale, si è consumato. Per oltre tre ore Lotito ha provato a elencare tutta una serie di fatti - ecco la task force  -  che avrebbero sfavorito la propria squadra durante il campionato. Ma, a quanto pare, nulla di così eclatante (presunte amicizie fra giocatori e arbitri) da poter davvero costituire prove schiaccianti. Anzi. Palazzi ha abbandonato lo studio legale, insieme ai suoi uomini, piuttosto insoddisfatto. Non ha voluto rilasciare dichiarazioni, così come Lotito. Il numero uno della Lazio è sembrato piuttosto sereno, addirittura allegro, ma fra una settimana potrebbe non sorridere: dovrebbe arrivare il suo deferimento dalla Procura Federale per quelle dichiarazioni che hanno "alimentato la cultura del sospetto". TORNA ROCCHI DAL PRIMO MINUTO, I TIFOSI CONTRO REJA - Intanto Lotito prosegue anche la sua battaglia col Coni. L'ultimo colpo è partito però dal presidente Petrucci: ha posto il veto alla Lazio ( che aveva vinto il sorteggio in Lega) di organizzare la finale di Coppa Italia fra Inter e Palermo all'Olimpico ( toccherà alla Roma) e ha deciso provocatoriamente, dopo le lamentele di Lotito, di non usufruire dei quasi 1300 biglietti omaggio a sua disposizione col Genoa. All'Olimpico tra l'altro non ci sarà certo il pubblico delle grandi occasioni: previste al massimo 25mila presenze, molti tifosi preannunciano una contestazione a Reja. Che risponde: "D'altronde i fischi li ricevevo anche quando la Lazio era seconda in classifica". Ora è addirittura scivolata al sesto posto. Guai a perdere le prossime due partite in ottica Europa League, Reja confida nel ritorno di capitan Rocchi per il rush finale. Col Genoa sarà 4-2-3-1: Lichtsteiner ( provino decisivo domani, giocherà con un tutore, altrimenti toccherà a Scaloni), Biava, Stendardo e Garrido. Matuzalem e Ledesma a centrocampo. Mauri, Hernanes e Zarate dietro Rocchi. Leggi i commenti I commenti dei lettori 
di ALDO LASTELLA ROMA - Un viaggio affascinante e gratuito attraverso sette secoli di musica in dodici brani proposti dai migliori musicisti del panorama internazionale. È la proposta di "Repubblica" e iTunes per questo fine settimana. Sono già in rete, e saranno disponibili fino alla mezzanotte di lunedì 16 maggio, le dodici composizioni che si possono scaricare gratis da iTunes, il negozio di musica on line creato da Apple. AVVISO AI LETTORI Notevole la scelta delle musiche. Si comincia addirittura da una composizione di Hildegard von Bingen, la badessa, mistica, filosofa, scienziata e musicista del XII secolo grande autrice di brani vocali arrivati sino a noi: qui "O ignis spiritus paracliti" eseguito dal gruppo newyorkese Anonymous 4. Si prosegue con Yo-Yo Ma che offre un brano dalle celeberrime Suites per violoncello di Bach; quindi un assaggio della "Musica per i reali fuochi d'artificio" di Haendel eseguita dall'impeccabile Academy of St Martin in the Fields. La stessa Academy accompagna il pianista Alfred Brendel nell'Andante del Concerto n. 21 di Mozart. Due volte Beethoven: l'Allegro del Quartetto op. 18 n.1, eseguito dal Quartetto Mosaique, e l'Allegretto della Sonata n. 14 "Chiaro di luna" con l'interpretazione di Daniel Barenboim. Non manca Chopin: il Preludio n.15 eseguito da Martha Argerich. Con Wagner si passa alla popolarissima "Cavalcata delle Valchirie" da "La Valchiria" nell'esecuzione dei Wiener Philharmoniker diretti da Georg Solti. Ci sono anche i Berliner Philharmoniker che, diretti da Rafael Kubelik, eseguono l'Allegretto dell'ottava sinfonia di Dvorak; mentre l'Orchestra della Radio Bavarese accompagna Martha Argerich nel primo concerto per pianoforte di Ciaikovskij. Chiudono due estratti da opere liriche: un duetto dalla "Carmen" di Bizet interpretato da Placido Domingo e Tatyana Troyanos con la London Philharmonic diretta da Solti, e Luciano Pavarotti che intona la famosa "Che gelida manina" dalla "Bohème" di Puccini sotto la guida di Herbert von Karajan con i Berliner. Accedere ai brani è semplice, basta avere scaricato sul proprio computer (o anche su smartphone o tablet) il software di iTunes, facilmente reperibile in Internet (è gratuito) e aver creato un proprio account. Per approdare alla compilation di "Repubblica" occorre cliccare il link www.itunes.it/repubblica . Trovata l'icona di "Repubblica", si clicca e si apre l'elenco dei brani disponibili. Per scaricarli si clicca sulla scritta "gratis": a quel punto si apre una finestra che chiede di accedere al servizio col proprio account. Una volta scaricati i pezzi si possono ascoltare tramite il player di iTunes oppure è possibile trasformarli in Mp3 (c'è un comando nella tendina "Avanzate") per utilizzarli su qualsiasi altro dispositivo. 
