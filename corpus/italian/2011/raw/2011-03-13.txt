MILANO - Uno show del premier alla festa per i 25 anni di presidenza al Milan. Un vero e proprio red carpet rossonero all'entrata, con i campioni del presente e del passato. Poi, dal palco, un Berlusconi a tutto campo. Che prima aveva parlato del pareggio col Bari come di un risultato "figlio di decisioni arbitrali". LE IMMAGINI: CAMPIONI DI IERI E DI OGGI Resistero' altri 50 anni. "Davanti a me non ci sono altri 25 anni, ma quasi il doppio". Il premier ha spiegato che sta investendo all'ospedale San Raffaele di Milano per portare a 120 anni la vita media. "Con uno stile di vita adeguato e una alimentazione sana, si possono aggiungere anni di vita e qualità. Da parte mia cerco di non fare emergere la mia età e guardo al futuro con grande ottimismo. Sono stato il Presidente del Consiglio che per più anni ha avuto la responsabilità di condurre il consiglio dei ministri, più di De Gasperi. Porte aperte a Kakà. "Se non si trovasse nel suo club e come ambiente ci fosse la possibilità di un suo ritorno al Milan, noi accoglieremmo Kakà a braccia aperte. E' un grande, anche come uomo. Mi è dispiaciuto molto per l'addio di Ronaldinho". Bravo Allegri. "Si è integrato bene nello stile Milan, ha un rapporto sportivo con i giocatori ottimo e rappresenta bene il Milan nei contatti con la stampa. Credo che possa pensarsi per lui un futuro nel Milan coronato da tanti successi". Giù le mani da Galliani. "Galliani non è lo zio Fester, Teocoli non l'ho perdonato, per questo motivo dovrà baciarmi le pantofole. Galliani è un grande attore, i suoi salti e le sue smorfie durante le partite le fa per rendere più interessanti gli incontri di calcio, così ci facciamo pagare di più i diritti televisivi. Scherzi a parte, nulla sarebbe stato possibile senza Adriano". A Gattuso: io perdo la testa con Bersani. "Ma cosa hai fatto?", ha chiesto il presidente rossonero a Gattuso, squalificato per 5 turni in Europa per la testata a Jordan: "Ho perso la testa" è stata la risposta. "Noi siamo buoni, ma ogni tanto ce ne fanno di così grosse che perdiamo la testa: a me succede con Bersani" ha detto il Cavaliere. Il presidente del Consiglio ha poi lasciato il Teatro Manzoni, accompagnato dalla figlia Barbara. Alla festa era presente anche Fedele Confalonieri. Leggi i commenti I commenti dei lettori 
“No al voto di scambio. Siamo tutti collusi?”. È l’interrogativo alla base di “Far West Napoli”, esperimento artistico il cui debutto è fissato per sabato al Cam – Contemporary Art Museum di Casoria: la struttura che aveva chiesto asilo al cancelliere Angela Merkel perché abbandonata dalle istituzioni locali. Tra pochi giorni l’inaugurazione del progetto a cura di Antonio Manfredi, ma già stamattina i cittadini potranno intuirne i contenuti. Una troupe della tv di Stato tedesca già alle 8 sarà in via Kagoshima per riprendere l’affissione dei manifesti sei metri per tre con lo slogan “Condanna a morte civile per i camorristi - Proposta di legge - Firma anche tu”, presupposto dell’azione performativa di Sebastiano Deva che nei prossimi giorni si svilupperà gradualmente anche attraverso il portale www.far-west.eu. L’iniziativa anticipa la mostra “Far West” in calendario nello spazio di Casoria dal 19 marzo al 24 aprile. Previsto al vernissage anche un momento musicale con Patrizio Trampetti e i Letti Sfatti: eseguiranno la canzone “Questa città” scritta con Erri De Luca, il cui video verrà mostrato in anteprima al Cam. 
ROMA - L'imitazione a Sanremo, le osservazioni dei critici televisivi. Cosa risponde Roberto Saviano a chi lo invita a non prendere la strada della sovraesposizione mediatica? Lo scrittore lo spiega a Enrico Mentana, che lo ha ospitato nello studio del Tg7. "Le critiche sono utilissime, e fa parte del saper fare il proprio mestiere sapersi anche disciplinare. Io cerco di non espormi ma non intendo neanche strisciare lungo i muri". L'autore di 'Gomorra' ai suoi critici risponde: "So cosa significa la solitudine e non voglio rinunciare a incontrare le persone". Un passaggio anche sul pezzo di Luca e Paolo dal palco dell'Ariston : "L'imitazione a Sanremo mi ha fatto ridere. I miei familiari mi hanno anche mandato i messaggi per dirmi che ero arrivato anche lì, ma la battuta "si sa che a Napoli c'è la camorra" non mi è piaciuta: banalizzare un messaggio di questo genere significa invitare all'omertà". "Nessuno ci crede quando ripeto che il mio mestiere è questo di scrittore" continua Saviano "quando arrivi a tante persone, il tuo 'plusvalore politico' inquieta, ma io faccio lo scrittore, lo dico a chiunque sia preoccupato". Da Saviano anche una risposta alla nipote di Benedetto Croce, Marta Herling: "Nel monologo sul terremoto non ho mai utilizzato la parola mazzetta. E su Benedetto Croce non ho inventato nulla". La polemica è stata recentemente rilanciata dal Tg1: lo scrittore fu accusato di aver rilanciato una citazione di Croce, che nel 1883 perse tutta la famiglia nel terremoto di Casamicciola. Leggi i commenti I commenti dei lettori 
MILANO - L'Italia si è aggiudicata al Forum di Assago l'edizione 2011 dell'All Star Game di basket. Gli azzurri di Pianigiani hanno battuto la selezione dei migliori stranieri del campionato per 90-88 con una schiacciata finale di Viggiano. Mvp della serata Mancinelli, a referto con 22 punti (17 di Datome). Per quanto il risultato la partita contasse poco o niente è un successo importante e che dà fiducia alla giovanissima nazionale azzurra di Pianigiani. La partita. Era difficoltoso l'avvio della Nazionale, presa per mano da Mancinelli e anche da Hackett. Il quintetto All Star però ha un paio di marcie in più e chiude il primo quarto sul 26-14 con una tripla di Jaaber. Le bombe di Cavaliero servono ad evitare un passivo ancor più pesante, l'Italia giovane ed inesperta viene puntualmente punita ad ogni minima disattenzione. Gli azzurri vanno al riposo sotto di 18 (49-31) ma al ritorno sul parquet qualcosa cambia nell'approccio di Melli e compagni. Pianigiani inizia finalmente a raccogliere quanto seminato, il match si riapre e due liberi di Melli regalano l'88 pari a 44 secondi dall'ultima sirena. Datome, ispirato e chirurgico, segna il canestro decisivo a poco più di un secondo dalla fine, Viggiano stoppa White e gli azzurri alzano le braccia al cielo. Nella Nazionale 17 punti di Datome e 12 di Melli; nella selezione All Star, top scorer Hunter con 20 punti (e 10 rimbalzi), 16 di White, 12 di Moss. Sono stati 8.129 gli spettatori al Mediolanum Forum ad applaudire il ritorno dell'All Star Game dopo l'ultima edizione del 2006. Infine, James White si aggiudica la gara delle schiacciate, Nicolas Mazzarino quella del tiro da 3 punti. ITALIA-ALL STAR TEAM 90-88 (14-25, 31-49, 66-73) Italia: D'Ercole ne, Viggiano 4, Mancinelli 22, Mordente, Cavaliero 8, Crosariol 4, Cusin 4, Datome 17, Gentile 5, Hackett 3, Moraschini, Antonutti 2, Cinciarini 6, Aradori 3, Melli 12. All. Pianigiani. All Star Team: White 16, Hunter 20, Mazzarino, Sosa 2, Jaaber 7, Diener T. 4, Sanikidze 2, Diener D. 7, Dasic 7, Thomas 9, Moss 12, Jones, Rowland 2. All. Peterson Arbitri: Cicoria, Mazzarini e Filippini. Note: Tiri liberi: Italia 15/19, All Star Team 15/21. Tiri da tre: Italia 5/29, All Star Team 7/18. Rimbalzi: Italia 44, All Star Team 37. Usciti per cinque falli: nessuno. Spettatori: 8.129. Leggi i commenti I commenti dei lettori 
DÉMODÉ. Senza scrupoli. E solitario. È lo scippatore di Chiaia. Negli ultimi dieci giorni ha messo a segno colpi a raffica. È fuori moda per il reato scelto. Da tempo non c’è boom di scippi in città. E per il mezzo usato: una Vespa bianca d’epoca. L’ultimo colpo, ieri, a mezzogiorno, in via dei Mille. Lo “scippatore in Vespa” era appostato nello slargo dove nasce la scalinata delle rampe Brancaccio. Ottimo punto di osservazione, tra le vetrine di Hogan e Louis Vuitton, per scegliere la vittima. «Stavo camminando sul marciapiede con una mia amica e avevo la borsa a tracolla — racconta A. L. 37 anni, docente alla Federico II — ho visto questo scooter fermo sul marciapiede con un uomo sui quarant’anni, tarchiato, di corporatura robusta. Ma non ci ho fatto caso». Appena la donna ha superato via Filangieri, ha sentito il rumore della Vespa alle spalle. «Non ho fatto in tempo a girarmi, a reagire — racconta — lui ha afferrato la borsa e ha tirato forte. Un gesto unico, diretto. Mentre con la mano sinistra manteneva il manubrio della vespa, con la destra ha strappato via la mia borsa. Un attimo. La tracolla di stoffa ha ceduto e lui è schizzato via, sempre sul marciapiede». Lo scippatore è fuggito zigzagando tra i passanti allibiti e impauriti e scendendo al volo sulla strada poco più avanti. «Ha fatto tutto da solo. Guidava la Vespa come un giocoliere e ha afferrato la borsa. Non ho avuto il tempo di gridare», racconta l’ultima vittima. Secondo i carabinieri lo scippo di ieri è appunto l’ultimo di una serie. L’identikit è sempre lo stesso, coincide: un uomo, di corporatura robusta, con un naso grande, casco a scodella nero. Agisce da solo, usando una Vespa di colore bianco con un portapacchi nero. Una decina le denunce nell’ultima settimana. Tutte a Chiaia, nella zona di via dei Mille, piazza Amedeo, piazza Vittoria. Le vittime prevalentemente donne. Un vero scippatore seriale. Anche i carabinieri confermano che è «molto abile e in genere gli scippi sono veloci e le vittime non vengono ferite o trascinate». Un ladro démodé e molto accorto: piccoli scippi seriali, in modo da non destare troppo l’attenzione. In tutti i casi ha agito direttamente sul marciapiede, passando vicinissimo alle vittime e ottenendo lo scopo con un solo, fulmineo gesto. 
