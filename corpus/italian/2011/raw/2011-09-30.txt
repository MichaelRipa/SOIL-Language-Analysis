Una piazza della cultura, un cantiere del sapere. Ma anche una palestra della democrazia, un'agorà aperta alla cittadinanza. Le aule di tre licei romani  -  Tasso, Morgagni e Orazio  -  diventeranno, da ottobre a giugno, arene pubbliche che ospiteranno il progetto promosso dagli editori Laterza "Agorà scuola aperta". Nei tre istituti, "scuole avanguardia" assieme ad altri sei licei italiani  -  da Milano a Bologna, da Bari ad Altamura  -  studenti, professori, ex alunni, genitori e semplici cittadini non troveranno i cancelli chiusi dopo il suono dell'ultima campanella. Attualità, storia, filosofia, letteratura saranno i temi al centro di tre cicli di incontri con giornalisti, scrittori, magistrati e intellettuali. "Seminari accessibili a tutti  -  spiega Giuseppe Laterza  -  in cui verranno bandite formule stantie o elitarie per restituire alle scuole il loro valore di centro pulsante e seminare nelle classi una cultura condivisa e diffusa". Ad aprire il calendario degli incontri sarà il Tasso, che dedicherà i suoi dibattiti al "Potere delle idee". Il 20 ottobre sarà Ezio Mauro, direttore di "Repubblica", a intervenire su "Informazione e democrazia". Poi toccherà a Massimo Ammaniti e Concita De Gregorio parlare di "Genitori e figli" il 17 novembre, e a Gianrico Carofiglio chiudere sulle "Parole ambigue" il 15 dicembre. Al liceo Orazio saranno invece le "Conoscenze condivise" a salire in cattedra con Giulio Giorello (26 ottobre), Alessandro Barbano e Giuseppe De Rita (9 novembre), Tullio De Mauro e Eric Jozsef (7 dicembre). Al liceo Morgagni, infine, andrà in scena "Il racconto del tempo" con Giancarlo De Cataldo e Miguel Gotor (4 novembre), Giovanni Bietti (22 novembre) e Riccardo Iacona (13 dicembre). Da gennaio, poi, scrittori, avvocati, migranti e personaggi simbolo della capitale si alterneranno ogni settimana nei tre licei. Centocinquanta tra lezioni, letture, proiezioni e workshop saranno aperti ai romani che sottoscriveranno una tessera culturale da trenta euro. "È una sfida difficile ma appassionante", spiega il preside dell'Orazio, Massimo Bonciolini. Una sfida, prima di tutto, "contro la decadenza della scuola pubblica, le politiche di taglio e risparmio". Un ritorno, in un certo senso, all'antica Roma, ricorda il professore Andrea Carandini, "quando il Foro era quel centro della vita culturale, sociale e politica che ora possono essere le scuole, avamposto per il contrasto al declino e per la costruzione non di servi, ma di cittadini". 
ROMA - Una durissima invettiva contro la classe politica, lanciata comprando spazi pubblicitari su diversi quotidiani italiani. Diego Della Valle ha scelto questa formula per esprimere la sua indignazione nei confronti della casta. "Alla parte migliore della politica e della società civile che si impegnerà a lavorare in questa direzione - si legge nelle pagine originariamente destinate alla pubblicità dei modelli di scarpe Tod's -  diremo grazie. A quei politici che si sono invece contraddistinti per la totale mancanza di competenza e di amor proprio per le sorti del Paese saremo sicuramente in molti a voler dire vergognatevi'". E ancora: "Lo spettacolo indecente che molti di voi stanno dando non è più tollerabile da gran parte degli italiani e questo riguarda tutti gli schieramenti politici. Il vostro agire attento solo agli interessi personali e di partito trascurando quelli del paese ci sta portando al disastro e sta danneggiando la reputazione dell'Italia". Secondo Della Valle, "la classe politica si è allontanata dalla realtà, la crisi economica impone serietà competenze e reputazione che gli attuali politici non hanno, salvo rare eccezioni". Infine l'appello: "Le componenti responsabili della società civile che hanno a cuore le sorti del Paese lavorino per affrontare con la competenza e la serietà necessaria questo difficile momento". 
Bella vittoria del Toro nell'atteso big match contro la Samdoria a Genova. Gli uomini di Ventura battono con merito i blucerchiati dopo essere stati in svantaggio per un gol di Andrea Costa al 20 del primo tempo. Ma dopo aver subito il pressing doriano, il Toro non si disunisce e nel finale della prima frazione va a segno con Suciu imbeccato da Stevanovic. L'inizio della ripresa è di marca granata che nel finale ottiene il gol della vittoria con Bianchi. E' il quarto successo in trasferta in alrettante partite per la squadra di Ventura. 
BELGRADO - Cesare Prandelli non si aspetta nuovi incidenti a Serbia-Italia del 7 ottobre a Belgrado, e spera che le due nazionali regalino al pubblico e a tutti i tifosi una bella serata di calcio, in uno spirito di amicizia. "Spero che non vi saranno tensioni. La Serbia è un paese che ha una grande tradizione sportiva. Le nostre nazionali in questa stagione si sono già affrontate nella pallanuoto, nel basket e nella pallavolo con grande intensità, qualità di gioco e rispetto, mostrando all'Europa di saper competere e confrontarsi ad altissimi livelli", ha detto il ct azzurro in un'intervista al quotidiano Blic. "FACCIAMO SPETTACOLO - "Serbia e Italia - ha aggiunto - ora insieme hanno l'occasione di regalare spettacolo anche nel calcio, e credo che sarebbe un grosso errore non approfittarne e non regalare ai propri tifosi una magnifica serata di sport". "A Belgrado mi aspetto un match di grande intensità e a un buon livello tecnico", ha ancora detto Prandelli, che ha riconosciuto il valore della nazionale serba, presente ai mondiali in Sudafrica con Italia e Slovenia, squadre dello stesso Gruppo C. Per questo Prandelli ritiene che la Serbia meriti anch'essa di andare all'Europeo del prossimo anno in Polonia e Ucraina. STANKOVIC SICUREZZA - Alla domanda se Dejan Stankovic e Milos Krasic saranno a Belgrado gli elementi più pericolosi per gli azzurri dal momento che giocano in serie A, il ct ha risposto affermando che "Stankovic si è confermato un campione, ha grande esperienza internazioonale e sopratutto conosce alla perfezione il calcio italiano visto che per gran parte della sua carriera ha giocato nella serie A". "Krasic, ha aggiunto, gioca bene nella Juventus e sono sicuro che sarà  uno degli elementi di maggior valore della nazionale serba". "L'ASCESA COMINCIATA CON L'AMICHEVOLE CON LA GERMANIA" - Definendo Ljajic un "giovane di talento" col quale però proprio perchè molto giovane "bisogna avere pazienza", Prandelli ha indicato due partite in particolare che hanno segnato la svolta per la nazionale italiana, in termini di gioco e consapevolezza dei propri mezzi, sulla strada verso la qualificazione a Euro 2012: l'amichevole con la Germania del novembre 2010 a Dortmund e la vittoria in Slovenia lo scorso marzo. "Da allora è cominciata la nostra ascesa". Leggi i commenti I commenti dei lettori 
Da un angolo di terra, volate in cima al mondo. Fuori farfalle, dentro bulldozer. Elisa Santoni da Labaro ed Elisa Blanchi da Lariano, le "sorelline" romane della ginnastica ritmica che la scorsa settimana a Montpellier hanno conquistato il terzo oro mondiale consecutivo. Amiche per la pelle, dal 2007 nell'Aeronautica militare, insieme da quando avevano 11 anni: "Abbiamo fatto lo stesso percorso  -  racconta la Blanchi  -  e ci adoriamo. Siamo un'unica persona, viviamo insieme in una casetta". Incrociano gli sguardi, accumulano trionfi, sono diventate fenicotteri: "Continuiamo a emozionarci e scoprirci come fosse il primo giorno", gridano in coro da L'Aquila, ospiti della squadra di rugby. La storia della Santoni, ventiquattrenne capitano della nazionale italiana, aveva commosso Atene: devi smettere con la ginnastica  -  le avevano detto i medici quando era in terza elementare. Devi smettere perché hai un buco nel cuore. Allora chiudetelo subito, ha detto lei, perché io devo continuare. A otto anni è stata operata, ora il suo cuore batte forte: "L'ho messo a dura prova con le emozioni. Scherzi a parte, pensavo di non poter continuare, mi ha dato una marcia in più". Nel 2008, in uno spot olimpico, ha interpretato la sua storia, la sua essenza: "Da quando sei bambina la vita va dove vuoi tu". LE RAGAZZE D'ORO DELLA RITMICA Avevano appena 14 anni Elisa ed Elisa, le valigie in mano e un sogno da inseguire fra Desio e Follonica, i centri della nazionale dove si allenano tutto l'anno: "È stata una scelta sofferta e dolorosa allontanarmi da casa  -  ammette la Santoni  -  Mi è mancata talvolta la quotidianità che può vivere una ragazza della mia età, ho versato qualche lacrima, ma i risultati dei miei sacrifici mi hanno restituito il sorriso". 3417 fan su Facebook, Elisa ama ascoltare la musica, leggere, fare shopping e uscire con gli amici e col fidanzato, ma il suo tempo è tiranno: "Mi svago solo il sabato sera e la domenica perché mi alleno 42 ore alla settimana, il resto è dedicato allo studio". È iscritta a Scienze Motorie a L'Aquila: "Ho vissuto un'esperienza forte dopo il terremoto. Le aule non c'erano più, così ho dato gli esami nelle tendopoli  -  racconta  -  e ho visto la sofferenza della gente". Ieri è tornata in Abruzzo con l'inseparabile Elisa Blanchi. Insieme hanno trionfato anche nello studio, superando brillantemente Diritto. In questi giorni emigrano in Egitto, a Marsa Alam: "Ci regaliamo un viaggio di una settimana dopo ogni gara. Ci riposeremo, poi ricominceremo ad allenarci per presentarci al top all'appuntamento più atteso, le Olimpiadi di Londra 2012". La Blanchi però non riesce ancora a dimenticare Montpellier: "Vorrei rivivere mille volte quel sogno". Gli amici la chiamano "Blanchs": oltre la ritmica, lei ama il nuoto sincronizzato anche se "Purtroppo non ho il tempo di praticarlo". Sembrava una sirena in Francia sulle note del Guglielmo Tell di Rossini, anche se lei adora il cinema e si sentiva piuttosto un "Gladiatore" (suo film preferito): eleganza, passo militare, mento verso l'alto. Un po' equilibrista, un po' ballerina, volava fra cerchi e nastri colorati. 
Nel secondo giro dell'Alfred Dunhill Links Championship (European Tour) che si sta svolgendo sui tre percorsi di St. Andrews (Old Course), Carnoustie e Kingsbarns, tutti par 72, in Scozia, hanno perso terreno Lorenzo Gagli, da 11° a 39° con 139 (68 71, -5), e Matteo Manassero, da 48° a 82° con 142 (71 71, -2). E' cambiata la classifica che ha due nuovi leaders con 132, dodici sotto par: l'inglese Tommy Fleetwood (69 63) e il nordirlandese Michael Hoey (66 66), autori rispettivamente di un 63 (-9) e di un 66 (-6) al  Kingsbarns, il tracciato che appare più abbordabile. LA GRADUATORIA - Il sudafricano Louis Oosthuizen è al terzo posto con 133 (-11) e sono al quarto con 134 (-10) l'australiano Daniel Gaunt, l'austriaco Markus Brier, lo scozzese Marc Warren, il nordirlandese Graeme McDowell e il sudafricano Jaco Van Zyl. Subito dietro il tedesco Martin Kaymer, nono con 135 (-9), l'inglese Lee Westwood e il nordirlandese Rory McIlroy, 19. i con 137 (-7). Ha perso posizioni Luke Donald, numero uno mondiale, da 22° a 51° con 140 (-4) che ha mandato la palla in acqua sull'ultima buca con conseguente doppio bogey. In grossa difficoltà il danese Thomas Bjorn, 138° con 146 (+2). GAGLI DUE BIRDIE E UN BOGEY - Gagli ha segnato due birdie e un bogey nella prima parte del tracciato che ha completato con un birdie e un bogey per il 71 (-1). Stesso score per Manassero che dopo due birdie ha avuto problemi nelle buche di rientro con due birdie e tre bogey. Entrambi hanno giocato a Carnoustie. La gara si disputa con formula pro-am, un pro e un dilettante, con graduatorie separate e taglio che dopo tre giri lascerà in gara i primi 60 pro, i pari merito al 60° posto e le prime 20 coppie. In palio 3.670.000 euro con prima moneta di 588.140 euro. PRO AM - Nella pro am sono al comando con 123 colpi (-21) l'inglese Nick Dougherty con Chris Evans e il francese Romain Wattel con Don St. Pierre jr. Al 42° posto con 132 (-12) Manassero/Eric Gleacher, al 123° con 137 (-7) Gagli/ Richard Wainwright. OPEN DE FRANCE: SALGONO LUNA E SERGAS  - Diana Luna, da 13ª a terza con 137 colpi (69 68), sette sotto par, e Giulia Sergas, da 23ª a settima con 138 (70 68, -6) si sono messe in corsa per il titolo nel Lacoste Open de France, torneo del Ladies European Tour in svolgimento al Paris International Golf Club, a Baillet-en-France nei pressi di Parigi, in Francia. Sono, infatti, a breve distanza dall'austriaca Stefanie Michl, in vetta con 135 (68 67, -9) e dalla finlandese Ursula Wilkstrom, seconda con 138 (-8). La Luna è affiancata da altre due finlandesi, Minea Blomqvist e Kaisa Ruuttila, e dalla francese Virginie Lagoutte, mentre la Sergas si trova insieme alla gallese Becky Morgan, all'inglese Felicity Johnson e alla transalpina Cassandra Kirkland. SANDOLO E CROCE MEDIA CLASSIFICA - Sono in media graduatoria Sophie Sandolo (71 70) e Stefania Croce (73 68), 24. e con 141 (-3) e hanno superato il taglio le altre due italiane in campo, Veronica Zorzi, 41ª con 143 (73 70, -1), che ha vinto questa gara per due volte nel 2005 e nel 2006, e Margherita Rigon, 61ª con 145 (74 71, +1). Nel 68 (-4) della Luna quattro birdie e in quello della Sergas cinque birdie e un bogey; nel 70 (-2) della Sandolo quattro birdie e due bogey; nel 68 della Croce sette birdie e tre bogey; nel 70 della Zorzi cinque birdie e tre bogey; nel 71 della Rigon quattro birdie, un bogey e un doppio bogey. Il montepremi è di 250.000 euro. STAGE1 QS EUROTOUR: AL CG BOGOGNO 6 ITALIANI PROMOSSI ALLO STAGE2 - Sul percorso del Circolo Golf Bogogno (par 72), nei pressi di Novara, si è disputato lo Stage1 della Qualifying School (Sezione C) dell'European Tour. Sei giocatori italiani sono entrati tra i primi 26 classificati e sono stati ammessi allo Stage2, con queste posizioni: ottavi con 280 (-8) Joon Kim (70 74 67 69) e Nicolò Ravano (69 74 70 67), 15° con 282 (-6) Gregory Molteni (72 68 71 72), 19° con 283 (-5) Benedetto Pastore (70 68 76 69), 22. i con 284 (-4) Mattia Miloro (72 71 73 68) e Leonardo Motta (72 74 67 71). Il torneo è stato vinto con 270 colpi (-18) dal finlandese Jaakko Makitalo (69 67 68 66) che ha preceduto lo statunitense Scott Pinckney (274, -14). Al terzo posto con 277 (-11) lo svizzero Martin Rominger, lo spagnolo Charly Simon e il dilettante francese Gary Stal. NON QUALIFICATI - Non si sono qualificati: Marco Bernardini 27° con 285 (-3), fuori per un colpo, Giacomo Tonelli 37° con 287 (-1), Nino Bertasio 41° con 288 (par), Andrea Zanini 42° con 289 (+1), Francesco Laporta (am) 46° con 291 (+3), Simone Brizzolari e Claudio Viganò 49° con 292 (+4), Federico Celano 52° con 294 (+6) e Pietro Ricci 58° con 300 (+12). Non sono entrati tra i 58 concorrenti che hanno superato il taglio dopo tre turni: Gabriele Heinrich (am), 59° con 221 (+5), Alberto Campanile, Marco Guerisoli, Lorenzo Magini e Cristiano Terragni, 68. i con 223 (+7), Alessandro Grammatica ed Emmanuele Lattanzi, 78. i con 224 (+8), Fernando Pasqualucci, 87° con 227 (+11), Luca Beneduce, 93° con 229 (+13), Luca Fenoglio (am) e Luca Galliano, 96. i con 230 (+14), Andrea Rota, 99° con 231 (+15), Vittorio Andrea Vaccaro, 105° con 236 (+20), e Aron Zemmer, 107° con 237 (78 78 81). GOLF D'HARDELOT - Contemporaneamente si è svolta un'altra prova anche al Golf d'Hardelot, ad Hardelot in Francia, dove si è imposto con 271 colpi (-13) lo svedese Andreas Hogberg (70 65 68 68) con un colpo di vantaggio sull'inglese Gareth Davies, sul francese Alexander Levy e sullo spagnolo Adrian Otaegui. Si sono qualificati 21 concorrenti. Altre tre giocatori italiani avevano già avuto accesso allo Stage2: il quindicenne dilettante azzurro Domenico Geminiani, Alessio Bruschi e Andrea Signor promossi nella selezione al Golf Club Schloss di Ebreichsdorf in Austria. STAGE 2 - Lo Stage2 si svolgerà dal 2 al 5 dicembre sui quattro percorsi spagnoli di Costa Ballena, Las Colinas, El Valle Resort e La Manga Club. Coloro che lo supereranno potranno accedere alla finale in programma al PGA Catalunya Resort, in Spagna, dal 10 al 15 dicembre dove si assegneranno le 'cartè per l'European Tour 2012. SENIOR TOUR: CALI' E ROCCA 41esimi - Sono entrambi al 41° posto con 145 colpi (+1) Costantino Rocca (73 72) e Giuseppe Calì (72 73) nel Belas Clube de Campo Senior Open de Portugal (Senior Tour), che si conclude con la disputa del terzo giro al Belas Clube de Campo (par 72) di Lisbona, in Portogallo. Nuovo leader con 135 colpi (-9) è lo statunitense Mike Cunning (69 66), che precede il connazionale Jerry Bruner (136, -8). In lotta per il successo anche l'inglese Andrew Sherborne, lo scozzese Gordon Brand jr, l'austriaco Gordon Manson, l'australiano Noel Ratcliffe e l'americano Doug Johnson, terzi con 138 (-6). Chances anche per i concorrenti all'ottavo posto con 139 (-5), tutti tra i favoriti della vigilia; Tony Johnstone dello Zimbabwe, i gallesi Ian Woosnam e Mark Mouland, gli inglesi Roger Chapman e Gary Wolstenholme.  Il montepremi è di 300.000 euro dei quali 45.000 andranno al vincitore. TRICOLORI MID-AMATEUR: BELLINI E MANULI IN VETTA - Sul percorso dell'Argentario Golf Club sono iniziati i Campionati Nazionali Mid Amateur (54 buche), che termineranno domenica 2 ottobre. Nel torneo maschile, riservato agli over 35, Marco Bellini (Padova) ha effettuato un bel giro in 67 colpi e ha subito allungato la classifica. Infatti sono già ben distanziati Marcello Grabau (Roma) secondo con 70, Fabrizio Di Loreto (Parco di Roma) terzo con 72 e Nicola Luce (Montecchia) quarto con 73. Sono a quota 75, con otto colpi di ritardo, i giocatori al quinto posto: Loris Vento (Poggio dei Medici), Davide Cei (Montelupo), Roberto Battaglia e Gianluca Bolla, entrambi del Parco di Roma. TORNEO FEMMINILE - Nel campionato femminile, per giocatrici over 30, Antonella Manuli (Terme di Saturnia), leader con 76 colpi, e Giuliana Colavito (Monticello), seconda con 77, si sono avvantaggiate sul resto del gruppo. Seguono con 80 Prisca Taruffi (Parco di Roma), con 81 Barbara Maggi (Colline del Gavi) e con 82 Patrizia Alfiero e Antonella Raco Barchieri del GC Roma Acquasanta. Leggi i commenti I commenti dei lettori 
Da sala di quartiere a primo salotto cinematografico della città. Rinasce, per la terza volta, il cinema Lux di via Massaciuccoli, nel quartiere africano. La struttura, sorta sulle ceneri del vecchio Alcyone, è stata completamente svuotata e integralmente rinnovata. Il nuovo Lux conta ora dieci schermi per una capienza complessiva di 1100 posti. Aprirà al pubblico venerdì prossimo. Il nuovo Lux conta 10 schermi digitalizzati, con sale che variano dalle 85 alle 190 poltrone, per una capienza totale di 1100 posti. Sarà possibile prenotare i biglietti via telefono o via Internet ed acquistarli con le apps per Ipad, Iphone e Blackberry. I clienti potranno così entrare in sala senza passare per la cassa, mostrando il codice a barre sullo smartphone. Nessuna traccia della vecchia struttura: ingranditi i corridoi, rinnovati gli arredi, poltrone e pavimentazione, ampliato e dotato di un bar il foyer. E ancora: impianto di climatizzazione ed ascensori per gli handicappati, essendo il Lux su 4 piani. L'architetto Pascucci ha riproposto il progetto originale degli anni '50, firmato da Gandolfi e Morandi, riportando alla luce la grande vetrata della facciata principale. Il Lux punta molto sui giovani: convenzioni per studenti universitari, matiné per le scuole a prezzi speciali e un late show all'una di notte, venerdì e sabato. Inoltre, per intrattenere gli spettatori in attesa del film, c'è anche una sala Playstation. 
