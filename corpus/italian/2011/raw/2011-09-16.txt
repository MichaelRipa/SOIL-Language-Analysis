Manuela Arcuri sarebbe stata disposta a trascorrere la notte a casa di  Silvio Berlusconi insieme all'amica Francesca Lana non prima di aver  ottenuto in cambio dal premier quello che voleva: la selezione del  fratello Sergio nel cast di una fiction. E' quanto risulta da  un'intercettazione telefonica del 10 febbraio 2009 tra Gianpaolo  Tarantini e Francesca Lana e dalle annotazioni della Guardia di Finanza. VIDEO L'INTERVISTA ALLE IENE CHE NON PIACE AL BERLUSCONI Dice Lana a Gianpi: "amore mio sì, rimango senza problemi... Manuela  dice che se non vede sto cammello.. cioè lei non ha capito come  funziona... lei dice: 'Io fin quando non ho una certezza che quello che  voglio accada non faccio niente per lui'". E aggiunge: "io le ho detto  'Manuela forse dovrebbe essere il contrario, prima fai qualcosa per  lui'". E Gianpi: "Brava!". In una precedente intercettazione, il 28 gennaio 2009, la Arcuri,  preoccupata per il fatto che "il casting a cui avrebbe dovuto  partecipare il fratello stava per chiudere, e che la produzione,  conseguentemente, sarebbe partita di lì a poco, confida a Tarantini il  pensiero di voler chiamare il presidente per 'accennare la cosa'". Dopo aver parlato con il premier - risulta agli atti - la Arcuri  richiama l'amico Gianpi per riferirgli di aver parlato con Berlusconi e  di aver capito che si sarebbe occupato della vicenda. Nel corso della  telefonata l'attrice confessa "che se il presidente le avesse fatto il  favore richiesto sarebbe stato da lei ben ricompensato" alludendo -  annota la Guardia di finanza - "alla prestazione sessuale richiesta". Il sogno di Gianpaolo Tarantini di far prostituire "in coppia" Manuela Arcuri e Francesca Lana in favore di Silvio Berlusconi rimase tale perché il 18 febbraio 2009 Berlusconi confidò a Gianpi di "essere rimasto molto indignato per la volgarità espressa dalla Arcuri nel corso di un'intervista rilasciata al programma televisivo 'Le Iene', ritenendola non più gradita, 'cancellata'". Questo uno stralcio di un'intercettazione tra Berlusconi (B) e Tarantini (T): T: "pensa che quella si era.. si era.. voleva sta lì quella sera" B: "Meno male che non è stata qui, perché sennò... mi sarei sentito imbarazzato di essere andato con una t... così. Vabbè cancellata". T: "E vabbè". In una precedente serata, organizzata pochi giorni prima - l'11 febbraio 2009 - "nonostante la preparazione scrupolosa dell'evento" l'occasione non fu sfruttata "a causa dell'inibizione dell'Arcuri provocata dalla presenza, quella sera, a Palazzo Grazioli di Paolo Berlusconi, che conosceva il manager dell'attrice (tale Tarallo)". 
"Un caffè grazie" domanda un ragazzo sui 30 anni, con il braccio rotto, al bancone del bar. Poi riflette un secondo, ammicca all'amico e sorridendo dice al cameriere: "Mi raccomando però, me lo metta in un bicchiere di plastica che non vorrei rischiare di prendere la tubercolosi". Nel bar dell'ospedale Gemelli, ampio, affollato e chiassoso, per un attimo cala il silenzio. Poi molti clienti scoppiano in una fragorosa risata. L'allarme Tbc viene sdrammatizzato così, tra ironia e battute, in un policlinico dove, nonostante le polemiche, gli allarmi e le accuse, ieri mattina poco dopo le 11 il consueto via vai di pazienti testimoniava la fiducia dei romani nella struttura sanitaria. Atmosfera diversa, invece, nei corridoi dell'ambulatorio di ostetricia e ginecologia. Qui, per scatenare ansia e preoccupazioni, basta leggere sui giornali la notizia della donna che, proprio al policlinico Gemelli, dopo un mancato ricovero ha partorito una bimba morta. "Prima la tubercolosi, ora i casi di malasanità. Se potessi, mi farei seguire da un ginecologo privatamente, ma i soldi che risparmio venendo in ospedale li utilizzo per comprare il passeggino e tutto quello che servirà a mia figlia" dice Paola, 34 anni, in attesa di un'ecografia fetale nei corridoi del settimo piano, ala D, del Gemelli. Accanto a lei, davanti alla porta numero 7, tra il corridoio e la sala d'attesa dell'ambulatorio di ortopedia, c'è Miriam, 28 anni. Quando sente parlare di Tbc le si inumidiscono gli occhi. "La speranza è che ora i controlli siano più serrati e precisi  -  dice stringendo la mano alla madre che l'accompagna alla visita  -  C'è in gioco il futuro di mia figlia, nelle mani di questo ospedale ci sono la sua vita e la sua salute". Fiducia nei medici mista a una certa rassegnazione all'idea di non poter rivolgersi altrove accompagnano le mamme che attendono il loro turno tra i corridoi dell'ambulatorio. Tra i poster del Movimento per la vita e le targhette con nomi e numeri incollate con l'adesivo, decine di future mamme si guardano per darsi sostegno, si raccontano storie ed esperienze personali e a vicenda cercano di incoraggiarsi. Qualcuna sfoglia il giornale. Ma non appena arriva alla pagina con le notizie sul Gemelli, sulla Tbc e sulla bambina partorita morta, chiude il quotidiano, quasi nascondendolo per evitare di spargere il panico. "Ho scelto il Gemelli perché due mie amiche hanno partorito qui e hanno avuto un'assistenza eccellente  -  racconta Fabiola, 36 anni, incinta di 4 mesi  -  ero fiduciosa e piena di aspettative, ma ora ho qualche dubbio. Vorrei avere notizie più precise, capire se c'è o no questo allarme tubercolosi. I medici continuano a minimizzare pensando di rassicurarci, ma così la preoccupazione aumenta". Alza le spalle, con amarezza, Giovanna, 38 anni. "È inutile angosciarsi. Bisogna solo avere fiducia, incrociare le dita e sperare che tutto vada per il meglio. In Italia purtroppo la sanità pubblica funziona così e non si può far altro che sperare di incontrare i medici giusti". Le altre future mamme la guardano, sorridono. Stringono le cartelline con le immagini dell'ecografia e, dopo la visita di controllo, si salutano con affettuose strette di mano tra chi sa di condividere la gioia della maternità e la preoccupazione di affrontarla in una struttura ospedaliera al centro delle polemiche. 
Dopo "una lunga di scia di serate" organizzate presso le residenze private del premier Silvio Berlusconi, Gianpaolo Tarantini "organizzò due cene facendo intrattenere i suoi ospiti - tra cui alcuni dirigenti di Finmeccanica - da giovani donne disponibili a concedere prestazioni sessuali a pagamento". Tra questi ospiti figura l'allora procuratore facente funzioni del tribunale di Brindisi, Cosimo Bottazzi, attualmente sostituto procuratore generale presso la Corte d'appello di Bari. E' quanto risulta dagli atti dell'inchiesta barese sulle escort. Il primo dei due incontri avvenne il 4 marzo 2009 nel ristorante interno dell'hotel Valadier di Roma a cui parteciparono, oltre al magistrato Bottazzi, il manager di Finmeccanica Rino Metrangolo (dimessosi oggi) e l'imprenditore salentino Marco Macchitella. Macchitella e Bottazzi erano "presumibilmente" amici di Metrangolo. Ai tre uomini, si legge negli atti dell'inchiesta, furono riservate tre donne: Fadoua Sebbar, Niang Kardiatou (detta Hawa) e "tale Emiliana". "Fatta eccezione per Emiliana - risulta dagli atti - le donne trascorrevano la notte in compagnia degli uomini, prostituendosi presso l'hotel Valadier" dove Tarantini aveva fatto riservare tre camere a nome di Metrangolo. 
VERONA  - Non delude le attese il derby veneto, anticipo di lusso della quinta giornata del campionato di Serie B. Il Padova si porta momentaneamente in vetta da solo, grazie al pari del 'Bentegodi': è un punto guadagnato per gli uomini di Dal Canto, due volte in svantaggio e capaci di rimontare senza perdere la testa, in una gara dove il nervosismo era alle stelle. Ne paga il prezzo Andrea Mandorlini, espulso alla mezz'ora a seguito di un battibecco con Cutolo, ex dal dente più che avvelenato. Al tecnico scaligero resta l'ottima prova dei suoi, padroni del campo nel primo tempo. SCALIGERI SUBITO IN PARTITA - Il Verona parte a tutta: basta meno di un minuto per vedere il primo tiro in porta, firmato da Gomez. Proprio lui sarà l'ispiratore, dopo una splendida azione personale sul fronte sinistro dell'area, del gol del vantaggio dei padroni di casa: è Russo a farsi trovare pronto all'appuntamento col pallone servito da Gomez, insaccando sotto misura col sinistro a metà primo tempo. Tre minuti dopo il Padova è già in avanti, chiedendo un rigore per una trattenuta su Cutolo: l'attaccante biancoscudato viene fischiato ogni qual volta tocca palla, a cinque anni dal gol sbagliato in maglia gialloblù nel playout contro lo Spezia. CUTOLO SI VENDICA - Al minuto 29', la vendetta è servita: Cutolo scocca un bel sinistro dai venti metri, la palla rimbalza sulla traversa e poi oltre la linea di porta, arriva a rimorchio Cacia e spara incredibilmente alle stelle. Per fortuna dell'attaccante euganeo, il guardalinee vede bene e assegna il gol sul tiro di Cutolo, che esulta in maniera polemica nei confronti dei suoi ex tifosi, scatenando la reazione di Mandorlini. La partita si accende ma gli animi si placano un po' all'intervallo: prima c'è tempo per il gran gol di D'Alessandro per il secondo vantaggio dell'Hellas, un destro al volo su cross di Scaglia (anche qui culmine di un'azione personale sulla sinistra, fronte su cui la difesa del Padova soffre troppo). CACIA DECRETA IL PARI - Nel secondo tempo, Mandorlini è  nascosto, neanche troppo bene, nel tunnel che porta agli spogliatoi ma non può fare miracoli: il Verona non trova la stessa intensità messa in campo nei primi 45', mentre il Padova cresce. Bastano sette minuti, nella ripresa, perché gli uomini di Dal Canto trovino il pareggio: Cacia cancella la figuraccia del primo tempo, controllando in maniera deliziosa l'assist di Marcolini e insaccando di forza alle spalle di Rafael. Non ci saranno molte emozioni ancora fino al fischio finale, anche se il tifo veronese ha modo di esultare per l'infortunio che costringe Cutolo a chiedere la sostituzione: non un bell'episodio, che testimonia quanto questo attrito abbia pesato sulla gara di stasera, guastando uno spettacolo di alto livello. VERONA-PADOVA 2-2 (2-1) Verona (4-3-3): Rafael; Abbate, Mareco, Maietta, Scaglia; Tachtsidis, Russo, Hallfredsson; D'Alessandro (dal 21' st Berrettoni), Bjelanovic (dal 21' st Ferrari), Gomez (dal 36' st Esposito). (Nicolas, Ceccarelli, Cangi) All. Andrea Mandorlini Padova (4-3-3): Pelizzoli; Legati, Schiavi, Trevisan, Renzetti; Cuffa, Milanetto, Marcolini; Cutolo (dal 21' st Drame), Cacia (dal 43' st Ruopolo), Lazarevic (Perin, Donati, Portin, Italiano, Osuji). All. Alessandro Dal Canto Arbitro: Ciampi di Roma 1 Marcatori: Russo (Vr) al 21' pt, Cutolo (Pd) al 29' pt, D'Alessandro (Vr) al 34' pt, Cacia (Pd) al 8' st Ammoniti: Tachtsidis (Vr), Cutolo, Renzetti, Cuffa (Pd) Espulsi: l'allenatore del Verona Andrea Mandorlini al 30' pt per proteste Leggi i commenti I commenti dei lettori 
BRUXELLES - Lo spettacolo delle piste torna ad essere l'uomo di sempre, Usain Bolt. La Diamond League 2011 si chiude a Bruxelles tra diamanti, stelle e grandi risultati. Nello stadio di "Re Baldovino", Usain Bolt si rimette la corona dei 100 metri con la migliore prestazione mondiale dell'anno, 9"76, ma cinque minuti dopo, ci pensa il suo giovane connazionale Yohan Blake, fresco iridato dello sprint, a fargli tremare quella dei 200 con un detonante 19"26. CRONO DELL'ANNO - E' il crono più veloce dell'anno, il secondo di tutti i tempi ad appena 7 centesimi dal record del mondo, 19"19, di 'Sua Maesta Bolt. Solo sesta la Di Martino nell'alto illuminato dalla russa Chicherova. Sulla scia del 21enne caraibico che con un'impressionante facilità di corsa demolisce il vecchio personal best (19"78 nel 2010 a Montecarlo), si migliorano lo statunitense Dix, 19"53 e vittoria in Diamond League, e l'altro giovane giamaicano Ashmeade, 19"91. LA RINASCITA DI BEKELE - Ma l'altra notizia del Memorial Van Damme è la rinascita sui "suoi" 10000 metri dell'olimpionico e primatista mondiale Kenenisa Bekele. Dopo quasi due anni trascorsi all'ombra di un infortunio e una defilata apparizione a Daegu, il 29enne etiope oggi ha vinto facendo chiaramente capire che quel trono è ancora suo: 26'43"16 ovvero il miglior tempo mondiale dell'anno, seguito a ruota dal keniano Rotich (26:43.98) e dallo statunitense Rupp (26:48.00 e record continentale americano) con altri quattro atleti sotto i 27 minuti. ALTO DONNE: CHICHEROVA VOLA ALTISSIMO - Nell'alto femminile, Anna Chicherova conferma una stagione da numero uno assoluta. La russa, oro a Daegu, è l'unica stasera a superare i 2 metri: prima fa 2,02 alla terza e poi svetta a 2,05 alla seconda, ad appena due centimetri dal 2,07 del primato personale a cui è volata in luglio. I suoi tre successivi assalti al 2,10 hanno fatto sembrare meno miraggio il record del mondo. Un pò sottotono il resto della concorrenza: seconda è l'altra russa Slesarenko (1,96) e poi quattro ad 1,93 tra le quali la vincitrice della Diamond League, Blanka Vlasic (quinta) e l'azzurra Antonietta Di Martino (Fiamme Gialle), sesta. L'italiana, bronzo mondiale a Daegu, e la Chicherova si troveranno di nuovo insieme in pedana domenica 18 settembre alla Notturna di Milano. Ci sarà anche il campione e il primatista mondiale degli 800 metri David Rudisha che dopo l'1'41"33 di Rieti, stasera si è limitato a vincere in 1'43"96. 1500 DA RECORD - Nei 1500, rivincita a suon di migliore prestazione mondiale stagionale, 4:00.06, per la statunitense Morgan Uceny, dopo la scarpa e la finale perse a Daegu. A stelle e strisce il getto del peso maschile. Vince, anche il diamante, Reese Hoffa che all'ultimo lancio, 22,09, sorpassa il 22,07 del connazionale Christian Cantwell. Assegno e trofeo sfuggono, invece, sui 100hs alla superfavorita Sally Pearson. Il metronomo dell'iridata australiana stasera si inceppa al quinto ostacolo, facendola finire a terra e lanciando alla vittoria la statunitense Danielle Carruthers (12.65/+0.4). Onora al meglio il suo battesimo internazionale in Diamond League, Giulia Martinelli. Nei 3000 siepi dominati dall'iridata russa Zaripova (9'15"43), la ventenne reatina della Forestale, arriva nona in 9'39"21. Per lei è ancora una volta il nuovo primato italiano. Leggi i commenti I commenti dei lettori 
Sabrina Misseri, la 23enne di Avetrana in carcere insieme con la madre Cosima Serrano per l'omicidio della cugina quindicenne Sarah Scazzi, diventa parrucchiera. La ragazza, che prima dell'arresto lavorava come estetista, è tra le detenute che il 26 settembre prossimo riceveranno il diploma per il 'Corso di parrucchiera' organizzato a cura dell'associazione di volontariato 'Il Ponte', che si è svolto nella sezione femminile della casa circondariale. Alla cerimonia sono stati invitati anche i giornalisti. Sempre il 26 settembre è prevista la discussione dei ricorsi in Cassazione dei legali di Sabrina Misseri e della madre Cosima Serrano, contro l'ordinanza di carcerazione e il provvedimento con il quale il Tribunale dell'appello ha accolto la richiesta di arresto bis in relazione al reato di sequestro di persona. IL CASO il giallo di Sarah, il fratello assolda investigatore privato 
FIRENZE - La Fiorentina e Montolivo sono ancora distanti. Andrea Della Valle è arrivato a Firenze per parlare con il giocatore e chiedergli un impegno di massima al rinnovo del contratto, ma il centrocampista ha preso ancora tempo. Il suo procuratore, Giovanni Branchini, è all'estero e torna in Italia il 23, fino ad allora Montolivo non prenderà nessuna decisione. Dunque nonostante le pressioni della società - Della Valle voleva una risposta prima della partita con l'Udinese - il giocatore rimane sulle sue posizioni e il rinnovo non è un'ipotesi così probabile. Il contratto di Montolivo scade a giugno e finora non ha mai avuto intenzione di prolungarlo. Anche se nelle scorse settimane c'era stata un'apertura. Erano stati Branchini e Corvino a trovare un'intesa: cinque anni di contratto con clausola di rescissione. Ed è proprio il prezzo della clausola a tenere distanti le parti. La Fiorentina vuole fissarla a 10 milioni, Montolivo non oltre 5-6. L'incontro con Andrea Della Valle non ha appianato la differenza tra le esigenze della società e quelle del giocatore. Che, come detto, ha preso altro tempo. Una decisione che ha molto amareggiato Della Valle, deluso dall'atteggiamento di Montolivo. Anche Gilardino ha un contratto da discutere. Il suo, per la verità, scade nel 2013, ma dopo il tira e molla estivo (va o non va al Genoa) il centravanti ha voglia di rimanere. Ora dipende tutto dalla Fiorentina. Una settimana fa il giocatore ha incontrato Andrea Della Valle e si è detto ottimista sul suo futuro a Firenze. Vedremo. Anche perché Gilardino oltre a un paio di anni in più di contratto vorrebbe anche un ritocco economico. Ma su questo non sarà facile trovare una mediazione. Attualmente Gilardino è il giocatore più pagato della Fiorentina, circa 2,3 milioni netti all'anno, e la politica della società non permette follie. Tuttavia sarà sempre Andrea Della Valle ad occuparsi della questione e sarà lui a decidere. Leggi i commenti I commenti dei lettori 
Dal 21 settembre diventa possibile usare il cellulare nella metropolitana di Roma, in tre stazioni, con tutti gli operatori mobili italiani: a Barberini, Repubblica e Spagna (compreso il tratto fino al parcheggio di Villa Borghese). Le operazioni di copertura dureranno fino a ottobre 2012: progressivamente il segnale del cellulare sarà attivato in tutte le restanti stazioni delle due linee. Già dal 13 settembre sono partiti i test. La copertura della metro è il risultato di un accordo tra gli operatori mobili e l'Atac. Gli operatori sono stati autorizzati quindi a installare le proprie antenne nelle gallerie e gli apparati tecnologici in alcune stanze dell'Atac, predisposte nelle stazioni. Si lavora di notte, quando le stazioni sono chiuse, per non interferire con il servizio: per questo motivo la copertura procederà a piccoli passi. Il piano prevede che un altro tratto della linea A, fino a Battistini, venga coperto entro novembre 2011. Poi si passerà al resto della linea A, fino ad Anagnina: entro maggiogiugno 2012. In una fase successiva, che durerà fino a ottobre 2012, si coprirà la linea B, compreso il nuovo tronco B1 BolognaConca d'oro che sarà pronto all'inizio del prossimo anno. La rete permette di usare il cellulare come all'aperto: per telefonate, sms, internet. Secondo Atac, non è solo una comodità in più per l'utente, ma è un passo avanti importante anche per migliorare la sicurezza delle stazioni e dei passeggeri. I lavori sono andati in ritardo rispetto ai primi piani (del 2009): si prevedeva che l'intera linea A sarebbe stata coperta entro febbraio 2011. Dal dicembre 2009 il segnale cellulare è disponibile in tutta la metro milanese. Dal 2006 è in quella di Torino. Telefonare nelle metro è invece comune, da anni, in molte città straniere, come Parigi, Stoccolma, Budapest, Mosca, Pechino, San Pietroburgo; in numerose città negli Usa e anche a Baku, in Azerbaijan. 
Sono icone di fascino come Lina Cavalieri, che ispirò a Trilussa lo stornello: “Fior d’orchidea /il bacio dato sulla bocca tua/ lo paragono al bacio d’una dea”. O eroine dell’Italia unita come la trasteverina Giuditta Tavani Arquati che, recita la lapide all’Ossario garibaldino, “affrettò volontariamente, col sacrificio suo e dei suoi, la liberazione di Roma”. O pioniere della pedagogia come Maria Montessori, che inaugurò nel 1907 a San Lorenzo la prima “Casa dei bambini”. Sono le donne di Roma: tappe ideali di un itinerario attraverso una capitale “al femminile” ancora poco esplorata da manuali e baedeker. A colmare la lacuna arriva ora “Roma. Percorsi di genere femminile” (Iacobelli editore): una guida sui generis" con il duplice scopo — spiega nell’introduzione Aureliana Di Rollo, docente di letteratura italiana e studi di genere — di restituire alle donne il territorio e a lettrici e lettori una visione più completa dei luoghi fisici della città, della sua storia, della sua evoluzione". Il risultato è un prodotto a più voci (anche queste rigorosamente femminili) coordinate dall’ideatrice, Maria Pia Ercolini, per condurre i lettori in una "passeggiata turisticoculturale" tra passato e presente, da Agrippina a Giorgiana Masi passando per Cristina di Svezia e Matilde di Canossa, le uniche due donne seppellite in San Pietro. I LUOGHI DELLE DONNE Il primo itinerario, sulla riva destra del Tevere, si dipana da uno dei luoghi simbolo della parità di genere: la Casa internazionale delle donne. Tappa obbligata, dopo la statua equestre di Anita Garibaldi, è l’unico busto femminile sul Gianicolo, quello di Colomba Antonietti: quando il marito aderì alla Repubblica Romana, lei si tagliò i capelli e vestì l’uniforme da bersagliere, combattendo al fianco dei patrioti fino alla morte sul campo a Porta San Pancrazio. Dai monumenti ai ristoranti: “Romolo”, in via di Porta Settimiana, nel cui forno, vuole la leggenda, cuoceva il pane Margherita Luti, la “Fornarina” di Raffaello; oggi un suo ritratto per mano di Renato Guttuso campeggia sui menu. E non lontano, sull’isola Tiberina, la “Sora Lella” che fu di Elena Fabrizi. Altra figlia del popolo, come il fratello Aldo, nata da un facchino e da una fruttivendola di Campo de’ Fiori. "Una voce di Roma fantastica" secondo Verdone, che però, per reclutarla sul set, dovette vincere le resistenze di Sergio Leone, convinto che Lella "sembra er fratello co la parrucca". Ogni passeggiata diventa pretesto per dar voce alle grandi donne di ieri e di oggi. Come Lidia Ravera, che ricorda il suo approdo in città giovanissima con "due paia di jeans, un quadernetto e tre libri"; o santa Francesca Romana, sposa per forza, a neppure tredici anni, di un macellaio possidente, poi crocerossina antelitteram ai tempi della peste in città. Girovagando tra giardini e cortili si può scoprire così che, tra i 500 associati dell’Accademia dei Lincei, ci sono ancora solo 18 donne, da Rita Levi Montalcini a Margherita Hack. O esplorare il complesso di San Michele a Ripa, progettato nel ‘600 per quattro categorie: i "poveri vecchi", le "miserabili vecchie", i "poveri ragazzi" e le "povere zitelle orfane, le quali, come prive di padre o di chi ne avesse amorevole cura, non più restassero per strada esposte al fomento dei vizi e al ludibrio della disgrazia". Il viaggio continua col secondo volume, di prossima pubblicazione, che esplorerà l’altra sponda del Tevere, tra il Ghetto, l’Aventino, la Garbatella, sempre sulle tracce di passi femminili. 
Bob   King ha detto no. Il capo del potente sindacato americano dell’auto   (Uaw) non ha alcuna intenzione di firmare in automatico il rinnovo del   contratto dei 26 mila metalmeccanici della Chrysler. Bob King vuole   trattare: chiede due dollari di aumento l’ora per i nuovi assunti (che,   finora, per via della ristrutturazione, sono stati pagati 14 dollari   l’ora contro i 28 dei lavoratori anziani) e propone una partecipazione   agli utili dei lavoratori. Così Bob King non si è presentato due giorni   fa all’appuntamento con Sergio Marchionne, ad della Fiat-Chrysler.   Perché se riuscirà a strappare di più dai due grandi di Detroit, General   Motors e Ford, King alzerà il prezzo. Tattica sindacale. Con possibile   ricadute nell’head quarter della multinazionale dell’auto, cioè  Torino.  Perché il no di Bob King finisce per smontare un po’ il  “teorema  Marchionne” secondo cui per far andare bene le cose basta  mettersi tutti  dalla stessa parte, che poi è la sua. In Italia -  nonostante il crollo  continuo delle vendite (a luglio il gruppo ha  perso quasi il 10 per  cento in Europa ed ad agosto un altro 7,6 per  cento) - a Marchionne  hanno detto quasi tutti sempre sì. Ha detto sì il  governo che, con il  ministro del Lavoro, Maurizio Sacconi, gli ha  fatto approvare una legge  “ad aziendam” ; ha detto sì la Confindustria a  tutti i capricci del  manager italo-canadese che ancora non ha deciso  se resterà iscritto alla  confederazione; hanno detto sì la Cisl, la  Uil, la Fismic e l’Ugl. È  vero, ha sempre detto no la Fiom, nonostante i  nì della Cgil, ma quelli  di Landini e compagni sono ormai no quasi  scontati. Invece il no di Bob  King fa pensare a un classico della  psicologia infantile, a quel “I no  che aiutano a crescere” di Asha  Phillips in cui, proprio nelle prime  pagine, c’è scritto tra l’altro:  «Un no non è necessariamente un rifiuto  dell’altro o una  prevaricazione, ma può invece dimostrare la fiducia  nella sua forza e  nelle sue capacità. È il necessario corollario del  dire sì: entrambi  sono importantissimi». Potrebbe essere tardi ma se i  ministri Sacconi e  Romani cominciassero a dire qualche no alla chiusura  delle fabbriche  (da  Termini Imerese alla Irisbus) aiuterebbero chi  rischia il posto,  la Fiat e anche Marchionne. O no? 
