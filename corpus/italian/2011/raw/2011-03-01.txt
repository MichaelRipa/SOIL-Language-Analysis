Un blitz nella sera, e Luca De Fusco, già direttore in pectore del teatro Mercadante, diventa anche direttore artistico del Napoli Teatro Festival al posto del licenziato Renato Quaglia. Si è riunito infatti riservatamente il primo Consiglio di amministrazione rinnovato della Fondazione dei Festival (dopo le revoche della presidente Rachele Furfaro e dei consiglieri Riccardo Satta Flores e Giancarlo Santalmassi). E, nel nuovo assetto, la presidente pro-tempore, l’assessore regionale Caterina Miraglia — che a sua volta è anche presidente pro-tempore della fondazione del museo Madre — ha proposto subito ai consiglieri la nomina di Luca De Fusco. Un’offerta che il pensoso Cda non ha voluto rifiutare. Servirà ad un clamoroso risparmio di costi? C’è da sperarlo. De Fusco, apprezzato regista, è già finito al centro delle polemiche per essere diventato direttore in pectore del Mercadante ben prima della scadenza naturale del suo predecessore, Andrea De Rosa. In questa stagione, la ruota delle “trombature” politiche sembra propendere nettamente a suo vantaggio, nel paese dello spoils system ostinatamente praticato, ma mai ammesso. De Fusco, infatti, protestò vivacemente quando, per intromissioni leghiste, fu cacciato dallo Stabile di Venezia dopo anni di duro e riconosciuto lavoro. Ora succederà formalmente a giugno alla guida dello Stabile di Napoli, ma già lavora alacremente al suo progetto di “Teatro dei grandi protagonisti anche napoletani” grazie ad un contratto di consulenza (più o meno, stesso valore dei compensi di De Rosa: 15 mila euro anni, lordi). Inevitabile che qualcuno, dall’area di centrosinistra, ricordi a De Fusco i saldi legami con i vertici dell’allora potentissimo partito socialista fin dagli anni Ottanta, l’amicizia con Caldoro e soprattutto la robusta vicinanza di oggi con il sottosegretario di Palazzo Chigi, Gianni Letta. Proprio in occasione della sua conferenza di presentazione come futuro direttore del Mercadante, qualche mese fa, De Fusco aveva accennato a un’altra sua ambizione: perché avere due direttori per lo Stabile e per il teatro festival? Detto, fatto. Questa cosa lasciava esterrefatti, evidentemente, anche il governatore Caldoro e l’assessore regionale. Perché due direttori? Meglio un Luca soltanto. E qui sorge anche l’altro dubbio da sciogliere: possibile che, con il bilancio non ancora chiuso in Consiglio regionale, e con i conti ancora ignoti a tutti data la discussione che era in corso, siano stati risolti gli sforamenti e i profili di incompatibilità economica che avevano decretato, ufficialmente, la decapitazione del Teatro festival così come del Madre, del Mercadante, del Trianon? La nomina di De Fusco sarà ufficializzata nelle prossime ore, regolata con un contratto. Lui, comunque, è già entrato l’altra sera in fondazione, ha stretto la mano ai pochi dipendenti, ha preso contatto con la piccola-rigorosa storia di un festival che proprio la determinazione e l’impegno di Furfaro e Quaglia avevano fatto conoscere nel mondo. «Sulle istituzioni culturali? Abbiamo un altro modello», disse in un’intervista Caldoro, a dicembre. Speriamo non sia solo quello della doppia poltrona. 
Respiratori guasti, sale operatorie chiuse e pazienti trasferiti dalla terapia intensiva. Accade al Cto di Napoli e accade proprio nel giorno in cui scatta l’annunciato stop al pronto soccorso dell’ospedale dei Colli Aminei. I primi problemi al generatore che tiene in funzione i respiratori automatici si sono registrati venerdì scorso durante uno dei collaudi che periodicamente si effettuano sulla strumentazione. Problemi si sono ripetuti lunedì mattina e quindi dalla direzione dell’ospedale, ormai inglobato in un’unica grande azienda con Monaldi e Cotugno, è arrivata la decisione di bloccare le operazioni previste e di trasferire i sei degenti che si trovavano in Rianimazione che sono stati smistati tra Monaldi e Cotugno. In tutto sono stati coinvolti oltre 20 ricoverati. Completato il trasferimento i tecnici dell’azienda che gestisce la manutenzione del nosocomio si sono messi al lavoro per tentare di risolvere il guasto e l’emergenza dovrebbe rientrare a giorni. Sulla vicenda Antonio Giordano, direttore generale del Monaldi-Cotugno-Cto, getta acqua sul fuoco: «I macchinari si guastano anche negli ospedali, sono cose che capitano, ma non ci sono stati particolari problemi, tutto si è svolto nell’assoluta calma. Soltanto i pazienti della rianimazione sono stati trasferiti negli altri ospedali dell’azienda dove, tra l’altro, potranno ricevere un’assistenza anche migliore e, infatti, non mi risultano proteste da parte dei familiari. Da quanto ne so io non c’è alcun nesso tra questo normale guasto e la chiusura del pronto soccorso». Si dichiarano invece preoccupati i dipendenti del Centro traumatologico ortopedico: «Purtroppo al Cto stanno accadendo cose che ci preoccupano non poco rispetto al destino di questa struttura — afferma Salvatore Sannino, segretario provinciale della Cgil per il settore sanità — secondo quanto stabilito dal piano di riordino, l’ospedale dovrà costituire insieme al Monaldi e al Cotugno una unità specialistica, invece, i segnali che arrivano sembrano dire che la struttura possa essere dismessa e questo è inaccettabile». Una preoccupazione condivisa da buona parte dei 400 dipendenti che chiedono certezza sul futuro dell’ospedale e che in questi giorni si sono trovati ad affrontare anche il guasto al generatore che tiene in funzione i respiratori. «Abbiamo un ottimo rapporto con il manager Giordano, con il quale stiamo collaborando, che ha sempre dimostrato di avere a cuore il futuro del presidio, ma ci sono ancora troppe questioni non chiare — insiste il sindacalista — come quella della mancata apertura dei bocchettoni dell’ossigeno che impedisce di recuperare i nuovi posti letto previsti, per non parlare della situazione dei respiratori automatici che già in passato ha creato difficoltà». Dalla Cgil arriva piena collaborazione all’azienda, ma allo stesso tempo parte la richiesta di un incontro chiarificatore: «Vogliamo capire una volta per tutte quale sarà il futuro del Cto», conclude Sannino. 
Dalle parole si passa ai fatti. Da domani chi vorrà potrà prenotarsi per consegnare all’Ufficio relazioni con il pubblico il proprio testamento biologico. Nell’ultima riunione di giunta si sono definite tutte le procedure per permettere ai torinesi di iscriversi nel registro dei trattamenti di fine vita e di definire le loro volontà. Ultimo passo, dopo mesi e mesi di tira e molla e scarica barile, di un iter ini¬ziato con una proposta popolare e una mozione del Consiglio comunale che impegna la giunta a istituire un registro per i testamenti biologici. Una questione cara anche al sindaco Sergio Chiamparino che più volte ha ribadito la necessità di andare avanti per dare un segnale su una questione importante, nonostante l’imbarazzo dell’assessore all’Anagrafe, Giovanni Maria Ferraris, che non sembrava pronto a seguire le indicazioni della delibera votata dalla Sala Rossa. E nonostante la posizione contraria del vescovo Nosiglia, che anche nelle scorse settimane si è espresso contro il provvedimento. «Considero il registro dei testamenti biologici un utile strumento a disposizione dei cittadini che intendano dare una veste pubblica alle loro dichiarazioni di fine vita e un mo¬nito per il parlamento che dovrebbe legiferare in materia», ha detto il sindaco. Alla fine si è deciso che l’Urp di piazza Palazzo di Città sarà l’ufficio che riceverà i testamenti che verranno poi inviati all’archivio storico, dove verranno conservati. Ecco come funzionerà. Tutti i torinesi che da domani vorranno consegnare il proprio testamento biologico in Municipio dovranno inviare una mail a urp@comune.torino.it, prenotando giorno e ora. Superato questo primo step sarà sufficiente presentarsi con una persona che nelle dichiarazioni di fine vita verrà indicato come fiduciario. Il testamento dovrà essere consegnato rigorosamente in busta chiusa e il dichiarante e il fiduciario dovranno firmare davanti all’impiegato comunale una dichiarazione sostitutiva di atto notorio. Il plico sigillato verrà numerato in un apposito registro e conservato a cura del Comune. Saranno possibili modifiche suc¬cessive alla consegna in qualsiasi momento, cambiamenti che possono riguardare sia le intenzioni sul fine vita, fino alla revoca del deposito o alla sostituzione del testamento, oppure l’indicazione di un nuovo fiduciario. Copie delle dichiarazioni e dell’atto notorio rimarranno a chi ha deciso di iscriversi nel registro e consegnare le proprie volontà e al fiduciario. In teoria, non essendoci una legge nazionale, il testamento non ha valore legale, ma in caso di alimentazione e idratazione forzata il fiduciario potrebbe cercare di far valere le volontà di chi ha depositato il testamento. Il modello che si deve presentare all’Urp può essere scaricato dal sito www.comune. torino.it/testamentobiologico mentre le prenotazioni per la consegna potranno avvenire da domani all’indirizzo email urp@comune.torino.it 
Serse Cosmi si presenta nella sua nuova avventura al Palermo usando metafore dantesche circa quello che potrà essere il suo ruolo: "Tutti gli allenatori sono traghettatori. Ma se pensiamo a Caronte, qui non ci sono anime dannate da traghettare e questo non è un inferno. Anzi, possiamo arrivare in paradiso". Cosmi, conscio dei risvolti che una batosta come quella di domenica scorsa può comportare, parla soprattutto di lavoro psicologico: "Il 7-0 è un risultato difficile da metabolizzare, ci sarà da fare un lavoro psicologico come accade sempre quando un allenatore subentra. Ma qui le qualità sono superiori ai problemi, credo nelle risorse del Palermo. I problemi esistono ovunque, io sono convinto di allenare una squadra con grandissime qualità e risorse. La classifica lo dimostra in buona parte". Cosmi ha firmato un contratto valido fino al termine della stagione, il Palermo potrebbe esercitare un'opzione per il 2011-2012. "Un allenatore deve essere tale a prescindere dal numero di giorni di lavoro, i nostri incarichi sono sempre a termine. Due mesi possono diventare tanti e due anni possono diventare pochi". Cosmi poi rivela il discorso fatto con il presidente sugli obbiettivi da perseguire: "Appena sono arrivato a Palermo, ho preteso di sapere dal presidente Zamparini i reali obiettivi di questa squadra. La sua risposta è stata immediata: il primo obiettivo è la Champions, poi in seconda battuta l'Europa League. Detto questo non vogliamo snobbare la Coppa Italia. Sono tre obiettivi, diversamente raggiungibili, ma possibili". Sul suo nuovo presidente:  "Zamparini è una persona vulcanica, piena di voglia, di iniziativa, di proposte. Lo conoscete tutti. Sono abituato a presidenti di grande personalità. La cosa migliore con lui è avere un rapporto continuo, ma è anche il più faticoso. E poi c'è anche poco tempo per litigare". Ma Cosmi accetta volentieri la sfida, cosciente delle qualità del Palermo. "Credo in assoluto nelle risorse del Palermo, certo i problemi da risolvere ci sono - ha concluso - ma ho la certezza che la squadra ha grandi qualità. Vedo più pregi che difetti". 
I tifosi del Palermo condannano l'esonero di Delio Rossi. La pesantissima sconfitta interna di domenica scorsa, il 7 a 0 subito dall'Udinese dell'ex Guidolin, non hanno intaccato la fiducia e la stima nei confronti del tecnico riminese. Nel sondaggio aperto domenica sera sul sito di "Repubblica Palermo" sono arrivati 1.702 voti. Il 71 per cento (1.208 voti) considera ingiusto l'esonero dell'allenatore. Il 25 per cento (427 voti) si è invece trovato d'accordo con la decisione presa dal patron rosanero. Al sondaggio online sono arrivati anche 67 voti (pari al 4 per cento) che riguardano gli indecisi, coloro cioè che hanno indicato la casella "non so". 
TERRORIZZATO all’idea di aver provocato la morte di un amico, Daniel, 20 anni, è fuggito senza meta e in quella fuga ha perso la vita. Negli stessi giorni, tre ragazzine quindicenni sono scomparse di casa gettando le famiglie nel panico, salvo poi essere ritrovate sane e salve a casa di un amico. E, assieme alla paura dei genitori («Se lo sgrido chissà cosa potrà accadere?», «Se va male a scuola potrebbe scappare anche lui?»), cresce la sensazione di vivere con ragazzi diventati perfetti sconosciuti, impossibili da prevedere, difficilissimi da affrontare. «Una sensazione non certo infondata», commenta Tilde Giani Gallino, docente, psicologa dell’età evolutiva tra le più note in Italia. Molti genitori chiedono aiuto, si moltiplicano i gruppi dove gli adulti si confrontano sul difficile mestiere di madre e di padre. È un’ansia giustificata? «Per molti aspetti sì, non è certo infondato preoccuparsi di quanto i figli preadolescenti e adolescenti potrebbero fare, o di quello che potrebbe succedere loro. Bisogna aggiungere che in questi giorni, a fronte di tragedie orribili come la morte di Yara, la paura cresce e basta una sparizione volontaria di poche ore per gettare le famiglie nella disperazione». Ma è davvero possibile non sapere nulla dei propri figli? E scoprire all’improvviso che hanno compiuto un gesto estremo, dalla fuga al suicidio, senza che nessuno in casa o fuori avesse potuto prevederlo? «Bisogna distinguere. Il suicidio è naturalmente il gesto più estremo, un tempo lo si riteneva la forma più esasperata di accusa o di “vendetta” verso i genitori. Oggi che le famiglie sono assai meno autoritarie questo gesto pare piuttosto come un atto rivolto contro chi ha messo in discussione l’immagine di sé: la ragazza che ti ha lasciato, i professori che ti hanno bocciato. È possibile che un disagio tanto grave sia emerso prima, ma spesso occorre un occhio allenato per individuarlo, che non sempre è quello dei genitori». Perché tanta estraneità, tanti misteri all’interno della stessa famiglia? «Il problema affonda le sue radici fin dal primo anno di vita dei bambini. Se non siamo stati in grado di stabilire con loro una relazione autentica e profonda, se abbiamo sempre concesso tutto perché abbiamo idealizzato i nostri figli (spesso il nostro unico figlio), vedendoli in modo diverso e spesso migliore da come sono realmente, diventa molto difficile affrontare il rapporto con loro, assai impegnativo, una volta cresciuti». È possibile che nessuno veda nulla, né a scuola né tra gli amici? «Il controllo sociale non esiste più. Un tempo l’ambiente circostante “dava un’occhiata” anche ai figli degli altri, e se del caso metteva sull’avviso le famiglie. Oggi, ognuno è solo di fronte ai propri ragazzi. Se per esempio vediamo che i figli di un conoscente frequentano brutte compagnie, si avvicinano alla droga o sono violenti, difficilmente andremo a raccontarlo ai loro genitori, per paura di essere male interpretati o sembrare invadenti. Né dobbiamo aspettarci che qualcuno avverta noi…». Controllare gli adolescenti sembra un compito impossibile per molti genitori, che rinunciano a priori. Perché? «Da un lato c’è l’idealizzazione, là dove una volta si interveniva di autorità. Trenta o quaranta anni fa, se un ragazzo aveva brutti voti la colpa era sua, perché non studiava abbastanza, oggi la colpa è dei professori e la mamma cerca per lui una nuova scuola. Dall’altro c’è il desiderio, che è sempre esistito, dei ragazzi di emanciparsi e di essere liberi. Ieri si faceva di tutto perché i genitori non guardassero sul diario, oggi perché non sappiano ciò che si scambia su Facebook con gli amici». È impossibile recuperare quando i ragazzi sono già grandi? «È difficile. Ma un fatto come la fuga, se tutto finisce bene, può essere l’occasione. I genitori si spaventano e si sforzano di capire, i ragazzi hanno dimostrato ciò di cui sono capaci e si sentono appagati… Quando tutto va bene, naturalmente». 
Incidente a Sacchetta di Colorno. Un camion che trasportava maiali è uscito di strada mentre percorreva l'Asolana e, dopo aver sfondato il cancello di una abitazione, ha concluso la sua corsa nel cortile della casa. Il conducente è rimasto ferito ma non è grave. Sul posto oltre al 118 i vigili del fuoco che hanno liberato dalle lamiere l'autista. Nell'impatto, e con la motrice che si è ribaltata, alcuni maiali sono morti mentre altri sono riusciti a salvarsi. Le cause e la dinamica dell'incidente sono al vaglio dei carabinieri. 
