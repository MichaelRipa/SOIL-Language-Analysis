
"Sono pronta a ricandidarmi sindaco alle prossime elezioni". Così, con un annuncio di otto parole, Marta Vincenzi ha deciso di rompere gli indugi, di gettare a mare ogni titubanza. L'ha fatto, grazie alla "complicità" di Lilli Gruber e della sua trasmissione "Otto e mezzo", trasmessa ieri sera, in diretta, su La7 . Messa a confronto con l'altra sindaca del nord, la prima cittadina di Milano Letizia Moratti, la Vincenzi è apparsa molto meno impacciata, molto più risoluta. E la padrona di casa, al solito, è andata dritta all'obiettivo: onorevole Vincenzi, si presenterà con o nonostante il suo partito? La Vincenzi l'ha presa larga: "Bisogna riconoscersi, creare la coalizione, fare il programma". E poi l'affondo: sì, sono pronta a ricandidarmi. Il resto del confronto tra i due sindaci è tornato spesso su Berlusconi. "Quando vado in giro per l'Europa, e capita spesso grazie ad Eurocity, trovo molti Primi cittadini che hanno problemi identici ai miei: disoccupazione giovanile, crisi economica, finanziamenti col contagocce. C'è una sola differenza: la vergogna. Anche questo è il caso Ruby". Se la Moratti per ben tre volte ha svicolato dalle domande dirette ("per forza, lei è in campagna elettorale" ha scherzato la Vincenzi) il primo cittadino genovese è apparsa più diretta. Soprattutto sulla questione nodale della ricandidatura: sì, sono pronta a ricandidarmi. E adesso, facile prevederlo, iniziano tredici mesi di campagna elettorale continua. 
Un odore di fiori e di profumo da signora avvolge il Ridotto del Regio, mentre una platea (quasi) tutta al femminile si mette comoda. Stasera si consegna il premio giornalistico “Con gli occhi di una donna”, ideato dal Lions Club Maria Luigia in collaborazione con l’assessorato alle Pari Opportunità del Comune, che da sette edizioni viene assegnato a due giornaliste donne, un’esordiente locale e una affermata a livello nazionale. La prima è Ilaria Moretti, 34 anni, collaboratrice della Gazzetta di Parma e addetta stampa della Comunità Montana ovest. La seconda è Natalia Aspesi. E lo spazio è tutto suo e del pubblico femminile che non vede l’ora di assistere a una serata di “Questioni di cuore” dal vivo. NATALIA RACCONTA - Comincia dall’inizio della sua carriera a Milano, quando era ancora impiegata in un’azienda che vendeva macchine per fare il formaggio, e di fare la giornalista proprio non l’aveva in mente. Poi un amico che lavora per “La Notte” le chiede di scrivere e lei accetta. Primo articolo: una mostra di cani a Bellagio (CO). “Lì ho capito la differenza tra lo sguardo delle persone e quello che invece deve avere un giornalista per cogliere gli aspetti più intriganti degli eventi”. Per mantenersi fa due lavori. Ma siccome il capo del personale della ditta in cui è impiegata – un certo sig. Chiappe “omino dal nome buffo, poverino” – non ha intenzione di assumere una donna, la Aspesi molla le macchine per fare il formaggio e si dedica a tempo pieno al giornalismo. La chiamano a “Il Giorno”, che allora in redazione ha 300 uomini e una sola donna. Anzi nemmeno più quella visto che Adele Cambria si è appena licenziata perché in disaccordo col direttore Baldacci. “Per riequilibrare la situazione mi assumono come impiegata. ‘Giornalista’ sarebbe stato troppo per una ragazza”. E non è finita: pur di non avere in redazione una giovane donna la fanno diventare “inviata”. Una promozione-punizione che la giovane Aspesi accetta. Si occupa di tutto: dalla cronaca nera (“ero bravissima a piangere con le madri degli assassini, solo che pensavo sempre fossero innocenti”), al Festival di Sanremo (“mi piaceva tanto”). Scopre i trucchi del mestiere: per entrare nelle riunioni istituzionali chiuse alla stampa si fa prestare una pelliccia e recita la “signora svagata che deve conferire con quel tale”, intanto raccoglie informazioni e le pubblica. È una delle prime a intervistare i Beatles, che arrivano in Italia in treno da Lione. Finge di scambiarli per degli studenti stranieri in visita turistica e si fa raccontare un po’ di cose. “QUESTIONI DI CUORE” - Si arriva finalmente alla rubrica più amata, iniziata vent’anni fa sul Venerdì di Repubblica. “È partita come uno spazio molto importante perché all’inizio scrivevano soprattutto donne che volevano comunicare, chiedere consigli e avere risposte – racconta la Aspesi – adesso invece mi scrivono molti uomini, e pian piano si sono aperti anche gli omosessuali”. Poi aggiunge: “C’è stato un periodo in cui i mittenti erano: un terzo donne, un terzo uomini eterosessuali, e un terzo omosessuali. Poche lesbiche, a dire il vero. Non so perché”. Diretta e senza giri di parole. “Sono cambiate tante cose dalle prime lettere – continua la giornalista – adesso molte donne di mezza età accettano la fine del matrimonio, anzi si accorgono della ‘meraviglia’ di stare da sole. Molti uomini invece non sono ancora capaci di riconoscere la libertà delle loro compagne. La libertà di tornare a casa stanche dal lavoro e di non avere subito la voglia di mettersi un body leopardato, per esempio”. Se le donne accettano sempre meno la sottomissione, gli uomini cercano di metterla in atto sempre di più. Parola di Natalia Aspesi. LE DOMANDE DEL PUBBLICO - “Come fa a riconoscere l’autenticità delle lettere che riceve?” chiede una sua lettrice dal ’76, quando la Aspesi entra a Repubblica. Come quella della signora ottantenne che confessa il desiderio di mostrare il proprio corpo a un quarantenne. “È chiaro che l’ha scritta un uomo – rivela la giornalista – perché un conto è l’amore: anch’io sono innamorata di Colin Firth. Un altro invece è la sessualità: a ottant’anni – e anche prima – in una donna il senso del pudore è fondamentale”. Altri smascheramenti? “Un periodo ricevevo tante lettere erotiche che però non pubblicavo perché il mio è un angolo dei sentimenti. Le scriveva il filosofo Stefano Bonaga ( noto alla cronaca soprattutto come ex compagno della Parietti, ndr ) insieme a degli amici. Ho sgamato anche lui”. Una signora chiede un parere sulla “regressione” che viene imposta alle donne in questo periodo. “Non sono così pessimista sulla condizione della donna – risponde la giornalista – e non vedo nessuna regressione. Direi invece che le donne hanno fatto strada, in ogni ruolo e in ogni campo. Piuttosto è avvilente quello che vediamo: le pubblicità seminude, lo sfruttamento del corpo femminile. Ma tutto questo non corrisponde al progresso e alla strada che le donne continuano a fare”. Altre domande? “Nessun uomo? Siete così timidi?” scherza la giornalista. Si alza Giuliano Molossi, direttore della Gazzetta di Parma, “sollecitato” da una signora vicino. “Cosa pensa delle quote rosa?”. La Aspesi: “Certe volte penso siano necessarie. Altre volte, poi, vedendo i risultati penso non lo siano affatto”. Molossi: “Murdoch ha assunto cento giornalisti per un giornale inesistente che andrà solo su iPad. Che futuro ha il cartaceo?”. Risposta: “Le nuove tecnologie ridurranno sempre più la carta, dando spazio soprattutto alle notizie e meno agli approfondimenti, che sono invece prerogativa del cartaceo. Però se cento giornalisti si ritrovano con un lavoro, allora ben venga, anche su iPad”. Ultime parole della Aspesi, gli auguri alla giovane premiata Ilaria Moretti che “ha la faccia da vera giornalista: quella che sembra innocente e finge di non sapere le cose, ma in realtà sa tutto. E poi lo scriverà”. Come faceva lei quando chiedeva una pelliccia, o quella volta con i quattro giovani turisti inglesi. 
"Colucci non era d'accordo a fare irruzione nella scuola Diaz e mi disse che gli ordini venivano dai suoi superiori". Lo ha detto un'amica dell'ex questore di Genova, Francesco Colucci, deponendo come teste dell'accusa al processo che lo vede imputato per falsa testimonianza in riferimento al processo sulla sanguinosa irruzione della polizia nella scuola Diaz durante il G8 del luglio 2001. Secondo l'accusa, sostenuta dal sostituto procuratore generale Enrico Zucca e dal pm Francesco Cardona Albini, il questore Colucci, difeso dagli avvocati Maurizio Mascia e Gennaro Velle, avrebbe ritrattato quanto detto in precedenza "aggiustando il tiro" dei suoi ricordi, per tenere lontano l'ex capo della polizia Gianni De Gennaro dalla vicenda. Quest'ultimo era stato imputato insieme all'ex capo della Digos, Francesco Mortola, per istigazione alla falsa testimonianza di Colucci. Entrambi erano stati assolti in primo grado e condannati in appello. La teste dell'accusa, amica di Colucci, rispondendo alle domande del pm Cardona, ha riferito che, secondo quanto le raccontò l'ex questore, la sera dell'irruzione ci sarebbe stata una telefonata da Roma, da parte del capo della polizia al prefetto Arnaldo La Barbera che si trovava a Genova e che passò la telefonata a Colucci. Questo, nell'udienza del 3 maggio 2007, avrebbe parlato di circostanze non corrispondenti al vero e, comunque, non appartenenti alla propria percezione o ricordo. In particolare, l'ex questore di Genova avrebbe ritrattato la dichiarazione resa ai pm durante le indagini preliminari, sulla circostanza che Roberto Sgalla, allora responsabile delle relazioni con la stampa, era stato mandato alla Diaz su ordine di De Gennaro. Durante il processo aveva negato questa circostanza. 
IL PREFETTO Andrea De Martino blocca tutto, avverte il ministero dell’Interno e telefona in serata a Rosa Russo Iervolino: «Sindaco, lei rimane al suo posto. Non firmo lo scioglimento del consiglio comunale perché non c’è coerenza tra le modalità di presentazione delle dimissioni e il quadro normativo di legge». In prefettura la procedura di scioglimento del consiglio comunale è dunque annullata perché nella documentazione consegnata mercoledì sera a Palazzo San Giacomo dal notaio Elio Bellecca alla segreteria generale del Comune (poi trasmessa in prefettura) è irregolare la firma del consigliere comunale Udc Fabio Benincasa che, in realtà, aveva presentato le proprie dimissioni il 22 febbraio nella sede di una Municipalità, violando in questo modo le procedure di legge e inficiando tutta il faldone notarile. Per sciogliere il consiglio comunale occorrono trentuno firme e la trentunesima, quella di Benincasa, non è regolare: violato l’articolo 38 della legge 167 del 2000. Il prefetto eccepisce anomalie anche nelle dimissioni dei consiglieri Pdl Stanislao Lanzotti, Enrico Lucci, Francesco Vitobello, Gennaro Carbone: avevano vincolato la loro scelta alle dimissioni contestuali di altri 31 consiglieri, «condizione che non si è di fatto verificata». GUARDA LE FOTO La giornata della Iervolino Da qui lo stop e l’avvio di un’istruttoria da parte del prefetto De Martino che in serata ha inviato una comunicazione al ministero dell’Interno, motivando perché ha deciso di non firmare il via libera allo scioglimento del Comune. E il consigliere Benincasa, a tarda sera, conferma tutto: «È vero, ho firmato le dimissioni il 22 febbraio in una circoscrizione e poi quelli del Pdl hanno sbagliato tutto. Hanno avuto troppa fretta, troppa ansia di protagonismo. Non mi hanno avvisato, non hanno avuto la mia delega. Hanno pensato solo a fare uno striscione ridicolo. Adesso deciderà l’Udc cosa fare, per ora non firmo». Rosa Russo Iervolino, con tutta la sua squadra, con il vicesindaco Tino Santangelo e tutti gli assessori è rimasta in attesa in serata a Palazzo San Giacomo tra abbracci e lacrime mentre da Roma tuonava il segretario del Partito democratico Pierluigi Bersani: «Le dimissioni di massa dei consiglieri sono state una vergogna. Esprimo piena solidarietà a Rosa Russo Iervolino che è una persona perbene, una persona onesta che ce l’ha messa tutta per governare Napoli in dieci anni difficili. Ora dobbiamo trovare un candidato unitario di tutto il centrosinistra per non dare Napoli alla destra di Nicola Cosentino». Ironica la Iervolino, che non risparmia una velenosa stoccata al Pdl: "Non sanno nemmeno dimettersi" 
ROMA - Il Partito democratico ha raggiunto e superato l'obiettivo di dieci milioni di firme per chiedere le dimissioni del presidente del Consiglio Silvio Berlusconi. La notizia, trapelata nei giorni scorsi, è stata formalmente confermata dal segretario del Pd, Pier Luigi Bersani, durante una conferenza stampa a Montecitorio per la presentazione del documento "Donne, energia per l'Italia nuova". "Abbiamo la sicurezza di aver raggiunto l'obiettivo", ha detto il segretario dei Democratici, spiegando che "le prime milionate di firme verranno presentate simbolicamente l'8 marzo". E', questo, il risultato della cosiddetta "campagna di febbraio" che il segretario del Pd lanciò a Repubblica Tv ( VIDEO ). Dopo lo scandalo Ruby, l'idea di dare una "spallata" al governo, aprendo diecimila gazebo in tutto il Paese per poi "portare le firme a Palazzo Chigi e chiedere a Berlusconi di andarsene". VIDEO Bersani: "Ecco le firme" Secondo Bersani, si tratta di un successo che da una parte "è incredibile anche ai nostri occhi che per tanti anni abbiamo fatto gazebo" ma dall'altra non deve stupire "perché ormai da ogni rilevazione risulta che c'è una stragrande maggioranza del Paese che pensa che Berlusconi sia un impedimento grave per il futuro dell'Italia. E questo lo pensa sia chi è di destra sia chi è di sinistra". E ancora: "Se Berlusconi pensa di forzare le regole dicendo che ha il consenso, lo misuri. Provi ad andare a votare. Lui il consenso non ce l'ha Il consenso sta venendo meno, puoi fare il surfista ma è un tramonto. Ci auguriamo che questo tramonto non crei macerie nello spirito civico del Paese. Si vada a votare, per favore". Quanto ai meccanismi di raccolta delle firme, Bersani ha spiegato che sono stati messi a disposizione dei cittadini "ventimila gazebo, abbiamo raccolto le firme online e abbiamo inviato quattro milioni di moduli alle famiglie italiane, che potevano firmarli e rimandarceli indietro". Ma non finisce qui. Sebbene la soglia dei dieci milioni di sottoscrizioni sia stata raggiunta, il segretario del Pd ha annunciato che la raccolta andrà avanti: "Continueranno ad arrivare moduli anche in marzo e in aprile - ha detto Bersani - e dove abbiamo le forze, i banchetti li teniamo aperti per chi vuole firmare e per chi vuole conoscere le nostre proposte". Leggi i commenti I commenti dei lettori 
ROMA - L'ultima giornata della Top 16 di Eurolega regala due sorrisi alle italiane. Vince la già qualificata Siena (quarto successo consecutivo), passando nettamente sul campo dell'imbattuto Real Madrid, e vince anche Roma (già fuori) vendicando con il Maccabi il pesante -41 dell'andata. Definito il quadro dei quarti di finale, in programma dal 22 marzo (si gioca al meglio delle cinque sfide). L'ultima a staccare il pass è Valencia, quarta spagnola sulle otto squadre in corsa per la Final Four: Olympiacos-Siena, Barcellona-Panathinaikos, Caja Laboral Vitoria-Maccabi Tel Aviv, Real Madrid-Valencia. SIENA SHOW - Pur senza Mc Calebb (dovrebbe tornare per la sfida con l'Olympiacos) e Kaukenas, operato al menisco, la Montepaschi domina il Real a Madrid (95-77) preparando nel migliore dei modi il confronto con la formazione greca. Una sfida senza storia, con Siena subito padrona del match grazie ad un ottimo Hairston (13 punti nel primo quarto, 17 alla fine) e il Real impreciso (2/10 da due nei primi 7'). E' nel secondo periodo che la squadra di Pianigiani fa il vuoto: Aradori e Lavrinovic firmano il +17 al 15' (25-42), alla pausa lunga è +23 (32-55), forbice che nella ripresa si allarga fino a toccare il +31 (51-82). Alla fine per il Real di Messina arrivano solo fischi, per Siena una vagonata di ottimismo. ROMA SALUTA BENE - Saluta la Top 16 con un successo la Lottomatica. Approfittando di un Maccabi già qualificato, la rabberciata Roma (ancora fuori Giachetti, Vitali e Djedovic, Gigli tenuto in panchina) vince 82-69 e si prende la rivincita dopo il pesantissimo -41 del match in Israele. Punteggio in equilibrio a metà partita (42-42), il break decisivo arriva nel terzo quarto, quando Roma concede appena 6 punti (segnandone 18) e tocca il +12 (60-48) con una tripla da metà campo di Datome. Per i padroni di casa in evidenza Washington con 16 punti, bene Datome e Gordic con 14 e Dasic con 12. REAL MADRID - MONTEPASCHI SIENA 77-95 (26-19, 55-32, 78-51) REAL MADRID: Tucker 4, Llull 6, Fischer 4, Vidal 1, Velickovic 5, Rodriguez 5, Mirotic 10. Reyes 10, Suarez 8, Prigioni. All. Messina. MONTEPASCHI: Hairston 17, Aradori 16, Lavrinovic 15, Rakovic 14, Akindele 10, Jaric 8. Moss 6, Stonerook 3, Zisis 5, Carraretto1. All. Pianigiani ARBITRI : Drabikovski (Ukr), Dozai (Cro), Boltauzer (Slo) LOTTOMATICA ROMA-MACCABI TEL AVIV 82-69 (21-17, 42-42 e 60-48) Roma: Washington 16, Datome 14, Gordic 14 Maccabi: Eliyahu 14, Perkins 14, Hendrix 7, Schortsanitis 7 Leggi i commenti I commenti dei lettori 
