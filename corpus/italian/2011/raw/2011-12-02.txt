GENOVA - Non è un Genoa molle quello che riceve il Milan nel primo anticipo della quattordicesima giornata di Serie A ma, per fermare il Milan, ci vorrebbe un 'Grifonè super e non è quello visto in questo venerdì di campionato. I rossoneri non hanno bisogno di fare molto di più del compitino per sbarazzarsi degli uomini di Malesani e portarsi in vetta al campionato, aspettando di vedere cosa farà la Juventus contro il Cesena. La difficoltà più grande per i rossoneri è stata quella di trovare il modo di scardinare la retroguardia rossoblù ma, sbloccato il risultato, la partita era già segnata. IL GENOA ASPETTA - L'inerzia della gara è già chiara nei primi minuti: il Milan, con Robinho al posto dell'influenzato Pato, fa la partita, cercando di sfondare la muraglia rossoblù, arroccata a ridosso dell'area di rigore. Il primo tempo è stato condizionato da un'interruzione di dieci minuti, dovuta ai lacrimogeni utilizzati dalle forze dell'ordine all'esterno del Ferraris, e dall'atteggiamento attendista dei padroni di casa. Il Milan riesce a rendersi pericoloso solo con tiri da fuori area e con gli inserimenti dei centrocampisti (strepitoso Frey in avvio su Nocerino, che avrà modo di rifarsi). Dal canto suo, il Genoa si affida alle ripartenze e ai calci piazzati: l'attacco Pratto-Jankovic è un concentrato di sterilità, i più grossi grattacapi all'ex Amelia li crea Miguel Veloso. LA SVOLTA DAL DISCHETTO - Nella ripresa, il Milan scende in campo con maggior determinazione e il gol sembra solo questione di tempo. L'episodio-chiave dell'incontro arriva al minuto 54: Robinho premia l'inserimento in area di Ibrahimovic, lo stop a seguire dello svedese taglia fuori Kaladze che lo stende, secondo giallo per il georgiano e rigore che Ibra trasforma. Il Genoa si ritrova sotto di un gol e di un uomo ma si tira su per qualche minuto con l'ingresso di Merkel, che crea l'unica palla gol rossoblù del secondo tempo (il colpo di tacco di Marco Rossi va a lato). Più concreto il Milan: Robinho fallisce clamorosamente ad un metro dalla porta, più bravo Nocerino che insacca sul passaggio in mezzo di Boateng. Il resto è accademia per i rossoneri, che portano a casa i tre punti senza ulteriori sussulti. GENOA-MILAN 0-2 (0-0) GENOA (5-3-2): Frey 6,5, Mesto 6, Granqvist 5,5, Dainelli 5.5, Kaladze 4.5, Moretti 5, Rossi 6,5, Veloso 6, Constant 5.5 (24' st Merkel 6), Jankovic 5, Pratto 5 (43' st Jorquera sv). (22 Lupatelli, 14 Seymour, 19 Jorquera, 31 Sampirisi, 99 Caracciolo). All.: Malesani MILAN (4-3-1-2): Amelia 6, Abate 6,5, Thiago Silva 6, Yepes 6, Antonini 5.5, Nocerino 7, Ambrosini 5,5 (24' st Seedorf sv), Aquilani 6,5, Boateng 6.5, Robinho 6,5 (42' st El Shaarawy sv), Ibrahimovic 7 (30 Roma, 2 Taiwo, 5 Mexes, 25 Bonera, 28 Emanuelson). All.: Allegri ARBITRO : Celi di Campobasso RETI : st, 10', Ibrahimovic (rigore), 34' Nocerino RECUPERO : 2' e 3' ANGOLI : 4 a 4 ESPULSI : 9' st, Kaladze per doppia ammonizione AMMONITI : Ambrosini, Granqvist, Antonini, Moretti, Veloso per gioco scorretto SPETTATORI : 23.000 NOTE : partita sospesa per 9 minuti, dal 15' al 24' del primo tempo, per il fumo dei lacrimogeni lanciati fuori dallo stadio dalle forze dell'ordine. Leggi i commenti I commenti dei lettori 

Nove dipendenti delle Poste italiane sono stati arrestati con l'accusa di concussione in concorso. L'indagine è stata condotta dai pm della Procura di Napoli diretta dal procuratore Giandomenico Lepore. Gli arresti sono stati eseguiti dalla polizia postale della Campania e dai vigili urbani. Le indagini sono scaturite da alcune segnalazioni fatte da cittadini extracomunitari i quali hanno denunciato la circostanza per cui, presentatisi presso un ufficio postale di Napoli per effettuare la trasmissione di documentazione riguardante le pratiche di rilascio di permesso di soggiorno erano stati costretti all'acquisto di simcard dell'operatore di telefonia mobile Poste mobile quale condizione insuperabile per poter usufruire del servizio postale richiesto. A seguito delle indagini eseguite dalla Polposta di Napoli è venuto fuori che più dipendenti addetti agli sportelli avevano effettivamente condizionato l'accettazione della pratica all'acquisto del prodotto Poste mobile. Le indagini si sono sviluppate anche grazie alla collaborazione fornita dalle strutture di sicurezza di Poste italiane spa allo scopo di pervenire alla compiuta identificazione degli autori degli illeciti. 
Ha sbagliato di poco i conti il capitano argentino Tito Vazquez. Mandare allo sbaraglio Juan Monaco contro Rafael Nadal nella prima partita della finale di Davis è stato un azzardo quasi riuscito, che non ha condizionato il successivo match tra Juan Martin Del Potro e David Ferrer. Alla facile vittoria di Nadal non ha però risposto quella dell'argentino più forte, sfinito da cinque set tiratissimi. Ora, con due partite perse in casa degli spagnoli, l'insalatiera sembra fuori dalla portata degli argentini, destinati alla quarta sconfitta su quattro finali disputate. Protagonisti della giornata sivigliana sono stati dunque Nadal e, in negativo, Del Potro, senza per questo nulla togliere all'eccezionale tempra di lottatore - ma lo sapevamo - del numero 5 al mondo, Ferrer Un tempo, con quelle braghe a mezzo polpaccio e le canottiere attillate, Rafa stava sulle scatole a molti: appariva sbruffone e scostante se confrontato con il rivale Roger Federer, sempre composto ed elegante. Invece Rafa versione 2005-2009 era solo il risultato del marketing della Nike - che voleva imporre una linea di abbigliamento per i più giovani tennisti, per natura e per fortuna spesso eccessivi - e di un'esuberanza fisica incontenibile. Sono passati anni, e ora sappiamo che Rafa è un ragazzo di 25 anni ancora timido, un po' imbranato in pubblico, educatissimo e mai sopra le righe, che in campo non molla mai. Con un tennis che non è solo potenza atletica, ma una combinazione di tecnica, visione di gioco, resistenza ed agilità. Come ha dimostrato anche oggi. Che l'onestissimo Juan Monaco, l'argentino numero 26 del ranking ATP, 27 anni, avesse qualche chance con Nadal lo potevano sperare solo i tifosi venuti da Buenos Aires a Siviglia per la finale della Davis. Tutti con le magliette e le sciarpe bianche e azzurre a contrastare la marea giallorossa degli spagnoli: curioso colpo d'occhio, quello dello stadio La Cartuja, con i colori del derby all'Olimpico quando a ospitare è la Roma. E' vero che Nadal era tornato in patria da Londra, dalle Finals dell'ATP World Tour, d'umore nerissimo dopo le sconfitte con Tsonga e Federer e l'esclusione dalla fase finale. Ma la settimana di allenamenti sulla terra rossa e il calore del pubblico di Siviglia (più di 27 mila, un record) l'hanno fatto ridiventare quello di giugno a Parigi, nell'unico Slam vinto in stagione. Il 6-1 6-1 6-2 inflitto a Monaco è perfino bugiardo perché la superiorità del maiorchino, pur nettissima, ha segnato un incontro con spettacolari lunghi scambi, durato oltre due ore e un quarto. Del Potro, nel 2009 a 21 anni vincitore a Flushing Meadows su Federer dopo aver massacrato in semifinale Nadal, nel gennaio 2010 era il numero 4 del ranking ATP, per poi precipitare giù giù a quota 485 a seguito di un intervento chirurgico al polso destro. Ritrovate finalmente forma e tranquillità, è ora il primo dei non-top 10. Un ragazzo solido. L'inviato di El Pais a Siviglia gli ha chiesto giovedì: "Questa è la tua seconda finale di Davis dopo il crollo con la Spagna del 2008 a Mar de la Plata. Brutti sogni notturni?". E lui: "Ho avuto tanto da fare in questi giorni di preparazione da non aver trovato tempo per i sogni". Solido e concreto. Perso il primo set per colpa della lenta carburazione (Ferrer è invece stato il solito skyrocket, come dicono gli americani), s'è piano piano messo a macinare gioco: bombe di servizio, recuperi al limite delle leggi della dinamica, assoluta indifferenza al preponderante tifo iberico. Un campione interamente ritrovato, l'unico in grado di far fastidio, a partire da gennaio, ai quattro dominatori delle ultime due stagioni. Incassato il secondo set al tie break, Del Potro è sembrato prendere il largo. Non con Ferrer però, che lotta come nessun altro. Sempre. Conquistato un quarto set, sempre in equilibrio, il valenciano ha dominato il quinto, con Del Potro ormai incapace di reggere scambi prolungati, disabituato com'è alle partite long playing. È finita 6-2 6-7 3-6 6-4 6-3 dopo 4 ore e 43 minuti. Una partita d'antologia. Al doppio di sabato pomeriggio sono affidate le residue speranze di Vazquez. Difficile il pronostico. Feliciano Lopez e Fernando Verdasco hanno l'esperienza di 116 partite in coppia, con 52 vittorie. L'ultimo anno è però stato disastroso: 12 volte in campo insieme, 10 sconfitte. David Nalbandian ed Eduardo Schwank hanno giocato insieme solo tre volte nel 2008, con una sconfitta. Ma Schwank, 143 nel ranking dei singolaristi (gioca di solito i challenger), allenato dal fratello di Nalbandian, è uno specialista del doppio, finalista quest'anno al Roland Garros, semifinalista l'anno scorso a Wimbledon e agli US Open. Così, mentre Pennetta e Schiavone affronteranno a Milano le Williams, a loro guarderanno gli argentini che non si rassegnano. c.giua@kataweb.it 
"Mancandoci Rodrigo Palacio cercavo di far giocare il Milan per poi ripartire. A tratti ci siamo arretrati un po' troppo nel primo tempo e quindi nel secondo tempo ci siamo alzati un po', ma quando iniziavamo a fare qualcosa di meglio, su nostro errore abbiamo fatto rigore ed espulsione e sotto di un gol è dura con il Milan se resti in dieci e ultimamente ci capita spesso di restare in dieci e non va bene". Un Alberto Malesani dai toni dimessi commenta così la sconfitta del suo Genoa. "Noi abbiamo provato a fare la nostra partita, ma oggi il Milan ci è stato superiore - ammette il tecnico dei rossoblù -, eravamo sterili davanti, non riuscivo a vedere la squadra che poteva impensierire il Milan. Purtroppo l'assenza di Palacio questa volta si è sentita. Ci voleva lui, così diventa dura. Noi arriviamo lì davanti e poi si spegne la squadra. Io ho provato tante soluzioni ma non sono riuscito a trovare quella giusta. Senza Palacio siamo riusciti a far gol con vari giocatori ma non sempre ce la si fa, e soprattutto se giochi contro una squadra come il Milan, forte in tutti i reparti è più difficile. Se non ci riusciamo con l'attuale rosa vediamo di provvedere nel mercato di gennaio prendendo una prima punta". Il tecnico genoano, poi, riferisce di avere ancora la fiducia del presidente Enrico Preziosi. "Ci siamo visti e ci siamo stretti la mano - dice - Per fortuna la prossima settimana avremo Rodrigo (Palacio), Zé Eduardo, che ha giocato uno spezzone di partita. Vediamo se riusciamo a recuperare Caracciolo, perché se fai risultato, magari segnando e prendendo fiducia le cose cambieranno". 
Non c'è stata la riconciliazione: tra genoani e milanisti il tempo sembra essersi fermato al 29 gennaio 1995, il giorno della tragica morte di Claudio Spagnolo, vittima, prima della partita, dell'assalto omicida di un manipolo di ultras rossoneri. Malgrado l'auspicio delle due società e della famiglia di "Spagna", l'atmosfera sportiva della partita è stata rovinata dagli scontri, brevi ma piuttosto violenti, che si sono sviluppati tra via Moresco e via Canevari, all'altezza dell'istituto Firpo. Un gruppo di sostenitori milanisti, arrivati in pullman dalla stazione Brignole, avrebbero fatto fermare il mezzo avendo scorso dei tifosi rossoblù che li attendevano per cercare lo scontro: ne sono scesi ed è iniziata una battaglia con lancio di pietre, bottiglie, spranghe e bengala. L'intervento delle forze dell'ordine ha evitato che lo scontro degenerasse ulteriormente: la Polizia ha preferito lanciare lacrimogeni per allontanare i gruppi di facinorosi, limitando subito i problemi. Un agente della Digos è stato colpito alla fronte da un sasso e, in ospedale, gli sono stati applicati due punti di sutura. Il fumo dei lacrimogeni, spinto dal vento, è poi arrivato fin dentro il "Ferraris" infastidendo pesantemente sia i tifosi sugli spalti che i giocatori in campo. La partita è stata sospesa dfall'arbitro per nove minuti, dal 15' del primo tempo. In quel lasso di tempo ha cominciato a svuotarsi la tribuna dal lato della Nord mentre l'arbitro Celi mandava le squadre negli spogliatoi. Il clima sulle tribune è rimasto sempre molto tranquillo. Solo dalla gradinata genoana sono stati lanciati dei botti e, dopo la pausa, sono partiti un fumogeno ed un grosso petardo, tanto che è stato immediatamente annunciato, dall'altoparlante, la possibilità di sospensione della gara in caso tali episodi si fossero ripetuti. Alla fine i tifosi arrivati da Milano sono stati trattenuti nel loro settore fino a che il resto dello stadio non si è svuotato e nelle strade adiacenti il grosso del pubblico si è allontanato. 
