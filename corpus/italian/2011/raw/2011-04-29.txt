ROMA - Veltroni rilancia la battaglia interna al Pd. "A prescindere da come finiranno le elezioni, e la chiave di tutto, per capire se le cose andranno bene o male, saranno naturalmente i casi di Napoli e Milano, io credo che dopo il 16 maggio sia opportuno aprire con il segretario Bersani una discussione seria per capire se il percorso scelto dal partito è quello giusto". L'ex leader lo dice in una intervista al "Foglio" di cui è stato anticipato uno stralcio. "Noi abbiamo le nostre idee, le nostre convinzioni e le nostre proposte - dice Veltroni - e quando arriverà il momento naturalmente non mancheremo di esporle. Ma di qui a convocare un congresso - conclude -, non penso che sia ancora il caso parlarne. Diciamo che si vedrà alla luce della situazione politica". L'ex leader del partito aggiunge che sarà "importante coinvolgere figure come Matteo Renzi, Nicola Zingaretti e Sergio Chiamparino. "Io - dice Veltroni - non so cosa succederà nei prossimi mesi, so solo che sarà importante che nel futuro prossimo siano coinvolti sempre di più nel progetto del pd tutte quelle persone di qualità che potrebbero dare una mano al partito e che, indiscutibilmente, giocheranno una partita importante per il domani del Pd.Ma penso anche a tutte quelle personalità che non sono direttamente riconducibili al mondo della politica ma che non aspettano altro che avere la propria occasione per dare un grande contributo al progetto del centrosinistra". Leggi i commenti I commenti dei lettori 
Ottant'anni vissuti da simbolo di una metropoli, di un Paese e di un modo di fare e di vedere le cose in grande. Un'icona americana, l'Empire State Building, che aveva resistito perfino alla nascita delle Torri Gemelle che a 40 anni dalla nascita lo avevano soppiantato, più alte e possenti, ancor più "città nella città" con la loro capacità di ospitare 50mila lavoratori,  ma meno affascinanti, meno belle, lontane comunque dal cuore dl Manhattan, dalla 5th avenue. Destinate, semmai, a diventare simbolo postumo, dopo la tragedia dell'11 settembre: così imponenti, marziali prima, così vulnerabili poi. Il grattacielo che è stato il più alto del pianeta e  che dopo l'attentato del 2001 è tornato ad essere il tetto della Grande Mela spegne le 80 candeline il 1° maggio. In quel giorno del 1931, un presidente Usa, il non memorabile Herbert Hoover, schiacciò simbolicamente un bottone da Washington, mentre il figlio del governatore della città fisicamente apriva l'edificio. Il colosso era stato costruito a tempo di record: 14 mesi. I lavori erano cominciare, a ricordare le radici irish della città, il 17 marzo, giorno di San Patrizio, del 1930. Le ruspe sul sito erano arrivate 2 mesi prima. Curiosamente, uno dei primi eventi per cui la torre fu scelta come testimonial luminoso fu proprio la sconfitta dello stesso Hoover, battuto nel novembre del 1932 da Franklin Delano Roosvelt. Ma il destino mediatico del grattacielo per antonomasia era segnato dalla sua forma inconfondibile, con la grande scanalatura centrale e l'antenna, a voler quasi dare slancio gotico a una struttura che comunque non poteva, e non voleva, nascondere le sue misure. Da lì a poco (1933) arrivò il primo King Kong, con la scena finale del mostro che duella con gli aerei, poi replicata sul World Trade Center nel remake del 1975.  Pensato e portato a termine quando la maratona urbanistica che stava rapidamente portando New York a sopravanzare le capitali europee, simbolo di un Paese che aveva bruciato le tappe e si ergeva, tra le due guerre, a prima potenza mondiale, l'Empire è l'emblema della rincorsa. Il disegno è opera William F. Lamb, dello Studio Shreve, Lamb and Harmon. L'architetto impiegò appena due settimane a completare gli schizzi, ispirandosi a un suo precedente progetto, il Reynolds Building di Winston Salem, e alla Carew Tower di Cincinnati. I due antenati misuravano rispettivamente 20 e 50 piani, a testimonianza di quanto la Grande Mela andasse di fretta. Chi si sofferma un momento sullo skyline di Manhattan percepisce la frenesia di quegli anni: balza subito agli occhi l'evoluzione, anche formale: la casa multipiano si trasforma in un palazzone, alto come molti grattacieli europei di oggi ma non ancora sviluppato in verticale. E infine lo skyscrper. Tutto in 3-4-5 lustri. Scenario visibile a New York e Chicago ma non nelle altre metropoli americane, cresicute negli anni più recenti: lì a Dallas come a Denver, il downtown con edifici da 50 piani nasce all'improvviso, su una periferia di villette e prefabbricati rasoterra. Si pensi, tornando a quegli anni tra le due guerre, che al momento della posa della prima pietra dell'Empire, altri 2 edifici, già  in costruzione, erano in odore di record mondiale di statura, quasi erano nati apposta. Ma sia il 40 Wall Street che il Chrysler Building fallirono l'obiettivo per colpa dell'ultimo arrivato. Ufficialmente il Chrysler, che aveva superato nientemeno che la Torre Eiffel, ha detenuto il primato per un anno. In realtà, per buona parte del periodo, il futuro campione lo ha guardato dall'alto, seppure incompleto, dall'angolo tra la 5th avenue e la 34ma strada. Negli anni Trenta, l'Empire, con i suoi 381 metri (che diventano 443 con l'antenna) e la sua base imponente, dominava lo skyline in tutti i sensi. All'interno i numeri non erano da meno. I 102 piani, i 23mila addetti che poteva ospitare, le 340mila tonnellate di peso, i 113 chilometri di tubi idrici e i 760 di filo elettrico, i 76 ascensori, sono numeri da brivido ancora oggi. Ma rischiò di nascere nel momento sbagliato: il gigantismo infatti, stava facendo i conti con la Grande Depressione, e il costo non esorbitante rispetto alla portata dell'opera (41 milioni di dollari) non era sufficientemente basso da sostenere la grande crisi. Destinato a ospitare uffici, e una forza lavoro di oltre 20mila persone, rimase a lungo semideserto, complice anche la  2a guerra mondiale, cominciò a "ripagarsi" nel 1950. Ma nel frattempo era già diventato leggenda, immortalato da Hollywood e dalle cartoline che ritraevano le grandi navi di linea europee e americane all'ingresso della Baia dell'Hudson dominata dall'inconfondibile struttura Art Deco. Che nel frattempo veniva aggiornata, riveduta e corretta, acquisendo via via illuminazioni esterne per effetti scenografici in notturna,  decorazioni interne e dotazioni turistiche, come i due belvedere, situati all'86mo e al 102mo piano, che offrono vedute a 360 gradi su Manhattan; o in alternativa, il New York Skyride, che al coperto offre una simulazione virtuale della vista aerea sulla metropoli. Assieme alle attrazioni turistiche, negli ultimi anni si sono moltiplicati gli eventi che hanno trasformato l'Empire in strumento mediatico, capace di veicolare e comunicare messaggi e pubblicità. Le luci che di notte illuminano il grattacielo vengono di volta in volta utilizzate per creare disegni, e loghi a soggetto, in occasione di celebrazioni o ricorrenze: dall'80mo compleanno di Frank Sinatra al Royal Wedding di William e Kate, dalla colorazione bianco-rosso-blu della bandiera Usa, tenuta per diversi mesi dopo l'attentato dell'11 settembre, a quella che ricorda di volta in volta, i colori dell'azienda informatica che ha appena lanciato un software o quelli del logo dello Us Open di tennis. Il primato più prestigioso, quello di edificio più alto, fu sottratto all'Empire una prima volta nel 1967 dalla Ostankino, torre televisiva di Mosca. Limitando la competizione agli edifici abitabili, lo scettro cadde nel 1973, ad opera della Torre Nord del World Trade Center, poi superato dalla Sears (oggi Willis) di Chicago. Poi arrivarono i giganti asiatici, prima Kuala Lumpur, poi via via Shanghai, Taiwan, Hong Kong, fino all'exploit di Dubai, con il Burj Khalifa che ha quasi doppiato la concorrenza. Ma il centro di gravità rimane l'Asia pacifica, che oggi piazza 7 grattacieli nella top ten. E' tra Shanghai, Guangzhou, Shenzhen e Nanijng, oggi, che il paesaggio urbano cambia a vista d'occhio. E' là che la competizione a chi cresce di più si gioca a ritmi vertiginosi e a prezzi stracciati: se a Manhattan si potevano impiegare sottocosto emigranti italiani, polacchi e irlandesi, in cambio di un sogno americano che stentava a realizzarsi, oggi nel Pudong le maestranze cinesi producono in un contesto non ancora permeato di democrazia e di cultura del diritto del lavoro. Grandi potenze low cost. All'Empire non resta che la palma di edificio più alto della Grande Mela. Seppure per poco. Lo One World Trade Center, che sta nascendo al posto delle Torri Gemelle, potrebbe essere completato, almeno nella struttura di base, a fine anno. A quel punto avrà sopravanzato il vecchio Empire di oltre 150 metri. Riportando un po' d'America nella parte alta della classifica che tanto somiglia al ranking di chi al mondo conta di più. Ma senza per questo togliere charme all'Empire, straordinario esempio di icona (quasi) per caso. 
ROMA - Annuncia che la Lega ha presentato la mozione per chiedere una data per la fine delle ostilità in Libia, poi si concede una battuta su Tremonti. Umberto Bossi, con la fianco Letizia Moratti, partecipa alla festa dei giovani padani. E non perde occasione per elogiare il ministro dell'Economia. Poche parole dedicate al ministro le cui mosse fanno sussultare il governo. Un apprezzamento che conferma lo stretto rapporto, non a tutti gradito nell'esecutivo, tra il Carroccio e il ministro dell'Economia. "Tremonti non spende neanche un franco, a differenza di Berlusconi che spenderebbe troppo: meno male che c'era lui, se non c'era Tremonti avremmo fatto la fine della Grecia" dice il Senatur. Milano. Poi Bossi si lancia le amministrative di Milano. "Secondo me la Moratti pensava di andare al mare, invece dovrà lavorare. Non ci sono scuse - ha incalzato il leader leghista, rivolto al sindaco uscente in corsa per la riconferma - se vieni rieletta avrai anche i soldi per realizzare le idee, grazie al federalismo fiscale". "E io - ha aggiunto - potrò venire in centro a Milano senza pigliare tutte le buche. Noi ti daremo il voto ma ti controlliamo". Rai a Milano. Sempre rivolto alla Moratti, arriva la richiesta di aiuto per portare un centro di produzione Rai nel capoluogo lombardo: "L'azienda di viale Mazzini è troppo romanocentrica. Sono sicura che con il tuo aiuto ci riusciamo, sei stato determinante anche per malpensa e insieme ce l'abbiamo fatta". Parmalat. Bossi, è scettico sulle possibilità di successo dell'opa annunciata dalla francese Lactalis per acquisire la Parmalat. "Noi avevamo fatto una legge per impedire che ci portassero via la imprese strategiche - ha detto dal palco - secondo me non riescono a prenderla". Largo ai giovani. Ai leghisti che lo ascoltano il Senatur delinea il futuro del Carroccio: "Spazio ai giovani. Adesso dovete fare voi perchè io non ci sarò, non ci sarò io e non ci saranno quelli come Calderoli. La premiata ditta Bossi-Calderoli. Abbiamo molti giovani che ci spingono. I vecchi ci sono ma ora è il tempo dei giovani". Leggi i commenti I commenti dei lettori 
ROMA - E' in condizioni gravissime Lamberto Sposini, colpito questo pomeriggio da un malore poco prima di andare in onda su Rai1 con La vita in diretta. Il giornalista, 59 anni, è stato ricoverato all'ospedale Santo Spirito e poi trasferito al Policlinico Gemelli, dove è stato operato per ridurre una vasta emorragia cerebrale. L'equipe è guidata dal professor Giulio Maira, luminare della neurochirurgia, che è stato richiamato al Gemelli mentre era diretto a Firenze. L'intervento è riuscito, ma le condizioni del conduttore restano critiche e non è possibile al momento valutare eventuali danni neurologici. Sposini avrebbe dovuto condurre oggi con Mara Venier una puntata speciale del programma pomeridiano di Rai1 tutta dedicata al royal wedding tra William e Kate. La trasmissione - in un primo momento sostituita con un programma d'archivio, Dadada in musica - è iniziata in ritardo. Visibilmente scossa, la Venier ha annunciato al pubblico il malore di Sposini: "Lamberto ha avuto un leggero malessere. Ora sembra che tutto stia andando bene e che si stia riprendendo. Ti aspetto per baciarti", ha detto. In realtà - si è poi appreso - la conduttrice è andata in onda senza conoscere il reale stato delle condizioni del giornalista. Dopo il consueto appuntamento con il Tg1 delle 17, la puntata della Vita in diretta è stata chiusa in anticipo. "E' stata una cosa tremenda", ha dichiarato il presidente della Rai, Paolo Garimberti, uscendo dal Pronto soccorso dell'ospedale Gemelli di Roma. "Lamberto è un simbolo della Rai, sono a fianco dell'ex moglie, della figlia e della compagna di banco della figlia che in questo momento sono qui e sperano insieme a noi", ha aggiunto Garimberti. "Spero di rivedere questo grande professionista presto in Rai e, comunque, sugli schermi". Intanto è polemica sui soccorsi. Le condizioni di Sposini - in base alle testimonianze raccolte da chi era presente negli studi Rai di via Teulada - sarebbero apparse subito molto gravi, ma l'ambulanza sarebbe arrivata solo dopo 40 minuti. L'Azienda regionale emergenza sanitaria - 188 ha precisato che il mezzo d'emergenza sarebbe giunto a destinazione "19 minuti dopo la chiamata". In ogni caso, il presidente della Regione Renata Polverini ha chiesto "una relazione per conoscere i dettagli dell'intervento". Al capezzale di Sposini si sono subito precipitati la figlia Francesca, la compagna Sabina Donadio, colleghi e amici, tra i quali Paolo Garimberti, Clemente Mimun, Enrico Mentana (che gli ha dedicato l'edizione serale del Tg La7), Mauro Mazza, Massimo Giletti, Luciano Onder; Mara Venier, Emilio Carelli e Bruno Vespa. La notizia è immediatamente rimbalzata anche sul web, dove si moltiplicano i messaggi di solidarietà e incoraggiamento: 'Forza Lamberto Sposini', 'rimettiti presto', 'non mollare', 'una preghiera per Lamberto Sposini'. Non mancano però gli atti di sciacallaggio. Dopo pochi minuti dalla diffusione della notizia, Sposini risultava su Wikipedia "morto in seguito a un malore": immediatamente la pagina è stata bloccata dai gestori dell'enciclopedia on line che hanno applicato il filtro dei casi di emergenza. Su Facebook, intanto, si trova anche una macabra pagina intitolata 'Addio Lamberto Sposini'. 
MILANO - Cassa generosa con i propri azionisti. Ammonta infatti a 490  milioni il dividendo che il ministero dell'Economia, socio di controllo al 70%,  riceverà dalla Cassa depositi e prestiti mentre alle Fondazioni bancarie, che  detengono il rimanente 30% sotto forma di azioni privilegiate, la Cdp staccherà  un assegno da 210 milioni. E' quanto risulta dal bilancio 2010, approvato la  settimana scorsa dal consiglio di amministrazione dell’istituto guidato da  Giovanni Gorno Tempini. L’esercizio per il bilancio separato della Cdp spa si è chiuso  con un utile netto di 2,743 miliardi, in crescita del 59% rispetto al 2009;  tuttavia, al netto delle operazioni straordinarie (tra cui la permuta  azionariaria con il Ministero dell’Economia) il rialzo della redditività è stato  pari all’8%. I principali settori di intervento della Cassa, si legge in una  nota, sono stati le reti di trasporto e i servizi pubblici locali, le Pmi,  l’edilizia pubblica, energia, telecomunicazioni, ricerca, ambiente e  rinnovabili. L’attivo della Cassa, chiamata in causa nelle settimane scorse  nella partita caldissima su Parmalat (e ancora in ballo) è cresciuto nell’anno  del 10% e ammonta, a fine 2010, a 249 miliardi mentre il patrimonio netto si è  attestato a 13,7 miliardi (+13% rispetto all’anno precedente). Dal punto di vista del conto economico senpre della spa, la Cdp ha concluso  l’anno con una flessione del margine di interesse, a 1,659 miliardi (-17%)  mentre il margine di intermediazione è cresciuto del 6%. Stabile e molto  contenuto, al 4%, il rapporto cost/income. 
LIVORNO  - Nel giorno del dentro o fuori il Livorno d'incanto si ritrova: torna al successo dopo 6 turni di digiuno battendo l'Atalanta e si rimette in corsa per uno dei due posti ancora vacanti per i play-off. Per la squadra di Colantuono, che allunga la maledizione del Picchi (non ci vince dal 1948...) è il chiaro segnale di un calo di tensione. La serie A è ormai una certezza ma, certo, la festa dovrà essere ancora rinviata. TRAVERSA DI LUCI - I labronici attaccano fin dalle prime battute e, dopo un paio di conclusioni velleitarie di Iori e Schiattarella, creano il primo vero pericolo al 33' con Parravicini un cui sinistro da 25 mt è alzato in angolo da Consigli. Il Livorno insiste ma al 37' è anche sfortunato: una pregevole mezza rovesciata volante di Luci picchia sulla parte inferiore della traversa, a portiere battuto, e torna in campo. Per vedere l'Atalanta bisogna attente il 44': un sinistro dal limite di Tiribocchi è, però, controllato senza problemi da De Lucia. BONAVENTURA GELA IL PICCHI - Il Livorno prova a premere sull'acceleratore in avvio di ripresa. Si fa vedere subito dalle parti di Consigli con Dionisi ma, dopo appena 4', viene gelato da Bonaventura che, su assist di Barreto, trafigge De Lucia con un magistrale destro a giro dal limite. DIONISI RIEQUILIBRA LA SFIDA - La gara si accede: Iori sfiora subito il pari con un gran destro da fuori, sul fronte opposto, appena 2' dopo il gol, Bonaventura per poco non concede il bis sfiorando la traversa. Il Livorno si getta in avanti con rabbia e, dopo una conclusione pericolosa di Schiattarella, raggiunge il pari al 56' con Dionisi che scatta sul filo del fuorigioco su un lancio di Danilevicius e batte Consigli con un bel sinistro volante in diagonale. DANILEVICIUS RIBALTA IL RISULTATO - Sulle ali dell'entusiasmo la squadra di Novellino insiste e, al 63', ribalta il risultato con un tocco ravvicinato sotto la traversa, in anticipo su Consigli, di Danilevicus, lesto a sfruttare un cross dalla destra di Dionisi. ESPULSO BELLINI - L'Atalanta accusa il colpo e, per poco, non incassa il tris su punizione da Iori al 73'. Due minuti dopo gli orobici restano in 10 per l'espulsione, per somma di ammonizioni, di Bellini ma non ammainano la bandiera. E, proprio al 90', fanno correre un lungo brivido sulla schiena dei tifosi amaranto col subentrato Delvecchio che sfiora il palo di testa da pochi passi. LIVORNO-ATALANTA 2-1 (0-0) Livorno (4-4-2): De Lucia; Salviato, Knezevic, Miglionico, Lambrughi; Schiattarella (78' D'Alessandro), Parravicini, Iori, Luci; Danilevicius, Dionisi (85' Tavano). A disp.: Mazzoni, Bernardini, Antunesi, Barusso, Cellerino. All. Novellino. Atalanta (4-4-2): Consigli; Bellini, Troest, Manfredini, Peluso; Ferreira Pinto (70' Ceravolo), Barreto, Carmona (73' Delvecchio), Bonaventura; Tiribocchi, Bjelanovic (62' Ruopolo). A disp.: Frezzolini, Capelli, Raimondi, Ferri, Marilungo. All. Colantuono. Arbitro: Massa di Imperia Reti: 4' st Bonaventura, 11' st Dionisi, 18' st Danilevicius. Ammoniti: Bellini (A), Peluso (A), Dionisi (L) Espulsi: Bellini (A) al 75' per somma di ammonizioni. Recupero: 2' pt, 5' st. Leggi i commenti I commenti dei lettori 
Parte il 5 settembre la lotteria dei test di ammissione alle facoltà a numero programmato a livello nazionale. Il sito del Miur (il ministero dell'Istruzione, Università e della Ricerca) annuncia che "il decreto con cui saranno definiti le modalità ed i contenuti delle prove di ammissione ai corsi di laurea e di laurea magistrale programmati a livello nazionale per l'anno accademico 2011/2012 è in corso di perfezionamento", ma "al fine di offrire anticipata informativa agli studenti interessati e consentire agli Atenei di provvedere adeguatamente alla pianificazione degli aspetti organizzativi legati alle prove concorsuali sia livello nazionale che a livello locale, si anticipano le date di effettuazione delle prove". Per accedere alle facoltà di Medicina e chirurgia, in lingua italiana, e Odontoiatria e protesi dentaria, gli studenti dovranno cimentarsi nel consueto test a risposta multipla lunedì 5 settembre 2011. Il giorno dopo, martedì 6 settembre, sarà la volta degli aspiranti veterinari e mercoledì 7 settembre toccherà a coloro che intendono iscriversi alla facoltà di Architettura. La batteria di test, si chiude giovedì 8 settembre con la selezione per accedere alle Professioni sanitarie: ostetrici, infermieri, logopedisti, solo per citarne alcune. Per conoscere il numero dei posti che i 500 mila studenti dell'ultimo anno delle scuole superiori dovranno contendersi ateneo per ateneo occorrerà aspettare gli appositi decreti che il ministro, Mariastella Gelmini, emanerà nelle prossime settimane. Ma come avviene ormai da anni lo scoglio più difficile da superare sarà quello per diventare medico. L'anno scorso, i posti messi a disposizione furono 8.755. Anche la selezione per le professioni sanitarie  è piuttosto rigida, ma i posti disponibili sono parecchi di più: l'anno scorso superarono i 28 mila. Ma con quali regole gli studenti italiani si contenderanno a settembre i posti? Poco più di un mese fa, la Gelmini ha annunciato di volere, già da quest'anno, rivedere il meccanismo di accesso alle facoltà a numero chiuso. E per modificare in meglio la lotteria dei test ha avviato un tavolo tecnico che sta lavorando in tal senso. L'idea sarebbe quella di consentire agli studenti di concorrere per l'eccesso a più di un ateneo e/o di far valere lo stesso test di accesso per due facoltà: Odontoiatria e Medicina. E la stessa data  -  il 5 settembre 2011  -  fissata per entrambe le facoltà fa pensare che questa novità verrà introdotta già quest'anno. E' allo studio anche la possibilità di sostituire nel quizzone parte delle domande di cultura generale con quesiti di natura logico-deduttiva che esaltino, spiega il ministro, le capacità di analisi e di ragionamento dei candidati. Quella dei test di ammissione si è rivelata una vera e propria lotteria perché, negli anni passati, uno studente escluso in un ateneo con un punteggio sarebbe stato idoneo in un altro ateneo. Ma per realizzare queste novità occorre fare in fretta. Intanto, il business dei corsi di preparazione alle selezioni universitarie è già partito. Per prepararsi con cura si possono spendere anche 5 mila euro. Su Repubblica.it Guida ai test d'ammissione Leggi i commenti I commenti dei lettori 
