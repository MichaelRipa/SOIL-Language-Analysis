NEW YORK - Il caso Strauss-Khan resta aperto. Anche dopo il colpo di scena di pochi giorni fa, con i procuratori pronti a ribaltare la loro posizione di accusa nei confronti dell'ex direttore generale del Fondo Monetario Internazionale. Oggi i pm che indagano sul caso hanno incontrato i legali di DSK e, al termine dell'incontro, hanno ribadito che "il processo investigativo continua, e nessuna decisione è stata presa" a proposito dell'opportunità o meno di riformulare l'intero impianto accusatorio. VIDEO - FOTO 1 - 2 L'ipotesi era già emersa in modo formale nell'ultima udienza davanti al giudice della Corte Suprema di Manhattan, Michael Obus. Il quale, dopo aver preso atto che i termini dell'accusa erano cambiati "in modo sostanziale" per quanto riguarda la credibilità dell'accusatrice, aveva deciso di togliere a Strauss-Kahn gli arresti domiciliari e di restituirgli la cauzione da un milione di dollari. Ma aveva disposto anche che gli fosse trattenuto il passaporto, in attesa dell'esito delle nuove, annunciate indagini. I procuratori hanno ribadito che le indagini continuano. E se l'avvocato di Strauss-Kahn, Benjamin Brafman, ha definito "costruttivo" l'incontro, dall'ufficio del pm è venuto questo unico commento: le indagini proseguono. Alla luce di questi ultimi sviluppi, l'unico dato certo resta la prossima udienza, fissata per il 18 luglio. Solo allora si vedrà se nei confronti dell'ex direttore generale del Fondo le accuse saranno lasciate definitivamente cadere, e lui tornerà libero a tutti gli effetti, oppure se dovrà fare i conti con ulteriori pendenze giudiziarie. Il New York Times , che per primo ha rivelato il colpo di scena dei procuratori, ha pubblicato un editoriale in cui si sostiene la legittimità di arrivare comunque a processo. "Il caso è ancora tale da meritare un processo", titola il giornale pubblicando un servizio dell'editorialista - due volte premio Pulitzer - Jim Dwyer. Secondo il quale, sebbene sia stata messa in discussione la credibilità complessiva della donna che accusa Strauss-Kahn, non lo sono i capi di imputazione-chiave di cui lui è incriminato, come il tentato stupro . "Cosa c'è di sbagliato nell'idea iniziale di tenere un processo nei confronti di Dominique Strauss-Kahn - si legge - per decidere se lui abbia commesso un atto di violenza sessuale nei confronti di una cameriera d'albergo?". Critiche alla procura arrivano ora anche dal legale della cameriera che accusa di stupro l'ex presidente dell'Fmi. Kenneth Thompson ha chiesto infatti al capo della procura distrettuale di Manhattan, Cyrus Vance, di ritirarsi dal caso perché non imparziale e di nominare un procuratore speciale per seguirlo: "Chiediamo - è scritto in una lettera - nel modo più convinto che l'ufficio ricusi se stesso dal caso Strauss-Kahn e nomini un procuratore speciale". Il legale sostiene che la procura dovrebbe ritirarsi dal caso dopo la fuga di notizie di cui è stata responsabile. Lapidario il commento della procura: "Richiesta totalmente infondata". 
ROMA  - Lo chiamavano "bianchina" e nel gergo emerso dalle intercettazioni si intendeva il testosterone, l'ormone della forza, che somministravano, assieme ad altre sostanze dopanti e/o pericolose per la salute a giovani della categoria Under 23. Per questo e per altro sono finiti nelle rete tessuta dalla Procura di Padova e dal pm Benedetto Roberti. Primo fra tutti un ex del plotone, Mariano Piccoli, 40 anni, professionista negli anni '90 con la Mercatone Uno, la Brescialat, La Lampre e l'Acqua & Sapone (soprannominato "la pulce dei cavalcavia") e attualmente direttore sportivo della formazione giovanile GS Trentino Ballan Legno Case. Con il trentino la richiesta di rinvio a giudizio è toccata anche al ds in seconda, Tagliapietra e al farmacista di Mariana Mantovana Nigrelli, già coinvolto in un'altra inchiesta ancora in corso, che riguarda la Lampre e l'ex campione del mondo di Varese Alessandro Ballan, attualmente alla Bmc. Nel giro anche un giovane atleta Alexandre Gregorienko. Pesantissime le accuse a vario titolo: associazione a delinquere per procacciare sostanze dopanti; abuso di professione medica e farmaceutica, somministrazione di farmaci pericolosi per la salute. Si tratta di un'inchiesta importante perché svela per la prima volta la drammatica realtà del doping nel settore giovanile, lasciato praticamente a se stesso dai controlli praticamente inesistenti di federazione e Coni. Un doping tanto più insidioso e pericoloso perché riguarda ragazzi di 17 -18 anni; una pratica sistematica e organizzata dai dirigenti della società, come era capitato di sospettare in altre vicende simili recenti. E, in questo caso, provato da intercettazioni e dalle dichiarazioni di atleti verbalizzate da Roberti. Piccoli, secondo l'accusa, oltre a procacciare sostanze come il testosterone, l'ormone della crescita, la gonadotropina corionica (un ormone femminile che stimola la produzione endogena di testosterone) era "l'esperto" che indicava ai giovani corridori come e quando assumere le sostanze per non risultare positivi ai controlli. Si preoccupava, inoltre di preparare il cosiddetto "borraccino", una infernale mistura di caffe, caffeina, antidolorifici (contramal) e teofillina che i ragazzi assumevano nel finale di corsa. Nell'inchiesta. nata un anno fa da una perquisizione a Piccoli nel corso di una gara giovanile a Cittadella (Giro del Medio Brenta), figura anche una perizia che stabilisce l'interazione dannosa per la salute fra caffeina e teofillina. Piccoli, poi, sempre secondo gli inquirenti, si preoccupava di iniettare personalmente vari farmaci leciti come Voltaren e Muscoril acquisiti senza prescrizione medica da compiacenti farmacie del sud e usati off label, cioè al di fuori delle necessità e delle prescrizioni terapeutiche. E' la prova di quanto sia deleterio il retaggio di certi ex corridori che continuano l'attività nel ciclismo; sanno insegnare ai giovani soltanto le brutte abitudini di cui sono venuti a conoscenza da atleti. L'indagine diventa un importante precedente anche per l'inchiesta parallela di Mantova che coinvolge la Lampre di Ballan. Perché dimostra come Nigrelli, nonostante fosse già indagato per altri fatti relativi al nel 2009, continuasse bellamente la sua attività illegale per tutto il 2010. Come risulta da intercettazioni e da testimonianze. Leggi i commenti I commenti dei lettori 
NAPOLI - Il Napoli sogna Alexis Sanchez ma il sogno è destinato a restare tale. Secondo il patron dell'Udinese, Gianpaolo Pozzo, la trattativa può andare in porto: "Non è qualcosa d'impossibile. De Laurentiis mi ha fatto un'offerta davvero interessante". Ovvero 35 milioni di euro sull'unghia: "Adesso dobbiamo aspettare che finisca la Coppa America - dice il numero uno dei friulani a Kiss Kiss Napoli - al momento ci sono tante prentendenti, poi verificheremo chi è disposto ad investire cifre del genere. Comunque i tifosi del Napoli possono essere tranquilli, De Laurentiis farà le cose in grande e vuole vincere lo scudetto". In realtà Sanchez è vicinissimo al Barcellona, che ha quasi raggiunto l'accordo con l'Udinese e offre al giocatore cileno un contratto di cinque anni a 3,5 milioni a stagione. Cifre irragiungibili per la politica di De Laurentiis. ZAMPARINI SVELA: IL NAPOLI VUOLE PASTORE Il cileno sarebbe il sostituto ideale di Ezequiel Lavezzi. Il Manchester City non molla la presa: lo segue da mesi e cerca soltanto l'accordo sulla cifra. Lo sceicco Mansour non è intenzionato a pagare i 31 milioni di euro della clausola. Edinson Cavani, intanto, si augura che il Pocho possa rimanere in azzurro assieme ad Hamsik: "Spero che prendano la decisione migliore sul loro futuro - ha spiegato il Matador  -  devono essere felici. Io mi auguro che possano restare con me a Napoli". Su Inler, invece, nessuna novità: "Secondo me - continua Pozzo - resta ad Udine al 95%. I giorni passano e l'accordo ancora non c'è". Probabile che sia una manovra per accelerare la decisione dello svizzero. Il diesse Riccardo Bigon è ancora in attesa della fumata bianca: una risposta dovrebbe arrivare nel giro di un paio di giorni. Altre operazioni: Mario Santana è più vicino e potrebbe raggiungere i nuovi compagni già nel ritiro di Dimaro, in Trentino. Leggi i commenti I commenti dei lettori 
ROMA - Dalle interrogazioni presentate al ministro dell'Interno Maroni (che non ha risposto) dai senatori Perduca, Carloni, Chiaromonte e Poretti emerge un quadro inquietante nei CIE sparsi nel territorio italiano, soprattutto se si pensa che, molto probabilmente, situazioni simili a quelle illustrate al titolare del Viminale dai parlamentari, esistono anche in chissà quanti altri CIE. Una "crociera" da incubo. Cominciamo dall'inizio. Il 12 aprile scorso 700 tunisini, sbarcati a Lampedusa dopo il 5 aprile (giorno in cui finiva la protezione umanitaria decretata dal governo per gestire l'ondata migratoria), vengono imbarcati sulla nave "Excelsior" insieme con  240 immigrati di altra origine. La partenza è improvvisa, la nave non è stata in alcun modo attrezzata, mancano perfino i viveri. I passeggeri vengono fatti salire senza alcun controllo di identità e senza che venga detto loro dove andranno. Il 14  l'"Excelsior", che di fatto è un CIE galleggiante, approda a Palermo, dove scarica qualche decina di persone. La rivolta durante la sosta nel porto. Il 15 resta alla fonda in un piccolo porto. A bordo ci sono tensioni, mancano cibo e acqua e la polizia usa la mano dura. Il 16 la nave arriva a Civitavecchia, dove resta fino alla sera del giorno dopo, quando fa rotta, con ancora 450 persone a bordo, verso Napoli dove, la mattina del 18, 200 tunisini vengono sbarcati ed avviati alla ex caserma "Andolfato". Qui è stata allestita una tendopoli. Formalmente si tratta di un centro d'accoglienza, ma i tunisini non possono allontanarsi. Di fatto subiscono un fermo di polizia, che si prolunga fino al 22 aprile, cioè due giorni in più delle 48 ore prescritte per il fermo. E' la prima illegalità, ma molte altre ne seguiranno. Rivolta e repressione. Il 22 aprile, giovedì di Pasqua, a Parlamento chiuso, il ministero emette un decreto con cui la ex caserma è trasformata in CIE. Le condizioni di vita nella tendopoli, che erano già molto dure, diventano drammatiche. La senatrice Carloni riesce a entrare nel centro il 23. Riscontra circostanze "gravissime" e rivolge al presidente Schifani un appello perché sia organizzata una visita della Commissione Diritti Umani del Senato. Nella notte tra il 24 e il 25 c'è un tentativo di fuga di massa. Ne seguono scontri violentissimi e il giorno dopo le misure di contenzione vengono ancora inasprite. Vengono tolte brandine e panche e i materassi sono sistemati per terra. Ai tunisini, stipati all'inverosimile in tende di 20 metri quadri,  viene limitato l'accesso ai servizi, cosicché vengono costretti a orinare nelle bottiglie di plastica. L'inizio della ribellione. Vengono respinte le richieste della Caritas e di altre organizzazioni di poter fornire assistenza almeno ai minori. Nella notte tra il 7 e l'8 giugno la situazione precipita. Un ragazzo chiede di poter uscire dal campo per tornare in Tunisia dove è morto suo fratello. Al rifiuto dei responsabili si ribella e viene pesantemente malmenato. Allora tenta il suicidio ingoiando dei pezzi di vetro e a quel punto scoppia la rivolta. La polizia interviene molto pesantemente. A un certo punto diverse tende prendono fuoco. La Questura sosterrà che sono stati gli immigrati ad appiccare le fiamme, ma i tunisini dicono che l'incendio è stato provocato dai lacrimogeni. L'intervento della magistratura. L'episodio segna comunque una svolta. La mattina dell'8 la Procura di Santa Maria Capua Vetere dispone il sequestro della ex caserma, ormai devastata, per le indagini sugli incidenti. Il ministero dispone lo sgombero dei tunisini, che vengono distribuiti nei centri di accoglienza di Foggia e di Crotone. Il 24 giugno il Tribunale di Napoli, chiamato ad esprimersi sui ricorsi contro la detenzione, concede ai 200 la possibilità di ottenere un permesso di soggiorno temporaneo che consente loro di uscire dai centri. E' un po' poco per parlare di happy end, ma almeno a Santa Maria Capua Vetere la vicenda non si è conclusa in tragedia. Ma negli altri CIE? A Bruxelles chiedono "chiarimenti". La Commissione Ue aspetta delucidazioni dal ministero dell'Interno italiano sul decreto sugli immigrati, con cui Maroni ha sostenuto di aver recepito la direttiva europea 2008/15 che disciplina le espulsioni e il trattenimento coatto per le identificazioni degli extracomunitari. Ma intanto cosa sta succedendo nei 12 CIE sparsi per l'Italia, da Gorizia a Trapani, lo si è capito, appunto, anche attraverso le interrogazioni parlamentari appena illustrate. La "lettura" di Maroni. Secondo l'interpretazione che della normativa europea dà il ministro leghista, le autorità italiane avrebbero il diritto di trattenere gli immigrati in questi centri per tutti e 18 i mesi che la direttiva fissa invece come termine massimo da raggiungere solo in casi eccezionali. E di questo "diritto" il ministero dell'Interno fa uso alla grande. Trattati peggio degli ergastolani. Qualche settimana fa, i reclusi nei CIE erano - secondo il Viminale - più di 1800. In realtà, potrebbero essere molti di più. Il dato, infatti, non è verificabile: come è noto, il ministero ha deciso di proibire agli osservatori (i giornalisti, ma in più casi anche i parlamentari) l'accesso alle strutture. Un ergastolano pluriomicida può ricevere la visita di chi si preoccupa che venga trattato umanamente. Ed è sacrosanto. Un tunisino, la cui unica colpa è di essere sceso da una barca a Lampedusa, no. Illegalità e violenze. Nel silenzio dei CIE, dunque, può succedere qualsiasi cosa: irregolarità, sprechi e abusi nella gestione (che in certi casi è affidata a dubbie società private o ancor più dubbie cooperative), illegalità compiute sulla pelle degli ospiti, negazione di diritti fondamentali, come l'assistenza legale o un'informazione adeguata, maltrattamenti fisici e morali di tale gravità da configurare, secondo il parere di un gruppo di avvocati, una ripetuta violazione dell'articolo 3 della Carta europea dei diritti dell'uomo. Testimonianze agghiaccianti. La "Repubblica", qualche tempo fa, ha denunciato quanto accadeva nel centro di Palazzo San Gervasio, in Basilicata . Ora arrivano testimonianze altrettanto agghiaccianti su quello che è successo nel CIE di Santa Maria Capua Vetere, in provincia di Caserta, nel breve periodo in cui è esistito fino alla chiusura del giugno scorso. In questo caso, alcuni parlamentari del Pd e radicali, grazie anche alle pressioni dell'opinione pubblica e delle organizzazioni umanitarie del Casertano, hanno potuto mettere piede nell'ex caserma "Andolfato" che, nei giorni convulsi degli sbarchi a Lampedusa, era stata adibita a tendopoli temporanea e poi  trasformata dal ministero in CIE. 
In fuga da un posto di blocco si schiantano contro un tir. Sono morti così quattro pregiudicati milanesi: Massimo Gazzetti, 56 anni; Massimiliano Sporio, 34; Gianni Preite, 31, e Giuseppe Garofalo, 28. L'incidente mortale si è verificato attorno alle 21 sulla statale 9 via Emilia all'altezza del chilometro 306, nel centro abitato di Tavazzano con Villavesco. I quattro stavano viaggiando ad alta velocità a bordo di una vecchia Audi A6 station wagon di colore blu verso Lodi, provenienti dal Milanese, quando sulla loro strada hanno trovato un posto di controllo della polizia locale del Consorzio Nord Lodigiano. Un agente ha intimato l'alt ma il conducente dell'Audi ha accelerato, rischiando di travolgere i vigili e improvvisamente si è spostato sulla corsia opposta per sorpassare un'auto che procedeva regolarmente, fino a scontrarsi frontalmente con un autoarticolato Volvo 460 con targa lituana, carico di yogurt. La vettura è stata trascinata dal tir per oltre una cinquantina di metri, rimanendo incastrata sotto la motrice. Si ritiene che conducente e passeggeri dell'auto siano morti sul colpo. Feriti anche il conducente dell'autoarticolato e il passeggero, due lituani di 31 e 56 anni, trovati dai soccorritori del 118 di Lodi coscienti, anche se visibilmente sotto shock e trasportati subito all'ospedale Maggiore di Lodi, dove per il conducente sono state disposte anche analisi per l'eventuale assunzione di alcol o sostanze, come è prassi. Difficoltosa l'estrazione delle salme, che ha richiesto un lungo lavoro da parte dei vigili del fuoco, arrivati da Lodi e da Sant'Angelo Lodigiano. Dapprima sono stati estratti i corpi degli occupanti dei sedili posteriori ed è stato necessario tagliare le lamiere per ultimare il recupero delle vittime. Dopo il nulla osta da parte del pm di turno Delia Anibaldi i corpi sono stati portati nella camera mortuaria dell'ospedale di Lodi, a disposizione dell'autorità giudiziaria. L'autoarticolato e quanto rimaneva dell'auto, completamente disintegrata dallo schienale dei sedili anteriori in avanti, è sotto sequestro. A occuparsi dei rilievi e delle indagini sono i carabinieri di Lodi. La via Emilia è rimasta chiusa fino a dopo la mezzanotte; sul posto anche la Protezione civile e il sindaco di Tavazzano, Giuseppe Russo, oltre a tecnici dell'Anas. Una prima ipotesi delle forze dell'ordine fa ritenere che la vettura, che risulta venduta da una concessionaria di Milano, possa essere rubata, ma ancora non è stata accertata. Finora si ignorano le motivazioni della fuga. Saranno probabilmente disposti anche esami tossicologici sulle salme. La polizia locale non ha avuto nemmeno il tempo di avviare l'inseguimento: lo schianto è avvenuto a circa un chilometro e mezzo dal posto di controllo. 
Cinema ISCHIA Prosegue l'Ischia Film Festival: dalle 10 il convegno sul cineturismo "Film Location Tourism. Il cinema "Made in Italy" a confronto con i casi internazionali". Dalle 21.15 Teaser "Il cuore grande delle ragazze" a cura di Marche Film Commission. Dalle 21.30 "Parliamo di Cinema" con Pupi Avati, a cui seguirà la proiezione del documentario "Pupi Avati, un poeta fuori da coro". Dalle 21.15 nel piazzale delle Armi il film "Copia Conforme" di Abbas Kiarostami. Dalle 23 "Il papà di Giovanna" di Pupi Avati. Per il programma completo www. ischiafilmfestival. it. Info 081 989 872. CERVANTES Dalle 18 all'Instituto Cervantes, via Nazario Sauro 23, per la rassegna di cinema spagnolo "Cine Verano", il film "Un franco, 14 pesetas" (Carlos Iglesias, 2006). Info 081 195 633 11. PORTCI/ERCOLANO Per la rassegna "FreskoFilm": dalle 21 al II Circolo Didattico di Portici, viale Leonardo Da Vinci, il film "Nessuno mi può giudicare", di Massimiliano Bruno. Dalle 21 presso il Sentiero di Ercolano, via Vesuvio 71, strada vicinale Piano delle Ginestre, il film di John Turturro, "Passione". Ingresso 3 euro. Info 081 777 7851. SAN SEBASTIANO AL VESUVIO Dalle 21.15 al Parco Urbano di San Sebastiano al Vesuvio, via Panoramica, per l'arena estiva dell'Arcimovie, il film "Una notte da leoni 2" di Todd Phillips con Bradley Cooper. Ingresso 3,50 euro, 1 euro per gli over 65. Info 081 596 7493. Musica CASTEL SANT'ELMO Dalle 21 a Castel Sant'Elmo, per la rassegna "Sant'Elmo Estate", concerto di Carlo Faiello "A tamburo battente" e del percussionista Peppe Sannino che presenta il disco "Onde di terra", ispirato nel titolo a una raccolta di poesie di un autore napoletano, Mariano Bàino, con la volontà di suggerire un incontro fra le onde del mare di Napoli e le onde di terra del deserto africano. Ingresso 12 euro. Info 081 761 1221. INTRA MOENIA Dalle 21.30 Intra Moenia, piazza Bellini 70, per la rassegna "Giovedìnote", live music con gli Uroboro, trio formato da Stefano Costanzo (batteria), Andrea Rea (piano elettrico) e Daniele Sorrentino (basso). Info 081 290 988. LANIFICIO25 Dalle 21 al Lanificio 25, piazza Enrico De Nicola, "Performing Art Jam". Ingresso 5 euro. Ingresso libero per chi esibisce un biglietto del E 45 - Napoli Fringe Festival e per chi partecipa alla jam come artista. Info 081 658 2915. DUEL VILLAGE Dalle 21 il Duel Village di Caserta, via Borsellino, festeggia il suo undicesimo compleanno con il tango scugnizzo del cantautore argentino Diego Moreno, cabaret, cinema e degustazioni. Dalle 16.30 cinema per tutti a soli 3 euro.  Info 081 552 3476. SORRENTO Dalle 21.15 al grand hotel Excelsior Vittoria di Sorrento, per la rassegna "Jazz'è in terrazza...", il concerto di Luigi Di Nunzio Quartet in omaggio a John Coltrane. Classica VIETRI SUL MARE Dalle 21 nella Sala grande del Lloyd's Baia hotel di Vietri sul Mare, per la rassegna "Amalfi Coast Music Festival", il recital lisztiano del pianista Ivan Donchev. Ingresso libero. Teatro TEATRO FESTIVAL Per il "Napoli Teatro Festival": dalle 19 al teatro Mercadante, la prima di "Cristiana Famiglia", scritto e diretto da Fortunato Calvino. Dalle 19.30 "Otello e Iago, prologo" alla Lega Navale: navigazione teatrale a vela, attracco ai giardinetti del Molosiglio barca Maria Diletta. Dalle 20.30 "Ferito a morte - Preludio" al Bagno Sirena: dal romanzo di Raffaele La Capria, regia di Claudio Di Palma. Dalle 21.30 "Saïd el Feliz" all'Institut Français de Naples Grenoble: ideazione e interpretazione Thomas Germaine. Dalle 22 il dopofestival al Borgo Marinari. Info 081 426 991. FRINGE FESTIVAL Per "E45 Napoli Fringe Festival": alle 19, 20, 21 e 22 "Nabucco, marzo 1842" al teatro Sannazaro, via Chiaia 157. Dalle 20.30 alla Galleria Toledo, via Concezione a Montecalvario 34, "Idoli". Info 081 426 991. CAPUA Dalle 21.30 "L'Incoronata" apre la nuova edizione de Il Teatro dell'Architempo nel cortile di Palazzo Lanza a Capua, corso Gran Priorato di Malta 25. Protagonista dello spettacolo Luisa Sanfelice, donna molto chiacchierata che tra il 1799 e il 1800, colpevole d'aver salvato, seppur momentaneamente, la Repubblica Napoletana dalla congiura controrivoluzionaria. Info 0823 622 924. Libri ISCHIA Dalle 21 alla Corte degli Aragonesi di Ischia, via Vittoria Colonna, per la rassegna "Approdi d'autore", ideata da Graus editore, saranno presentati i libri "Il paese nasconde", di Andrea Esposito, "Senza pace, da Nassiriyah a Kabul, di Andrea Angeli, e "Non servono parole" di Mario De Simone. Agenda OSSERVATORIO ASTRONOMICO Dalle 19 nell'auditorium dell'Osservatorio Astronomico di Capodimonte, via Moiariello 16, l'associazione Ex Allievi Conservatorio di San Pietro a Majella propone un incontro su "La cultura come mezzo per il dialogo tra i popoli". Intervengono i Consoli Michael Burgoyne (Gran Bretagna), Mariano Bruno (Principato di Monaco), Denis Barbet (Francia), Christina Walter Much (Germania), Donald L. Moore (Stati Uniti), Andrea De Martino, Prefetto di Napoli, Stefano Caldoro, Presidente della Regione, Guido Trombetti, Assessore all'Università e Ricerca della Regione e altri ospiti. In programma un recital lirico con il tenore  Rosario Totaro e il pianista Francesco Pareti. Brani di Vinci, da Nola, A. Scarlatti, Fischetti, Negri, Labriola, Di Giacomo-Costa. SITI REALI Domenica alle 10 appuntamento in via Agnano Astroni 468 con gli operatori Siti Reali per una passeggiata nel verde dell'Oasi del WWF Cratere degli Astroni, guidati da personale esperto per conoscere il cratere più giovane, con i suoi 3600 anni, dei circa trenta che si trovano nell'area vulcanica dei Campi Flegrei, ma anche il più grande di essi. Ingresso 10 euro, per i bambini tra i 6 e i 12 anni 6 euro. Info 081 633 6763. ANACAPRI Dalle 21.30 al chiostro di San Michele, Anacapri, per "Mare Terra 2011", festival di filosofia, scienza arte e cinematografia, matografia italiana, la "Partita a scacchi tra Wittgenstein e Freud" con Carlo Monaco. CAVA DE' TIRRENI A Cava dè Tirreni al via la kermesse culturale sulla comunicazione "Koinè", contenitore di eventi e discipline, organizzata in occasione della mostra "Creatives are Bad!", ideata dall'agenzia MTN Company, che festeggia 10 anni. In programma mostre, seminari e dibattiti sulla comunicazione, sul made in Italy e sull'evoluzione dei marchi. Il Complesso di Santa Maria del Rifugio, il Marte Mediateca e la Sala Espositiva Comunale le location della rassegna. Fino a sabato. Info 089 312 2124. ASCEA Dalle 18 la Fondazione Alario per Elea-Velia di Ascea (Salerno), in collaborazione con la Fondazione Morra di Napoli, ospiterà le parole ed i segni di uno dei grandi dell'arte contemporanea, Hermann Nitsch, che legge "Das Sein". Giuseppe Zevola interpreta "Essere". Intervengono Lorenzo Mango e Romano Gasparotti. Video loop "Caravaggio & Nitsch 2010" di Mario Franco. Info 081 564 1655. 
ROMA - Il Tribunale militare di Verona ha condannato nove, tra ex ufficiali e sottoufficiali tedeschi, oggi tutti novantenni, per gli eccidi nazisti del 1944.  I fatti si svolsero lungo l'Appennino tosco-emiliano, e i nove militari hanno tutti subito condanne ad almeno un ergastolo ciascuno. La sentenza è stata letta in tarda serata dal Giudice Vincenzo Santoro dopo una lunga camera di consiglio. La corte ha deciso il "non luogo a procedere" per altre tre persone perchè nel frattempo decedute. L'ergastolo è stato inflitto a Ferdinand Osterhaus 93 anni, all'epoca sottotenente, Alfred Luhmann, 86 anni (caporale), Fritz Olberg, 89 anni (sottotenente), Wilhelm Karl Stark, 90 anni (sergente), Helmut Odenwald, 91 anni(capitano), Hans Georg Karl Winkler, 88 anni (sottotenente), Erich Koeppe di 91 anni (tenente), Karl Friedrich Mess di 89 anni e Herbert Wilke 92 anni. I condannati facevano pare della divisione "Herma Goehring" una sorta di  corpo di spedizione per Spezzare la resistenza ma che colpì anche la  popolazione civile trucidando, nel solo modenese, 140 persone. La sentenza riguarda in particolare le stragi di Monchio, Costrignano e Susano nel modense, di Cervarolo nel reggino e Vallucciole di Arezzo. Risarcimenti sono stati stabiliti per i parenti delle vittime, l'Anpi, i comuni interessati, la Provincia di Modena e la Regione Emilia Romagna. 
ROMA - Procede alla Camera, a rilento e senza sorprese, l'esame del disegno di legge sul testamento biologico . Tanto che, incassato il via libera all'articolo 1 (che prevede tra le altre cose il divieto esplicito di "ogni forma di eutanasia") e all'articolo 2 (sul consenso informato) per avere il voto finale sul provvedimento si dovrà attendere ancora fino a martedì. Battagliera l'opposizione, che sta usando per il dibattito tutto il tempo a sua disposizione per tentare di fermare un testo con cui, come ha accusato il segretario del Pd Pier Luigi Bersani, "pian piano Cicchitto sta decidendo come devo morire io". Pronta la replica del capogruppo del Pdl, che taccia come "macabre" le parole del leader dei democratici, spedendo in campo avversario la colpa dell'impossibilità di dialogo sul fine vita. VIDEO Binetti e l'"orgia", la gaffe di Giachetti Ma non è stata, questa, l'unica scaramuccia registrata nella lunga giornata di Aula, che ha visto tra i più combattivi i sei deputati radicali eletti con il Pd. Ad animare l'unico momento di vera tensione è stata la richiesta della radicale Maria Antonietta Coscioni di scorporare un emendamento del Pd per avere un voto ad hoc su un comma relativo al divieto di eutanasia. "Chi vuole ribadire che in questo Paese non ci deve essere l'eutanasia deve votare a favore", ha spiegato ai colleghi Roberto Giachetti del Pd. Rosy Bindi, che presiedeva la seduta, ha però chiarito che si votava un "articolo sostitutivo", non un "principio", peraltro contenuto nell'articolo uno poi approvato, e l'aula ha bocciato l'emendamento ad ampia maggioranza. Nonostante i numerosi voti segreti, insomma, la maggioranza, così come aveva più volte pronosticato il sottosegretario alla Salute, Eugenia Roccella, ha trovato fino ad ora largo consenso. "Inciampi ce ne possono sempre essere" ha ammesso comunque il sottosegretario in una pausa dei lavori, ma "la maggioranza è compatta, l'Udc è compatta, mentre il Pd ha più dissidenti di noi". Per Roccella, poi, con l'approvazione del testo il neosegretario del Pdl Angelino Alfano "potrà vantare un primo risultato di una storia pregressa, che si pone in continuità con la battaglia del presidente del Consiglio Berlusconi nella vicenda di Eluana Englaro ed è stata sempre sostenuta dalla maggioranza". Le votazioni sul testo proseguiranno domani, quando si potrebbero registrare tensioni su un emendamento 'fuori sacco' presentato all'ultimo dal relatore, che circoscrivere l'applicazione del testamento biologico ai malati in stato terminale per i quali sia stata "accertata assenza di attività cerebrale integrativa cortico-sottocorticale". Leggi i commenti I commenti dei lettori 
