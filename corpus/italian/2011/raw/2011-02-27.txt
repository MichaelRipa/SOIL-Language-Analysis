Un ristorante di pesce a metà strada fra le trattorie "da battaglia" e le cucine che amano sperimentare piatti e accostamenti. A Viareggio di locali di questo tipo ce ne sono, fortunatamente, più di uno e Cicero è tra i migliori. Soprattutto perché non sembra soffrire di un difetto comune a queste tavole: la ripetitività del menu. I camerieri sono molto attenti a proporre e al contempo ad assecondare i desideri del cliente, per disegnare ogni volta un percorso diverso. Hai voglia di un po´ di fritto per iniziare? Ecco un piattone di gamberetti di fondale bianchi e lunghi due centimetri. Eccellenti. Meglio un po´ di crudo? Arrivano subito degli splendidi scampi appena aperti. Ma perché disdegnare una zuppetta leggera cotta in una padella che quando avrai finito sarà usata per saltare uno spaghettino nell´intingolo? Le strade da prendere sono tante. Il pesce, come da tradizione, si può scegliere da un grande banco accanto alla cucina. C´è tutto per comporre una cena da ricordare o per togliersi qualche sfizio senza esagerare. Tenendo sempre conto che qui le porzioni piccole non esistono. Cicero è molto gentile e nel suo locale chi ama mangiare si sente a casa. Da Cicero via Michele Coppino 319, Viareggio. Telefono 0584/393089, chiusura tutto il giovedì e a pranzo il venerdì. Si spendono circa 50 euro. 
La storia della trasformazione della Ghiaia e del suo mercato, che ci affligge ormai quasi da dieci anni, risulta sintomatica delle problematiche di trasformazione della città storica, dei suoi usi e soprattutto della sua identità. Un caso che varrebbe la pena di sottoporre ad una approfondita ricerca universitaria, per la sostanza emblematica fatta di implicazioni culturali, storico sociali, architettoniche e paesaggistiche, ambientali ed economiche, nonché di governance urbana. Ma in attesa di un tale approfondimento, e per solidarietà ai commercianti del mercato e ai loro utenti sottoposti ad una infinita diaspora, mi limiterò ad una breve riflessione sulla contingenza della mancata autorizzazione da parte della Direzione Regionale del Ministero dei Beni Culturali in merito all'uso mercatale del cortile della Pilotta. Credo innanzitutto che l'estensione del mercato dalla Ghiaia alla Pilotta costituisca un fattore naturale e congeniale al metabolismo urbano, per come spesso, nella città storica, un numero cospicuo di bancarelle "invade" gli spazi, così collegando piazze, strade, slarghi in una continuità d'uso e di percorsi. Il mercato pervade la città e satura in particolare gli spazi pedonali che in quella occasione confermano la propria valenza pubblica. La reciprocità tra luoghi urbani e mercato si compie sul piano dell'espressione del valore sociale, di un ritrovarsi all'aria aperta che non si limita alla funzione del consumo (come sempre più avviene nelle scatole efficientistiche, banalizzate e pressurizzate dei centri commerciali). Da almeno mille anni la città si avvale di segni e caratteri che potremmo definire conformati, tra chiese, palazzi e relative strade e piazze, identificanti il prevalere della rappresentatività civica o dell'ecclesia, del potere finanziario, dell'attività universitaria e tanto altro ancora. A differenza di queste componenti urbane quella mercatale risulta essere più fluida ed adattabile, espandibile e mutabile. In parte si stabilizza e si concentra nel padiglione dedicato (esemplare quello alimentare di Modena) ma quasi sempre, soprattutto nella versione temporanea, si "accomoda" opportunisticamente in intere parti della città. Solo rimanendo nella città storica di medie dimensioni, da Padova a Pistoia e in altre cento, ci accorgiamo di questa pervasiva presenza, tangente i sagrati più sacri, i palazzi più autorevoli, le piazze più ammirate. Finito il mercato, svolte con celerità e efficienza le pulizie,  la scena urbana torna quella fissa, magnifica, della città italiana, ma come rinnovata. Si badi bene, se siamo ad Haarlem, a Munster o a Cambridge, la situazione non cambia, anzi spesso diventa più vivida e spontanea e in questo senso molta parte d'Europa ci da lezione di reinvenzione della tradizione mercatale urbana. Tutto questo ci insegna che quando la folla di un mercato non danneggia un luogo monumentale esprime il proprio valore civico comunitario e di conseguenza la capacità di produrre famigliarità con il luogo, affezione, nonché attenzione e rispetto. Non siamo forse alla ricerca di strumenti per rispondere al bisogno di sicurezza? Credo quindi che estendere il mercato nel cortile della Pilotta possa essere utilissimo rispetto a diverse problematiche: all'equivoca denotazione semantica conferita alla sistemazione della nuova Ghiaia, attenuabile forse solo attraverso una consistente massa critica mercatale; alla ricerca di identità dello spazio del cortile della Pilotta, da vivificare ulteriormente quale grande spazio monumentale aperto, attraversato, nonché amato e rispettato della città; ma soprattutto alla fragile struttura del centro storico nel suo complesso, che progressivamente rischia il depauperamento di funzioni, abitanti, espressioni comunitarie autentiche non meno che di caratteri riconosciuti. In questo senso è sintomatico l'imbrattamento periodico del Battistero, del suo non essere progressivamente più compreso nella periferia prossimo ventura del centro città. La collocazione di parte del mercato settimanale nel cortile della Pilotta dovrebbe certamente adottare un protocollo di sicurezza e controllo nella fase di avviamento; i mezzi, per altro leggeri, muoversi a passo d'uomo; i criteri dislocativi essere attenti alla salvaguardia e all'accesso delle istituzioni museali i cui turisti, e in particolare le turiste, guarderanno comunque con simpatia all'occasione di incontro con le bancarelle (ho purtroppo esperienze dirette in materia...). Queste ed altre avvertenze e criteri traducibili in indicazioni prescrittive quali parti integranti di un atto di autorizzazione. Come sarebbe auspicabile, anche in questo caso parmigiano. * architetto e docente universitario 
In Europa ci sono soltanto sei chef premiate con le tre stelle Michelin. Tre sono in Italia. Una è lei, Annie Feolde, la signora che molti anni fa ha trasformato la cucina fiorentina. Oggi il suo ristorante, l´Enoteca Pinchiorri, è uno dei posti più esclusivi del mondo, ma lei ha mantenuto la semplicità e lo stupore di quando ha iniziato. Nata in Francia, è arrivata da noi alla fine degli anni Sessanta per imparare l´italiano e non se n´è più andata. Ha conosciuto Giorgio Pinchiorri, lo ha sposato, e insieme hanno aperto il loro ristorante. All´inizio era solo un´enoteca, ma poi... «Ho iniziato a preparare degli stuzzichini per accompagnare le degustazioni e ho notato che la gente li apprezzava. Allora abbiamo deciso di allargarci un po´ e di creare un buffet nella sala centrale. Ai nostri clienti piaceva, così nel ´79 abbiamo deciso di mettere a tavola la gente». E´ stato subito un successo. Annie però si muove male tra i piatti della cucina toscana, la sua creatività la porta altrove. Intanto arriva la prima stella Michelin, nel 1981, la prima assegnata fuori dalla Francia. Ma Annie non si ferma. Legge libri, cerca vecchie ricette, studia, rielabora e quando nel 1982 Paolo Petroni le chiede di fare una cena toscana un po´ rivisitata, lei è pronta. «Quella cena fu un successo». Da lì in poi Madame (nel suo ristorante la chiamano tutti così...) non si ferma più. E nel 1982 arriva anche la seconda stella. «Fu uno shock, quella seconda stella ci ha dato le ali». La consacrazione assoluta arriva nel 1993, con la terza stella. Ormai vino e cucina vanno di pari passo. «Ma è sempre la cantina a fare la differenza - dice lei -. Sa cosa mi dicono spesso i nostri clienti: ho mangiato bene, ma ho bevuto meglio». Un connubio perfetto che fa schizzare le quotazioni e i prezzi. Magnetica, carismatica, intraprendente, oggi la sua cucina è in mano a Italo Bassi e Riccardo Monco. «Italo lavora con me da venticinque anni, Riccardo da ventidue. Con loro ho un dialogo diretto, a volte discutiamo, certe altre non siamo d´accordo, ma quello che esce dalla nostra cucina è sempre il risultato di un lavoro di gruppo anche se ognuno ha la sua personalità e sensibilità». Una mèche sui capelli rossi («L´ho fatta per dare un po´ di luce al viso, ce l´ho da vent´anni») e ancora un sacco di cose da dire. «La cucina non può stare ferma, deve evolversi». Quella toscana però va più lenta delle altre. «Perché le abitudini sono cambiate e la cucina toscana, quella tradizionale, è troppo pesante. Ma qui come alleggerisci un piatto ti accusano subito di essere più francese che italiano». E non è che a Firenze le cose vadano meglio. Anzi. «Perché Firenze, come Roma e Venezia, essendo piena di turisti tutto l´anno si sente appagata. Manca la spinta a migliorare la qualità». E lei signora, quando esce dove va a cena? «Recentemente mi hanno portata all´Antico Fattore e dal Fagioli. Per me quello è un mondo nuovo, hanno prezzi così bassi e un servizio così... disinvolto. Non è il mio stile, ma se le cose sono buone va bene lo stesso. Però quando voglio stare bene vado da Ora d´aria, Marco Stabile è l´unico che fa una cucina da vero chef». 
"Torino e' la più grande citta' del Nord governata dal centrosinistra. Puo'  avere un grande ruolo nazionale nel promuovere un federalismo democratico e non  corporativo, i valori dell'unita' e dell'inclusione". Sono passate le 23 quando,  finalmente, la piccola folla che ha resistito nella sede del Pd si scioglie in  un applauso a Piero Fassino, che ha appena finito le sue prime dichiarazioni a  televisioni e giornali da vincitore delle primarie. Fassino, anche lui, appare  in uno dei suoi non frequenti momenti di gioia e di commozione. Come quando e'  stato eletto segretario dei Ds. Con lui la moglie Anna Serafini, dolcevita  grigio, occhi stanchi e sorriso felice, e i fedelissimi dello staff: Valentina  Santarelli , Giancarlo Quagliotti, Mario Sechi, Andrea Giorgis, il 'guru'  milanese Marco Marturano. Ora che e' finita, le tensioni si stemperano e perfino  Fassino e Gariglio si abbracciano e si prestano alle foto di gruppo dei cinque  candidati. "Da domani - annuncia Fassino - lavorero' per unire tutto il  centrosinistra, a partire da loro, i miei competitori nelle primarie. Se saro'  sindaco, guidero' una giunta per meta' di donne e per meta' di uomini". E a Enzo  Ghigo, che ha annunciato la scelta del candidato della sinistra entro una  settimana, risponde a distanza: "Per esperienza non sottovaluto nessun  competitore, certo il centrodestra puo' mettere in campo personalita'  importanti. Scelgano il loro candidato, poi ci confronteremo". Sul debito del  Comune: "lo affronteremo a tempo debito". Perche' vuole fare il sindaco?  "Perche' e' la mia citta', che amo, e voglio darle la mia esperienza. E' stata  diretta da un grande sindaco. Terzo motivo: e' sbagliato pensare a classe  dirigente soltanto a Roma, specie in tempi di federalismo. Non a caso a Milano e  Roma sono sindaci due ministri" 
Dicomano è a soli 2 chilometri. E la Fattoria Il Lago, di proprietà della famiglia Spagnoli, offre anche agriturismo. Siamo a Citerna, la località dove nasce questa Docg di 14,5 gradi targata Chianti Rufina. La fattoria, appartenuta ai marchesi Vivai-Bartolini-Salimbeni, con l´arrivo degli Spagnoli nei primi anni Sessanta è stata oggetto di un accurato recupero. Il Lago riserva 2006 nasce qui ed è un vino fatto di Sangiovese in purezza. Rosso rubino con qualche sfumatura granata, si presenta all´esame olfattivo intenso, fine e non nasconde il suo affinamento in barriques. E´ un vino di buon corpo, con una trama tanninica ancora viva che può migliorare il vino durante l´affinamento in bottiglia. Il gusto è armonico e persistente. Si accompagna bene con stracotti, carni di maiale, arrosti e formaggi stagionati. Nella nostra scheda Onav raggiunge gli 83/100. Il prezzo di una bottiglia è di 10 euro presso la fattoria Il Lago di Dicomano. 
«PER vincere a Napoli c’è un solo modo: chiudere un capitolo del passato e sbarrare il passo alla destra. E la candidatura di Luigi De Magistris può fare proprio questo. D’altro canto, non vedo nel centrosinistra nomi della stessa potenzialità e dello stesso prestigio che siano disponibili alla sfida. Per questo, mi auguro che il Pd voglia fare un atto di responsabilità. Ma se non lo facesse, mi appellerei alla Napoli sana, al voto della società civile». Antonio Di Pietro, leader dell’Italia dei Valori, proprio come il suo (scalpitante) delfino, avverte: «Noi andremo avanti». Ma chiede al Pd di non chiudere la porta. E, un po’ come Morandi da quel palco dell’Ariston, invita: «Stiamo uniti». ONOREVOLE Di Pietro, a destra e a sinistra c’è chi ironizza. Così, dicono, Di Pietro si insedierebbe nella capitale del sud e si libererebbe di De Magistris. «Ecco, due piccioni con una fava. Da un lato diamo la possibilità di svoltare alla prima amministrazione del sud, dall’altro strutturiamo una persona affinché abbia un ruolo importante nella politica nazionale di primo livello, e nell’Idv». Il Pd ha già detto «no alle imposizioni». A troppi di loro non va giù il nome di De Magistris. «Ma noi abbiamo provato a trovarne un altro. E per dirla tutta: è stato il Pd a depotenziare le primarie, un istituto democratico importante ridotto ad un regolamento interno. Che vogliamo fare: continuare a farci del male?». Proprio lei lanciò l’ultimatum su Cantone, “o dentro o fuori”. Non pensa che questo abbia influito sul no del magistrato? «Non credo proprio. Io e De Magistris abbiamo spinto affinché accettasse, era il nome che poteva tenere unita la coalizione. Ma è vero che abbiamo già perso troppo tempo per il macello delle primarie. Perdere altri giorni è autolesionistico». Come spera di convincere Bersani? «Diciamo la verità: non è Bersani che devo convincere. Fosse per me e per lui, ci metteremmo d’accordo in 5 secondi. No, dobbiamo far capire alla nomenclatura locale del Pd che è tempo di fare un passo indietro. E di coinvolgere militanti e gente che non va a votare, cittadini che lavorano per una società migliore e anche quelli che si sono rassegnati. A Napoli ci vuole una cosa: chiudere un capitolo, quella della politica politicante di destra e di sinistra». Non le hanno detto che De Magistris, da poche ore, è meno tranchant di lei? Ha riconosciuto al periodo di Bassolino anche «il buono che c’era». «Difatti il problema non è tanto la diagnosi del passato. Per chi si accinge a correre come sindaco, non è giusto girare la testa all’indietro. Diamoci il compito, tutti insieme, di far capire agli elettori che con questa candidatura c’è l’opportunità di non consegnare la città nelle mani del centrodestra». La tesi opposta è che in questo modo il centrosinistra si sfalda definitivamente in tante sfide personali. Non sarebbe stato meglio un candidato unitario? «Faccia un nome. Io non ne vedo. Non di questa potenzialità». Libero Mancuso, ma anche qualche intellettuale, obiettano: basta magistrati, il centrosinistra così alimenta l’antipolitica. «Non mi sembra preoccupante che un magistrato, cioè un servitore dello Stato, passi a servire lo Stato in altra veste. A me preoccupa che un delinquente o un incapace diventino amministratori. E poi, nello specifico, mi risulta che Mancuso sia stato un ottimo magistrato apprezzato come amministratore». Se voi e il Pd doveste andare separati al primo turno, non sarebbe già una sconfitta? «Porte aperte al Pd sempre, fino all’ultimo minuto. Dobbiamo stare uniti. Ma se il partito dovesse rimanere imprigionato da un sentimento di gelosia o invidia, perché noi esprimiamo un candidato e loro no, allora mi rivolgerei direttamente alla città, perché faccia contare il suo voto». 
Piero Fassino ha vinto le primarie di Torino. Quando mancavano pochi minuti alle dieci lo ha chiamato Davide Gariglio, l'avversario più temibile: "Complimenti Piero". E' stato il certificato su una vittoria che, già tracciata dagli exit poll, è diventata concreta a mano a mano che lo spoglio nei 73 seggi cittadini andava concludendosi. E poco dopo le 23 Gariglio ha dettato una dichiarazione alle agenzie: "Da domani lavoriamo tutti perché il centrosinistra vinca a maggio. Da noi è arrivata una proposta politica coraggiosa, che ha raccolto un terzo dei votanti". Alla fine dello scrutinio, l'ex segretario dei Ds ha raccolto 29.297 voti, pari al 55,28%; Gariglio il 27,39%, Gianguido Passoni il 12,42%; Michele Curto il 4,15% e Silvio Viale lo 0,76%. Alla consultazione hanno partecipato  53.185 persone, più o meno un elettore su 4 del centrosinistra.  Fassino ha ricevuto le prime telefonate di congratulazioni da Bersani e Prodi. Anche l'ex leader dei Ds ha lanciato un appello simile a quello di Gariglio: "Adesso lavoriamo tutti uniti per la scaenza di maggio". Felice anche il sindaco uscente della città, Sergio Chiamparino. "La fase della mia successione inizia nel migliore dei modi. L'elevata affluenza al voto e la serenità e compostezza della partecipazione hanno riabilitato le primarie". Gli exit poll. Ecco i risultati pubblicati subito dopo la chiusura dei seggi sul sito di Termometro politico: Fassino 47-51%, Gariglio 24-28%, Passoni 14-18%, Curto 5%-8%, Viale 1-2%. Poi lo spoglio ufficiale, cominciato mentre in alcuni seggi c'erano ancora persone in coda per votare. E' proprio il record di affluenza a mettere tutti d'accordo. Dice Piero Fassino: "Ero sicuro di una grande affluenza, in questa campagna ho registrato una grandissima simpatia e consenso. I cittadini sono più saggi di quelli che fanno le previsioni".  "E' stata una campagna vera che ho condotto parlando di Torino ai torinesi e raccogliendo domande ed esigenze dei torinesi. Credo che se oggi come si sta verificando - ha concluso - ci sarà una grande partecipazione questo farà bene al centrosinistra, a Torino e alla democrazia in generale". L'ex segretario Ds: "Risultato straordinario" Le reazioni. Entusiasmo e savoir faire anche da parte del principale competitor di Fassino, Davide Gariglio. Al  seggio nel quartiere dove è nato, di prima mattina dice che la giornata è cominciata sotto i migliori auspici: "Chiunque vincerà sarà legittimato dai cittadini - dice - Da Fassino mi divide il programma. Io ho puntato tutto sul rinnovamento; credo che questa città ne abbia bisogno dopo l'ottimo lavoro di Chiamparino. Ci unisce invece l'appartenenza allo stesso partito e la voglia di  migliorare la città". Al seggio anche i genitori, e la mamma Maria dice: " Ho avuto un incubo, ho sognato che dicevano che aveva vinto Fassino". Alle 12.30 anche il sindaco Sergio Chiamparino, uno dei primi supporter di Piero Fassino, si è presentato al suo seggio, in via Matteo Pescatore, dove alle 12 avevano votato 180 persone, il doppio delle scorse primarie: "Se l'affluenza è cosi alta è positivo, positivo per la città, per il centrosinistra e per chiunque vinca".  Il Pd riparte da Torino dopo la brutta figura di Napoli?, gli è stato chiesto. "Non so se riparte da Torino, ma di sicuro Torino dà una mano al Pd. Nulla fa pensare ad un inquinamento del voto. Questo è un primo dato più che positivo". Candidato Novara. Andrea Ballarè, commercialista 43enne, sarà il candidato a Sindaco di Novara per il Centrosinistra nelle prossime amministrative. Ha battuto nelle primarie il candidato di Sinistra, ecologia e libertà, Nicola Fonzo, e Nathalie Pisano, dei Radicali. Ha ottenuto il 68% dei 1.508 voti complessivi; a Fonzo e Pisano sono andati, rispettivamente, il 28,5% e il 3,2%. 
La scena è simile a tante altre già viste. E a quelle che, inevitabilmente, seguiranno. In via del Sole, a pochi passi da piazza Miraglia, il branco, una decina di delinquenti assetati di violenza, assale, per rapinarli, sette studenti stranieri , cinque ragazzi e due ragazze ospiti di un ostello che si trova in via della Sapienza: nel decumano superiore, a pochi passi dal vecchio Policlinico. Il bottino è da straccioni: una novantina di euro, un paio di carte di credito e altrettanti telefonini. Ma il colpo all’immagine della città, l’ennesimo, è devastante. E avrà, non è difficile ipotizzarlo, un’eco sui media anche d’oltreoceano: le vittime di questa violenza sono sei statunitensi e un canadese, di età tra i venti e i ventidue anni. Non hanno riportato ferite, ma hanno vissuto quindici minuti di terrore. E hanno preferito non sporgere denuncia: «A cosa servirebbe?», si chiede con amarezza il titolare dell’ostello, Giovanni Berardi, aggiungendo che i sette giovani apparivano sconvolti e desiderosi solo di lasciarsi alle spalle la drammatica esperienza. I ragazzi si erano concessi un weekend tra Napoli e Pompei prima di tornare a Parigi e a Siviglia, dove studiano. Avevano preso alloggio in un ostello del centro storico, attratti dal fascino dei decumani. «Avevano consumato una pizza in un locale del centro storico non molto distante dall’ostello - dice Berardi - e stavano rientrando. Erano allegri e avevano un fitto programma per i due giorni di vacanza. Non so qual è ora il loro stato d’animo, ma posso dire che non ce l’hanno con la città. Uno mi ha detto: Giovanni tu non c’entri, non è colpa tua». La sequenza dell’aggressione, ricostruita nei dettagli, si è svolta senza che nessuno potesse intervenire. Non c’erano agenti ma, per fortuna, le urla di alcuni passanti hanno messo in fuga i bulli che stavano tentando di forzare l’ingresso dell’ostello per continuare la loro bravata. Erano una decina e hanno fatto irruzione nel vicolo, una parte a piedi, gli altri a bordo di uno scooter per impedire ai giovani qualsiasi via di fuga. Pugni, calci e una rabbia feroce: era da poco passata l’una, hanno potuto agire indisturbati. Poco dopo l’aggressione, prosegue il titolare dell’ostello, «ho visto passare un’auto dei carabinieri. Da noi non sono venuti, ma è probabile che abbiano tentato di ricostruire l’accaduto». Cosa succederà ora? «Parlano i fatti», conclude il titolare dell’ostello. «In passato ci sono state denunce e allarmi, ma cosa è cambiato? Io mi sforzo di mettere in guardia i clienti spiegandogli i pericoli, ma, evidentemente, ci vuole ben altro. È un colpo al turismo, così la città va al tappeto». 
BREMBATE (BG) - Sarà l'autopsia attesa nelle prossime ore a fornire le prime risposte certe sulla morte di Yara Gambirasio ( FOTO ),  trovata ieri in una zona isolata vicino all'area industriale di  Chignolo d'Isola, a nove chilometri da Brembate di Sopra, dove il 26  novembre scorso era scomparsa. Il primo riconoscimento del corpo è stato  basato sull'apparecchio ortodontico, e i vestiti che erano gli stessi  indossati nel giorno della scomparsa: il giubbotto nero di Hello Kitty,  la felpa azzurra, i leggins neri. Dalle prime rilevazioni dei medici  legali il corpo di Yara presenta almeno sei ferite da arma da taglio, inferte con  particolare violenza. La ragazza sarebbe stata colpita prima alla gola,  poi avrebbe tentato di difendersi subendo il colpo al polso e  alla  fine sarebbe stata colpita alla schiena. Quest'ultime ferite, sempre secondo quanto avrebbero accertato gli inquirenti, sarebbero "molto profonde". Secondo quanto trapelato dagli investigatori, Yara potrebbe essere stata uccisa la stessa sera della sua scomparsa. I capelli, infatti, erano ancora legati con lo stesso elastico rosso che aveva al momento di allontanarsi dal Palazzetto dello Sport di Brembate. Continua la ricerca di tracce L'omaggio della gente Il riconoscimento formale è venuto dai genitori Maura e Fulvio Gambirasio, all'istituto di Medicina legale di Milano ( FOTO ).  Era presente anche la dottoressa Cristina Cattaneo, anatomopatologa che  in passato si è occupata anche delle vittime delle Bestie di Satana e  che è stata sul luogo del ritrovamento di Yara. La madre della ragazzina  è uscita sorreggendosi al marito e a un'altra persona. Entrambi i  genitori hanno mantenuto il loro totale riserbo e sono rientrati a  Brembate di Sopra. I rilievi sul luogo del ritrovamento L'omelia del parroco di Brembate Continua la ricerca di altre tracce Viareggio, la dedica del Carnevale Sul  fronte delle indagini, il questore di Bergamo Vincenzo Ricciardi ha  dichiarato: "Abbiamo trovato cose importantissime. Da ieri sono al  lavoro ininterrottamente gli esperti scientifici dell'Ert (Esperti  ricerche tracce) - ha aggiunto il questore - cercano ogni piccolo segno,  ma comunque ciò che è stato trovato è importantissimo".  Gli oggetti  ritrovati sarebbero l'iPod della ragazza, la sim card e la batteria del  del cellulare (mentre il telefonino, un Lg nero, non è stato  rintracciato). L'ipotesi che sembra prevalere tra gli investigatori dopo  l'esame del corpo è quella che Yara possa essere stata uccisa subito  dopo la scomparsa il 26 novembre scorso. Gli investigatori acquisiranno i dati registrati dalla cella telefonica che 'copre' il campo di Chignolo d'Isola, dove ieri è stato trovato il cadavere della tredicenne. E' questo, secondo quanto si apprende, uno dei primi accertamenti disposti per cercare di risalire all'assassino - o agli assassini - della ragazzina di Brembate Sopra. L'accertamento ha uno scopo preciso: individuare tutti i telefoni che si sono agganciati alla cella di Chignolo sia la sera del 26 novembre, giorno della scomparsa di Yara, sia nei giorni immediatamente successivi. Gli investigatori sono infatti convinti, in base agli elementi a disposizione al momento, che la ragazzina sia stata uccisa nell'immediatezza della sua scomparsa e contestualmente sia stata abbandonata in quel campo nella zona industriale di Chignolo. 
