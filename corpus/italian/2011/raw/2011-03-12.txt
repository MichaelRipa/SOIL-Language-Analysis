Da cinque anni è una trottola che viaggia tra Corea e Giappone, tra Stati Uniti e Canada tra Russia e Brasile. Sono solo alcuni dei mercati esteri in cui Bruno Rocca con la sua azienda agricola Rabajà esporta i suoi vini. A fare l'ambasciatrice però non è lui, ma la figlia Lucia: entrata in azienda sei anni fa dopo essere andata a farsi le ossa e a studiare l'inglese negli States, è toccato a lei farsi carico dei mercati esteri dove finisce gran parte del vino dei Rocca. E lo sta facendo con grandi risultati. Con lei, a dare una mano al papà Bruno, c'è adesso anche l'altro rappresentante della terza generazione di questa famiglia di Langa, il fratello Francesco che dopo il diploma all'Enologica di Alba sta prendendo possesso di vigne e cantina. Saranno loro insomma a garantire la continuità ai grandi Barbareschi di famiglia (il Maria Adelaide, il Rabajà, il Coparossa) alla Barbera d'Asti e d'Alba. Insomma, almeno nelle cantine di Langa, i giovani stanno prendendo il potere. RABAJÀ-BRUNO ROCCA, strada Rabajà 60, Barbaresco (Cn), info 0173/635112 
Non spaventi il nome "Bagni Municipali". E nemmeno il marchio, che potrebbe sembrare un pitale (e invece è un mestolo, direi). In tempi di recupero della memoria e di riscoperta dei luoghi ci sta che un caffè si porti appresso il vecchio uso degli spazi che occupa. Bon: non per fare lo sbruffone, ma dopo aver mangiato grilli fritti e larve bollite nel Triangolo d'Oro, non è certo un'insegna curiosa a fermarmi. Così, mercoledì eccomi nella caffetteria innestata nella Casa del Quartiere di San Salvario. La struttura meriterebbe molte parole - viste le innumerevoli iniziative che fa per e sul territorio - ma noi solo di vivande ci occupiamo: dunque, non divaghiamo. Trapassata la porta all'angolo di via Belfiore, s'entra in una teoria di stanze, stanzoni e stanzette tutti colorati. Superato il banco, eccomi nella sala del pranzo (è aperto a mezzogiorno tutti i dì, la sera apericena più qualche serata-evento) che ha una grande parete arancione, la finestra che dà sul cortile - dove sarà bellissimo mangiare in primavera - tavoli in legno, sedie rosse, la lavagnetta col menù, un calendario e lo "scambialibri". Se capisco bene, la cucina è affidata alla Tavola di Babele e al mangiare in senso stretto si affiancano iniziative gastroeducative dal sapore etnoslow (questo mese, per esempio, è dedicato agli orti urbani). La carta del dì è essenzialissima: orecchiette salsiccia e verdure (5 euro), zuppa di carote e porri con crostini (5), costolette di maiale (8), omelette toma e catalogna (7,5), patate al forno o verza stufata (comprese nel secondo), strudel, bunet, crostata (3). Cose semplicissime, stagionali, senza velleità. Io provo la buona zuppa e l'esagerata omelette con patate (piatto unico, direi), aggiungo birra media e caffè Illy e spendo 17,50. E come un'altra dozzina di commensali faccio una pausa gentile e così rilassata che mi verrebbe da schiacciare un pisolino. BAGNI MUNICIPALI, via Morgari 14, info 393/4591027, www. bagnimunicipali. org. Aperto sempre a pranzo, la sera apericena luca. iaccarino@extratorino. it 
Non c'è dubbio che sia assiduamente da frequentare in primavera e in estate, quando dal dehors si può godere del fascino poco imbellettato di largo Saluzzo. Tuttavia lo Scannabue sa riscaldare gli stomaci anche nelle stagioni fredde. Così abbiamo scoperto che il "dentro" dello Scannabue esiste, non è un'appendice della versione in bermuda, ma un luogo raffinato e accogliente. Ora, poiché le nostre conoscenze in punto "interior design" si esauriscono alla farcia dell'agnolotto, passiamo a dire della cucina che ci sembra in continua progressione, sempre più precisa e consapevole, ricca di piemontesità con qualche gita verso il Mediterraneo. Tra le proposte, un (loro) classico di qualità è la tarte tatin di finocchi in cui, come in un carnevale degli ingredienti, i finocchi fanno le mele, il formaggio la panna acida. Tra i primi, i cappelletti di cappone in brodo (di cappone, supponiamo) veramente buoni: una pasta sottile e resistente, una farcia saporita, un brodo rassicurante. Un piatto semplice, casalingo e nonnesco, realizzato con attenzione e sabaudo basso profilo. Insomma, ne mangeremmo a mestolate. Anche il secondo è una bella sorpresa: una porchetta lavorata in casa dal sapore deciso e speziato e con una cotenna croccante che è un regalo per i golosoni. Contorno di taccole. Resta da dire dei dolci: in carta si profila uno scontro ideologico (più che nazionalistico) tra la tarte tatin e la torta di mele. Per noi, in astratto, non c'è competizione: torta di mele, torta di mele, torta di mele. La cantina, infine, merita un plauso: un po' perché c'è un'ampia scelta di vini al bicchiere, un po' perché la carta percorre senza paura vigneti scoscesi o poco noti, colline francesi e, senza ossessioni, anche filari naturali. È una carta che nasce soprattutto dalla ricerca appassionata e dalle visite in cantina più che dai listini dei distributori. Il servizio è informalmente cortese. Conto sui 35 euro; menu degustazione a 30. SCANNABUE CAFFÈ RESTAURANT, largo Saluzzo 25/h, info 011/6696693, www. scannabue. it. Chiuso il lunedì. Locale accessibile ai disabili cavallitoelamacchia@gmail. com 
Ha lasciato il comando provinciale dei carabinieri alle 14. Sfinito da tre ore di interrogatorio. Natale Spinnato ieri è stato l'unico ad essere sentito dai militari della compagnia Piazza Verdi che indagano sull'incendio di giovedì sera a Brancaccio. "Pizzo, pizzo. Tutti ne parlano e si chiedono chi lo paga e chi no. Io dico che basta trovare un giusto compromesso per potersi barcamenare nell'imprenditoria nella nostra città. Io l'ho fatto", dice Spinnato senza troppi giri di parole. E come ha fatto? "Ho deciso di trovare una via di mezzo - ammette candidamente Spinnato, senza temere il taccuino - È inutile negare che alcune visite si ricevono in ditta. Si tratta di pesci piccoli della zona, ma che sono inviati dai pezzi grossi. Tutti sappiamo chi sono. Loro mi chiedono lavori per qualche amico e io lo faccio. Tanto per me l'importante è lavorare. Poi, ovviamente, applico un piccolo sconto o verso una provvigione al procacciatore d'affari. Tutto qua. A me sta bene così". Sessantatré anni, amministratore unico della Spinnato Forni e titolare della "Spinnato Natale", ditta fornitrice di lievito e prodotti semilavorati per la panificazione e la pasticceria con sede in via Prospero Favier, Spinnato ha l'aria di chi non teme nulla. Nella sua avventura da imprenditore dichiara di "avere già visto abbastanza". Il suo carattere l'ha dimostrato già giovedì notte. Mentre tutto bruciava nei capannoni della Spinnato, l'altra sera, lui, con calma, distribuiva i compiti ai suoi collaboratori. Non si è stupito nemmeno quando qualcuno gli ha comunicato che tutti i capannoni e gli uffici erano bloccati dalla colla Attak. "Faccio questo mestiere da quando avevo 8 anni. Affiancavo già mio padre e sono avvezzo a tutto quello che mi sta accadendo attorno - spiega l'imprenditore - Sono fuori dal coro? Non m'importa. Questa è la realtà in cui viviamo e bisogna rimboccarsi le maniche. Ricordo ancora come fosse oggi quello che accadde nel 1982. Lì fu tutta colpa di mio padre che rispose in modo scortese al telefono a chi non doveva. Io andai a denunciare il fatto alla polizia, perché già sapevo che era tutto registrato. Qualche giorno dopo il tritolo distrusse la nostra azienda. Da allora non abbiamo avuto più alcun problema e sono riuscito a farmi strada". Non è certo un caso se Natale Spinnato dal 28 febbraio è l'amministratore unico della Spinnato Forni. Il figlio ha deciso di lasciare l'incarico. "Non voleva avere a che fare con i fornitori", dice lui. "Certo, adesso, non posso dire che stiamo affrontando un periodo florido - ammette - Noi lavoriamo con le nuove aziende che nascono e i finanziamenti per chi vuole aprire una nuova attività sono fermi al palo". Una laurea mancata in ingegneria meccanica e l'amore per il calcio, poi Natale Spinnato nella sua vita ha conosciuto solo il lavoro. "Con mio fratello e mia sorella siamo proprietari dell'immobile, nell'altra azienda, quella del lievito, invece, lavoro con i miei figli - dice - Sono certo che quello che è accaduto non riguarda me. Volevano colpire la "Costanzo group", è evidente. Ho subito pensato che non si trattasse di mafia, ma di beghe tra autotrasportatori. In quel settore c'è molta rivalità. Capisco dal clamore che si è scatenato che invece deve esserci dietro qualcosa di più grosso". I danni alla ditta "Forni Spinnato" sono stimati in 100 mila euro, esclusi quelli strutturali. Le fiamme hanno distrutto frigoriferi, apparecchiature elettroniche, macchine per la panificazione e l'impianto di verniciatura. Sul suo profilo facebook Natale Spinnato ha scritto: "Sono stanco di contrastare con tutti e per ogni singola cosa". Ma per lui le noie non sono finite. 
Confindustria Sicilia contro Natale Spinnato dopo l'intervista rilasciata dall'amministratore unico di "Forni Spinnato" a "Repubblica" in cui l'imprenditore dichiara di non pagare la "messa a posto" ma di distribuire lavoro ad alcuni personaggi della zona come "compromesso". Le sue parole hanno scatenato l'indignazione di Confindustria Sicilia. Tanto che lunedì pomeriggio sarà convocato il consiglio di presidenza per il deferimento immediato dell'imprenditore ai probiviri. "Entro 24 ore  -  dice Alessandro Albanese, presidente di Confindustria  -  accerteremo se quanto affermato da Natale Spinnato è vero e decideremo la sua sospensione". "Sembra di essere tornati indietro di molti anni, di molti morti", dice il senatore del Pdl Carlo Vizzini. Spinnato ribatte: "Ho 24 dipendenti, devo pensare a lavorare. Non mi dicano di mettere la testa sotto la sabbia. Non lo farò. Confindustria decida ciò che vuole". LEGGI Spinnato: "Non pago il pizzo, li faccio lavorare" Intanto continuano le indagini sull'incendio che giovedì scorso ha distrutto tre capannoni, danneggiandone altri quattro. Ci sarebbe la mafia dietro il rogo che ha distrutto i capannoni appartenenti ad una ditta, nel quartiere di Brancaccio, a Palermo. Ne sono convinti gli investigatori, secondo cui l'episodio è il segno della riorganizzazione di Cosa nostra che gestisce il racket del pizzo. Il raid criminale, secondo i primi accertamenti dei carabinieri del Reparto operativo, ha avuto due momenti. Un primo con la colla 'attak' inserita nei lucchetti e nelle serrature delle porte dei capannoni. Dell'indagine si occupano il procuratore aggiunto Ignazio De Francisci e i pm Roberta Buzzolani e Caterina Malagoli. Gli investigatori hanno sentito altri imprenditori che hanno detto di non avere mai pagato il pizzo. 
