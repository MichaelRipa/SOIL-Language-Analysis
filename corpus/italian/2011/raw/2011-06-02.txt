ROMA - Dopo le dichiarazioni del presidente del Consiglio Silvio Berlusconi, che aveva definito Annozero un "programma micidiale" , imputando a Michele Santoro la sconfitta alle amministrative, arriva la replica. Il giornalista apre la puntata, dedicata ai referendum del 12 e 13 giugno, con un messaggio al premier: "Scusi presidente Berlusconi, non le sembra esagerato dire che ha perso elezioni per colpa di Annozero?". E poi sottolinea: "La verità è che un giornalista non determina  i risultati elettorali, ma interpreta, anche prima dei politici, lo spirito del tempo". Santoro, che dopo l'anteprima legge - come chiestogli dall'Agcom - un messaggio in cui dice che la trasmissione della scorsa settimana ha violato la legge sulla par condicio, annuncia anche l'intervento in trasmissione di Adriano Celentano. Che viene introdotto dalla riproposizione di un discorso del "molleggiato" in tv 12 anni fa contro il nucleare: "Di che cosa parlerà stasera non so, francamente me ne infischio", dice Santoro. VIDEO Santoro replica a Berlusconi L'intervento di Santoro. Ecco come il giornalista ha replicato al premier: "Scusi presidente Berlusconi, ma non le sembra esagerato dire che le elezioni le ha perse per colpa di Annozero? Beh, a furia di leggere fino allo sfinimento Erasmo da Rotterdam, forse dovrebbe trovare il tempo per leggere qualche pezzettino di Camillo Benso di Cavour perchè le avrebbe fatto capire che l'unico limite che ci può essere alla libertà di stampa è la credibilità dei giornalisti". Santoro ha aggiunto: "Se avesse ragione lei che bastano pochi minuti di un servizio per quanto micidiale di Annozero per mettere sotto la credibilità accumulata ogni giorno da Tg1, Tg2, Tg5, Tg4, Studio Aperto, allora viviamo veramente in un mondo alla rovescia. E insomma questo vorrebbe dire - che so - che una vignetta di Vauro è una bomba atomica, e invece un editoriale di Minzolini è una fetecchia". Vita (Pd): "Santoro è un incubo del premier". In una nota Vincenzo Vita, componente della Vigilanza Rai, commenta la vicenda: "Gli attacchi costanti al Tg3 da parte di Berlusconi segnalano una forma di ossessione grave e dimostrano che la sua capacità di argomentazione pubblica è ridotta al lumicino. Santoro e il Tg3 probabilmente costituiscono degli incubi da cui il presidente del Consiglio pro tempore non sa uscire". Polemica su Alfano al Tg1 . Si apre intanto un altro fronte di polemica. Quello cioè che riguarda l'intervista al ministro della Giustizia Angelino Alfano, neo segretario nazionale del Pdl, nell'edizione delle 20 del TG1. Il deputato del Pd e coordinatore dell'Osservatorio sul pluralismo televisivo - nonché ex presidente della Rai - la giudica "sorprendente": "Mentre viene marginalizzato e circoscritto a un ruolo protocollare il presidente della Repubblica Giorgio Napolitano, vero padrone di casa, viene dedicato uno spazio quasi esclusivo agli incontri di Berlusconi a margine della festa. Dei referendum - osserva Zaccaria - si parla pochissimo, ma in compenso va in onda un'intervista-fiume in studio di quasi cinque minuti al nuovo segretario del Pdl Angelino Alfano. Ora vedremo quale spazio verrà riservato al segretario del maggior partito di opposizione per poter replicare alla propaganda del partito di maggioranza". Subito la replica del capogruppo del Pdl alla Camera, Fabrizio Cicchitto: "E' del tutto singolare la concezione della informazione che hanno alcuni esponenti dell'opposizione. Se accade un evento che riguarda il centrosinistra è una notizia, se riguarda il centrodestra no. Come giustificare altrimenti le accuse immotivate al Tg1 per la presenza del segretario del Pdl Alfano, fresco di designazione?". Ma anche l'Idv interviene dopo l'intervento in tv del Guardasigilli: "Gli esponenti del Pdl e di questo governo confermano di essere estranei alla libertà d'informazione - dice il portavoce del partito Leoluca Orlando - attaccando in maniera scomposta le voci che non seguono i dettami di Palazzo Chigi come il Tg3 e Annozero , ai quali l'Idv rivolge la più totale solidarietà. I cittadini pagano il canone e hanno il diritto di essere informati correttamente, soprattutto sui referendum che questo governo ha provato a oscurare in tutti modi. Al contrario, gli italiani non meritano di assistere a spettacoli come quello offerto questa sera dal Tg1 che ha mandato in onda un comizio in piena regola del neo segretario politico del Pdl, Angelino Alfano". VIDEO Referendum, l'appello di Celentano Celentano show sui referendum . "Stavolta è questione di vita o di morte non possiamo permettere che non si raggiunga il quorum": Adriano Celentano entra a gamba tesa a Annozero sulla questione del nucleare: "I governanti più spregiudicati non aspettano altro. Se l'affluenza fosse al di sotto del 50 per cento piu uno, il quorum - dice - dopo ce lo fanno loro, a pezzi. Dobbiamo andare a votare assolutamente. Anche chi è già al mare deve tornare a casa per votare. Dopo le vacanze saranno senz'altro più belle, avrete gettato un'ancora di salvezza non solo per i vostri figli ma per i figli dei vostri figli". E aggiunge: "E' una cosa che vi sto dicendo ma che dice anche la dolce brezza del cambiamento". Poi esalta Pisapia e De Magistris : "Pisapia sarà il sindaco della svolta come de Magistris".  Da Roma in studio Santoro fa replicare subito Daniela Santanchè, che contesta le affermazioni di Celentano come aveva fatto prima con quelle di Travaglio. Tra lei e Celentano, scambio di battutine  ma in pieno fair play: "Lei è così carino, Celentano - dice la Santanchè - ma preferisco sentirla cantare, è il mio cantante preferito". E lui: "lei è sempre così carina ed elegante...". Leggi i commenti I commenti dei lettori 
ANCONA - Terza vittoria di fila, prima in casa, nella World league per l'Italia. La squadra allenata da Berruto non teme nessuno e al PalaRossini di Ancona supera Cuba con un netto 3-0 (25-19, 25-21, 27-25). La replica, sempre contro Leon e compagni, domenica alle 20 (diretta RaiSport 1) ad Andria. Il nuovo gruppo azzurro, che ancora non ha perso mai un set, fa vedere agli oltre seimila spettatori una buona pallavolo con il solito servizio spinto e un'attenta difesa contro una squadra che in attacco poteva fare male. E proprio in attacco l'Italia chiude con un buon 58 per cento di palle schiacciate e sfrutta bene i suoi migliori attori: Savani e Lasko 14, Zaytsev 11. Nelle retrovie Bari si conferma il perno della ricezione. CUBA TUTTI GIOVANI - Dall'altra parte Cuba si presenta infarcita di giovani, la squadra che ha vinto la medaglia d'argento al mondiale dello scorso anno è smembrata. Ora si punta sul nuovo fenomeno Leon (8 punti), classe '93, destinato a diventare un campione e sull'esplosività delle gambe di Bell (16 punti). Cuba, però, è una squadra poco continua ed esprime una pallavolo spesso fallosa. PRIMO SET - Nel primo set c'è tutto il repertorio dell'Italia attuale: dalla capacità di rimonta, all'aggressività messa sotto rete. Gli azzurri sfruttano la difesa, il muro, la battuta e un attacco capace di diverse soluzioni. A voler fare i pignoli l'unico neo in avvio di gara è una ricezione affannosa. E così Cuba prova il primo, inutile, tentativo di fuga. Per il resto è solo Italia con il regista Travica che mette in moto, a secondo delle esigenze, gli esterni oppure i centrali con veloci primi tempi. A turno Savani, Lasko, Buti e Birarelli accompagnano la pattuglia italiana al 25-19. SECONDO SET - L'equilibrio nella seconda frazione dura davvero poco, poi comincia il monologo dell'Italia. In effetti il set è stato giocato male da Cuba che non riesce a rendere alla battuta e trovare soluzioni fluide. Solo Bell rimane con un rendimento costante, ma è poco per impensierire il motore della macchina bel oleato dal ct Berruto. Il set si chiude sul 25-21. Cuba evita un parziale ampio grazie a un calo di tensione e concentrazione, naturale, del gruppo azzurro. TERZO SET - Invece il terzo set parte come il primo con Cuba che migliora le percentuali in attacco e si gioca punto a punto. L'Italia sente che sarà un set vero con maggiore difficoltà e spinge sull'acceleratore. Nel finale un ace di Savani, un paio di muri e ancora un paio di servizio di Sabbi, in campo proprio per sfruttare le sue caratteristiche in questo fondamentale, mettono la parola fine al match: 27-25. BERRUTO ANALIZZA - Alla fine l'analisi di Berruto: "Abbiamo dimostrato un ottimo atteggiamento e siamo stati capaci di avere un buon rendimento in diversi fondamentali. La battuta ha fatto la differenza, anche se in Francia è andata meglio. Sono soddisfatto della difesa, giocare contro Cuba è sempre difficile. Il risultato è importante per la classifica della World league, ma ci aiuta a proseguire in serenità un lavoro cominciato da poco e che fa vedere i primi frutti. L'obiettivo è soprattutto guadagnare posizione nella classifica mondiale, per adesso abbiamo avanti cinque squadre e Cuba è una di queste. Quindi un successo che ci fa capire che stiamo lavorando bene". "Per quanto riguarda la ricezione  -  sottolinea Berruto  -  possiamo sfruttare anche Della Lunga che è un ricettore puro. Devo dire che Zaytsev e Savani finora sono andati bene". TRAVICA - Il palleggiatore Travica guarda la futuro: "Non  possiamo sempre vincere per tre a zero. Noi ci proveremo perché siamo l'Italia e abbiamo il dovere di farlo. Questo gruppo, sono convinto, potrà togliersi delle belle soddisfazioni". Emozioni doppie per il libero Bari: "Giocare in azzurro davanti al pubblico di casa è bellissimo. Non è stata una partita perfetta ma di fronte avevamo Cuba. Tre vittorie? Mi sarei accontentato anche di due, ma ce le siamo meritate". ITALIA-CUBA 3-0 (25-19 25-21 27-25) ITALIA: Travica 1, Zaytsev 11, Birarelli 6, Lasko 14, Savani 14, Buti 7. Libero: Bari. Della Lunga, Baranowicz, Sabbi. Non entrati: Kovar, De Togni. Allenatore: Berruto. CUBA: Hernandez R. 6, Leon 8, Camejo 7, Bell 16, Albo 4, Diaz 4. Libero: Gutierrez. Cepeda 2, Macias. Non entrati: Perdomo, Hernandez M., Guillen. Allenatore: Samuels. ARBITRI: Loderus (Olanda) e Mokry (Slovacchia. NOTE: Spettatori: 6000 circa. Durata set: 25', 26', 29'. Italia: bv 4, bs 13, m 6, e 5. Cuba: bv 2, bs 15, m 4, e 9. Leggi i commenti I commenti dei lettori 
ROMA - Il presidente della Repubblica Giorgio Napolitano parla al pranzo di Stato al Quirinale in occasione dei 150 anni dell'Unità d'Italia. E delinea la storia del Paese, dalle difficoltà di metà Ottocento fino alla rinascita del secondo dopoguerra, ad opera della collettività: "Nel 1861 l'Italia unita partì in condizioni di "grave arretratezza", ha detto Napolitano, "Ma grazie ad uno sforzo collettivo", è diventata quella di oggi compiendo il lungo e travagliato cammino" che abbiamo ripercorso "con spirito critico" traendone "consapevolezza, orgoglio e fiducia". Un Paese cambiato. "L'italia - ha sottolineato Napolitano - è profondamente cambiata, soprattutto da quando è risorta a vita democratica, riacquistando libertà, unità e indipendenza dopo il ventennio della dittatura fascista e la tragedia della seconda guerra mondiale". La nascita della Repubblica, ha aggiunto il Presidente, ha segnato un nuovo inizio, ha "fondato una rinnovata convivenza civile sulle solide basi dei lungimiranti principi della Costituzione del 1948. Grazie a uno straordinario sforzo collettivo di ricostruzione, ci siamo non solo sollevati dalle rovine di una guerra sciagurata, ma trasformati e rapidamente sviluppati entrando a far parte dell'area dei Paesi più industrializzati e progrediti del mondo". "Società in trasformazione". "I principi e le regole delle Nazioni Unite rappresentano per  noi il supremo quadro di riferimento", ha detto il presidente della  Repubblica. "Solo da poco più di vent'anni, l'Italia  è divenuta un Paese di immigrazione fino a registrare una presenza di  stranieri pari al 7% della popolazione". Per Napolitano, questo è  "l'ultimo segno della trasformazione che l'economia e la società  italiana hanno conosciuto". "L'Italia farà la sua parte in un mondo che cambia". Il presidente ha poi sottolineato: "Non sottovalutiamo la portata delle nuove sfide che l'Italia è chiamata ad affrontare in un'epoca di radicale e incessante cambiamento della realtà mondiale. Si tratta di sfide che sono dinanzi al nostro Paese in quanto tale, ma anche di sfide comuni che l'Europa unita e l'intera comunità internazionale debbono saper raccogliere e vincere insieme. Ebbene, l'Italia farà la sua parte, perché avanzi nel mondo la causa della pace, dei diritti umani, della democrazia, di un equilibrato, equo, sostenibile sviluppo economico e sociale globale". L'Italia tra "Problemi e squilibri". Napolitano ha poi posto l'attenzione sulle difficoltà del Paese in questo momento storico, aggiungendo: "Nella sua lunga storia l'Italia unita ha  fatto un lungo cammino e straordinari balzi in avanti, ma non  sottovalutiamo il peso di problemi di fondo non risolti, di  contraddizioni non superate, di squilibri e tensioni persistenti nel  tessuto economico e sociale del Paese". Ma se l'Italia deve certamente affrontare dei problemi, dice il capo dello Stato, è indiscutibile che il Paese meriti "fiducia". "Non nascondiamo le nostre difficoltà", ha detto Napolitano ai suoi ospiti, "ma sono certo che voi, signori presidenti, altezze reali, illustri ospiti, saprete guardare con amicizia e con fiducia al nostro impegno. Con l'amicizia che la vostra presenza qui oggi ci ha testimoniato, con la fiducia che l'Italia merita per il lungo corso della sua storia di Paese democratico, di soggetto responsabile della comunità europea, atlantica e internazionale". Leggi i commenti I commenti dei lettori 
CITTA' DEL VATICANO - Nel referendum del 1974 per il divorzio, in quello del 1981 per l'aborto o in quello del 2005 sulla procreazione assistita la Chiesa si espresse per il non voto o per il 'no'. E' diverso invece l'atteggiamento per i referendum del 12 e 13 giugno prossimi dove, senza indicazioni esplicite di voto e invitando a "non politicizzare" i quesiti, i vescovi italiani hanno invitato ad andare alle urne. Una posizione diametralmente opposta da quella presa nella consultazione referendaria per la legge 40 sulla procreazione assistita, quando la Cei guidata allora dal cardinal Camillo Ruini vinse la sua battaglia affinché non si raggiungesse il quorum. Che i quesiti del 12 e 13 giugno non vadano "politicizzati" è quanto sostiene oggi un editoriale di Avvenire , secondo cui i promotori "puntano a dare a un eventuale successo il significato di un'estensione della sconfitta subita dalle formazioni che compongono la maggioranza di governo nel recente volo amministrativo parziale". "Ci sono ragioni - scrive il giornale dei vescovi - per riflettere sul merito dei quesiti, in modo da decidere se e come partecipare al voto, che non sembra utile cancellare o sommergere con il generico appello a un voto impropriamente caricato di significati politici. Le questioni poste, checché se ne dica, non riguardano il destino di un esecutivo e del suo leader, ma il futuro di un Paese". Famiglia Cristiana parla invece di un "Cavaliere 'battuto' sul nucleare", dal momento che "Berlusconi immaginava che la Cassazione avrebbe annullato questo referendum". E poiché "così non è stato", questa è "un'altra sconfitta che si aggiunge alla disfatta elettorale delle amministrative". Il settimanale dei Paolini prevede tra l'altro la "più che probabile vittoria dei 'si per tutti e quattro i quesiti", anche se "resta naturalmente da vedere" il superamento del quorum. E' soprattutto contro la privatizzazione dell'acqua, comunque, che gli ambienti cattolici sono mobilitati. Il prossimo 9 giugno sacerdoti, suore e missionari si raduneranno in Piazza San Pietro per un giorno di digiuno a pane e acqua per "salvare l'acqua", iniziativa lanciata dai padri missionari Adriano Sella e Alex Zanotelli. E anche l' Osservatore Romano , quotidiano della Santa Sede, ha dato di recente ampio spazio a un'intervista al vescovo cileno monsignor Luigi Infanti della Mora, strenuo sostenitore della difesa dell'acqua come bene fondamentale e inalienabile, per il quale "la crescente politica di privatizzazione è moralmente inaccettabile" e rappresenta "un'ingiustizia istituzionalizzata". E' invece di oggi la sollecitazione ad "andare a votare e a invitare altri a fare lo stesso" data dalla Commissione nazionale Giustizia, Pace e Creato della famiglia di suore e padri domenicani, vista la "sensibilità dei temi di cui si parla: acqua, nucleare e giustizia". La commissione "ha deciso di non esprimere un consiglio di voto, ma vuole invitare la famiglia domenicana tutta a partecipare responsabilmente a questo momento e spazio di democrazia". "Questa volta - dicono i domenicani - riteniamo particolarmente importante esercitare questo diritto-dovere". In particolare, il primo tema, l'acqua, "è un diritto fondamentale e non solo un bisogno". Il secondo, il nucleare, "ci chiede di decidere non solo per il presente, ma per un lungo futuro". La famiglia domenicana ricorda che il segretario generale della Cei, monsignor Mariano Crociata, ha sottolineato nei giorni scorsi che "sul tema dell'acqua, i vescovi italiani esortano a una 'responsabilita' e cura sempre più grande perché i beni comuni rimangano e siano salvaguardati e custoditi per il bene di tutti". Crociata aveva chiarito che "tutte le espressioni di volontà popolare sono da incoraggiare e apprezzare come elemento di democrazia". E, pur "senza sostituirci alla coscienza di nessuno", l'invito agli elettori era di "comprendere cosa in ambito politico risponda al bene comune". Leggi i commenti I commenti dei lettori 
REGGIO CALABRIA - Un Novara solido e pragmatico strappa un preziosissimo 0-0 a Reggio Calabria, nell'andata delle semifinali play-off, e mette una seria ipoteca alla finale. Domenica sera al Piola, infatti, gli sarà sufficiente non perdere per approdare all'ultimo atto. Alla Reggina non è bastata una prova generosa e gagliarda per riuscire a ripetere, quantomeno, il risultato di poco più di un mese fa (1-0). E così ora la strada verso la promozione si fa sempre più in salita. REGGINA, ASSEDIO IMPRODUTTIVO - Costretti a vincere per colmare il gap della differenza in classifica, gli amaranto partono a testa bassa ma non riescono a superare Ujkani con le conclusioni di Campagnacci, Bonazzoli, N. Viola e De Rose. Il Novara si difende con ordine e si fa vedere per la prima volta al 41': un sinistro da fuori di Gonzalez è respinto in tuffo da Puggioni. L'azione della Reggina si accentua nella ripresa. Per 20' gli uomini di Atzori stringono addirittura nella loro area gli azzurri ma finiscono per sbattere contro un muro che non presenta crepe. L'unica mezza occasione capita sui piedi di Bonazzoli che, al 55', non trova il pallone da ottima posizione su un cross di Rizzato. RUBINO FALLISCE LO 0-1 AL 91' - Nel finale la pressione dei padroni di casa si affievolisce e per poco il Novara non ne approfitta per confezionare il colpaccio. Prima (87') Bertani manda alto da pochi passi un colpo di testa da favorevole posizione. Poi, al 91', il subentrato Rubino, servito solo davanti alla porta da Bertani, calcia malamente addosso a Puggioni evitando agli amaranto una beffa immeritata. REGGINA NOVARA 0-0 Reggina (3-5-2): Puggioni, Adejo, Costa, Acerbi, Colombo, De Rose, Tedesco, N. Viola (21' st Castiglia), Rizzato, Campagnacci (38' st A.Viola), Bonazzoli (40' st Zizzari). (12 Kovacsik, 13 Cosenza, 17 Barillà, 18 Rizzo). All.: Atzori. Novara: (4-3-1-2): Ujkani, Morganella, Lisuzzo, Ludi, Gigliotti, Porcari, Marianini, Rigoni, Motta (19' st Pinardi), Bertani, Gonzalez (28' st Rubino). (31 Fontana, 30 Centurioni, 32 Coubronne, 27 Parola, 6 Drascek). All.: Tesser. Arbitro: Stefanini di Prato. Angoli: 8 A 2 per la Reggina. Recupero: 1' e 4'. Ammoniti: De Rose e Morganella per gioco falloso. Spettatori: 20 mila circa. ------------------- PADOVA-VARESE 1-0 PADOVA - Il Padova prosegue il proprio momento magico: infila il 12° risultato utile con la 5/a vittoria di fila e costringe il favorito Varese a dover rincorrere nella semifinale play-off di B. Un successo meritato quello della squadra di Dal Canto che ha dominato per lunghi tratti e, oltre al gol vittoria, può recriminare per due legni colpiti, da Ardemagni e De Paula. Il Varese, apparso troppo rinunciatario, si è visto solo dopo il rigore di Italiano. Ma non è andato oltre un palo centrato da Ebagua. Troppo poco per tornare a casa imbattuto. TRAVERSA DI ARDEMAGNI, ITALIANO GOL - I patavini partono fortissimo ma devono fare i conti con uno Zappino attentissimo che, nella prima mezz'ora, nega il gol per due volte ad El Shaarawy e poi a De Paula. E laddove non arriva l'estremo difensore ospite è la traversa a impedire ai veneti di passare: al 38' Ardemagni si getta a volo d'angelo su un errato tocco di testa all'indietro di Carrozza ma il pallone, a Zappino ormai superato, picchia sulla base interna della trasversale e poi sulla linea prima di tornare beffardamente in campo. I frutti della pressione il Padova li coglie comunque in avvio di ripresa: al 50' Dos Santos trattiene ingenuamente per la maglia in area De Paula e consente a Italiano di sbloccare il risultato dal dischetto. EBAGUA PALO... DE PAULA PURE - La reazione del Varese è rabbiosa e sfortunata. Fa tutto Ebagua che, in 2', tra il 53' e il 55', prima impegna Cano e poi scheggia un palo di testa da due passi. Lo imita, appena 5' dopo, De Paula che manca il colpo del ko in contropiede solitario centrando la base del palo con un sinistro a giro dal limite. Il Varese prova a scuotersi ma non va oltre un tiro da fuori di Nadarevic che non impensierisce Cano. E il Padova, così può continuare a sognare. Domenica all'Ossola, però, sarà fondamentale non perdere. Altrimenti addio finale. PADOVA-VARESE 1-0 (0-0) Padova (4-3-3): Cano 6.5; Crespo 6, Cesar 6, Legati 6, Renzetti 6; Bovo 6, Italiano 6.5, Cuffa 6 (23'st Vicente 6); El Shaarawy 6.5 (26'st Vantaggiato 6), Ardemagni 6.5 (44'st Drame sv), De Paula 6.5. In panchina: Agliardi, Trevisan, Portin, Di Nardo. Allenatore: Dal Canto 6 Varese (4-4-2): Zappino 6; Pisano 6, Pesoli 5.5 (22'st Camisa 5.5), Dos Santos 5.5, Pugliese 6; Carrozza 6 (2'st Nadarevic 6), Osuji 6, Frara 6, Concas 6; Ebagua 6.5, Neto Pereira 6.5 (42'st De Luca sv). In panchina: Moreau, Armenise, Tripoli, Correa. Allenatore: Sannino 6 Arbitro: Massa di Imperia 6.5 Reti: 7'st Italiano (rigore) Note: Serata calda, terreno in buone condizioni. Spettatori: 18mila circa. Ammoniti: Dos Santos, Osuji, Italiano, Cesar, Drame. Angoli: 3-2. Recupero: 2'; 5' PLAYOFF, IL QUADRO SEMIFINALI - ANDATA - 2 GIUGNO Reggina    - Novara         0-0 Padova     - Varese         1-0 SEMIFINALI RITORNO - 5 GIUGNO Varese     - Padova         ore 18.30 Novara     - Reggina        ore 21.00 FINALE ANDATA  - 9 GIUGNO   ore 20.45 FINALE RITORNO - 12 GIUGNO  ore 20.45 Leggi i commenti I commenti dei lettori 
ROMA - A meno di due mesi dall'imbarazzante caos seminato sulla rete delle sue Playstation , i pirati informatici tornano di nuovo all'attacco della Sony, ancora una volta rivendicando un clamoroso successo ai danni del colosso giapponese dell'elettronica e dell'intrattenimento. Un gruppo di hacker che si fa chiamare Lulz Security ha ieri annunciato di essersi appropriato di oltre un milione di 'password', indirizzi e-mail e altri dati personali scardinando i server di SonyPictures.com, protetti, a quanto hanno fatto sapere, da sistemi "a dir poco primitivi". "Ci siamo introdotti nel sito SonyPictures.com e abbiamo fatto man bassa di più di un milione di dati personali dei suoi utenti, tra cui parole chiave, indirizzi di posta elettronica e date di nascita", hanno fatto sapere attraverso un messaggio diffuso via Twitter. "Con una singola operazione siamo stati in grado di accedere a tutto, come potete mai riporre la vostra fiducia in una società che si rendere vulnerabile ad attacchi così elementari?", chiedono poi beffardi gli hacker di Lulz Security con un altro messaggio diffuso via web. Il gruppo ha ammesso di essere a corto di "risorse" e di essersi perciò limitato a sottrarre informazioni relative a 52 mila clienti della Sony, oltre a 87 mila 'music coupon' e codici per il download di musica online. Lulz Security ha all'attivo altre 'imprese' di questo genere. Lo scorso mese aveva rivendicato un attacco contro la rete televisiva americana Fox mentre qualche giorno il gruppo aveva fatto sapere di essere riuscito a violare il sito della Pbs, la Tv pubblica americana. L'azione, aveva fatto sapere, era stata per protesta contro la diffusione di un programma su Wikileaks. Il nuovo attacco fa seguito a quello portato lo scorso aprile contro la rete delle Playstation, uno dei fiori all'occhiello della società nipponica. Con grave imbarazzo per la multinazionale, allora erano stati sottratti dati da circa 100 milioni di 'account'. Quell'attacco, che aveva bloccato per oltre un mese il 'network' dedicato, non è mai stato rivendicato ma da allora ci stanno provando un po' tutti, a quanto sembra: prima di quello di ieri, infatti, la stessa Sony nelle scorse settimane aveva denunciato almeno altri quattro tentativi di intrusione contro i suoi server. 
ROMA - Due giorni per chiudere: il contatto tra Sabatini e l'agente di Luis Enrique ha portato le parti a un passo dall'accordo. Un passo ancora da fare, però. Per chiudere mancano ancora piccoli dettagli, concentrati soprattutto sullo staff tecnico. Poi, una volta definito l'allenatore, si passera alla costruzione della squadra: primo tassello, conoscere la volontà di Daniele De Rossi. DUE GIORNI PER L'ALLENATORE -  "Alla Roma al 50 per cento", continua a giurare Luis Enrique da Barcellona. Per sbarcare a Roma il tecnico spagnolo del Barcellona B attende però di raggiungere un accordo completo con Sabatini. Nel colloquio di ieri con l'avvocato che lo rappresenta, il ds romanista si è sentito presentare alcune richieste: un allenatore in seconda, un preparatore atletico e un collaboratore di campo di sua fiducia, oltre a un motivatore. Figura importante nello staff della filial del Barça. Non nella Roma, almeno nelle valutazioni dei dirigenti, che su questo punto hanno posto il veto. Per il resto, via libera alle richieste: da trovare gli accordi economici per l'intero staff, che a questo punto consterà di 3 persone richieste direttamente dal tecnico. Uno dovrebbe essere Ivan De la Peña, ex trequartista di Lazio e Espanyol. Il suo nome è stato fatto espressamente dall'ex compagno e potrebbe essere accontentato. Se, come sembra, le prossime 48 ore serviranno per concludere un'intesa definitiva (difficilissimo a questo punto accada il contrario), già all'inizio della prossima settimana il tecnico verrà ufficializzato. COLLOQUI  - Poi, inizierà la settimana dei colloqui: presto, molto presto, Sabatini dovrà incontrare Menez, Vucinic e Pizarro: tre dei giocatori in bilico della nuova Roma. Che, per essere definita, ha bisogno di sapere su chi potrà contare. E soprattutto, su chi non potrà farlo. Previste almeno un paio di partenze importanti, che consentiranno di aumentare il budget ma anche definire meglio gli obiettivi del mercato in entrata. In nessuna lista di nomi in uscita, però, compare quello di Daniele De Rossi. Il fine settimana, che molti italiani passeranno lontano dalle proprie città, servirà invece a Sabatini per parlare con il centrocampista, la più urgente delle questioni aperte. G0ià domani i due potrebbero vedersi, senza pubblicizzare troppo l'appuntamento. Indispensabile, a questo punto, accelerare i tempi: la questione del rinnovo del centrocampista è il primo tassello, richiesto espressamente da DiBenedetto, su cui fondare la prossima stagione. DE ROSSI  - Il primo colloquio, una chiacchierata informale, servirà soprattutto per conoscersi, soddisfare la volontà del giocatore di avere un'idea sui programmi estivi del club a livello sportivo (investimenti) e ad accertare la disponibilità del centrocampista a sposare  -  anche economicamente  -  il nuovo progetto Roma. Un colloquio interlocutorio, in attesa di pianificare, a partire dal ritiro probabilmente, il rinnovo del contratto in scadenza tra un anno. Anche perché l'Inter sarebbe pronta a tornare sul giocatore anche subito: nessuna possibilità, però, di uno scambio con Motta. Alla Roma  -  ma mai inseriti in un discorso De Rossi  -  piacciono i nerazzurri Viviano (a metà col Bologna) e Santon: ieri il neo direttore sportivo romanista ha incontrato l'agente dei due, oltre che di Storari. Dopo martedì un nuovo appuntamento per approfondire, soprattutto, l'interesse per i due portieri. Leggi i commenti I commenti dei lettori 
BERGAMO - La Foppapedretti Bergamo vince gara tre della finale scudetto del campionato di volley femminile contro la Mc Carnaghi Villa Cortese 3-1 (25-21, 25-20, 32-30) e si porta in vantaggio 2-1. Sabato alle 20.30 (diretta RaiSport 1) sempre al PalaNorda, primo match point per le ragazze allenate da Mazzanti. La squadra di casa dimostra grande solidità ed esperienza e grazie a una partita accorta e ben supportata dal suo potenziale offensivo rimette il naso avanti. Top scorer della serata Francesca Piccinini con 18 punti, seguita da Ortolani e Nucu con 15. Bergamo cancella, così, la delusione della rimonta subita un paio di giorni fa e ricambia il favore mettendo in affanno Villa Cortese. Per il gruppo allenato da Abbondanza, adesso, rimane l'ultima chiamata prima di deporre le armi. La Mc Carnaghi non gioca male, ma è troppo discontinua e non trova i soliti riferimenti avuti durante la stagione. Bene la Aguero con 13 punti, un po' meno Megan Hodge (10 punti) e Aurea Cruz (9 punti). Utili, invece, quando vengono chiamate in causa dalla palleggiatrice Berg le due centrali Anzanello e Calloni. PRIMO SET - Nel primo set partenza a razzo della Foppapedretti Bergamo che prende subito un discreto vantaggio. La squadra allenata da coach Mazzanti concede poco alle avversarie e Villa Cortese, costretta sempre a rincorrere, va in affanno. Bergamo, con le sue bomber ispirate, porta a casa il punto iniziale 25-21. In questo set in evidenza Francesca Piccinini con 6 punti, Valentina Arrighetti con quattro punti e uno stratosferico ottanta per cento in attacco e Serena Ortolani con tre punti. La Mc Carnaghi che può contare su una Aguero, 5 punti, ispirata e troppo sola. SECONDO SET - Combattuta ed entusiasmante la seconda frazione dove trionfa la Foppapedretti 25-20. Bergamo continua a giocare con la testa e grazie alle buone percentuali offensive riesce a lasciare dietro Villa Cortese. La capolista della regular season difende bene ma non basta a mettere in difficoltà un'ordinata Foppapedretti. Per il resto si aggrappa alla solita Aguero che non è sostenuta con continuità dalle compagne. Il set scivola via con un turno al servizio di Lucia Bosetti e una lunga azione conclusiva che è la fotografia di una partita giocata su ogni palla. TERZO SET - Imprevedibile il terzo set: lungo e in bilico nel finale. Parte avanti la Foppapedretti che sembra condurre in porto il parziale con tranquillità. A questo punto ricomincia, come in gara due, la risalita di Villa Cortese, cuore e carattere. Bergamo ha fretta di chiudere e vede i fantasmi di un recente passato. La frazione si allunga tanto e regala sofferenza sportiva ai tifosi delle due squadre. Entrambe le formazioni per superarsi chiamano spesso in causa le loro centrali, variando il gioco. Poi entrano in scena le esperte Piccinini e Aguero. La partita si decide con un muro di Serena Ortolani sul 32-30. IN OTTICA GARA-4 - Per gara quattro l'allenatore di Bergamo Mazzanti predica umiltà: "Pensiamo a giocare la partita senza fare calcoli, la lezione che abbiamo avuto in gara due ci servirà. In quella occasione c'è stata un calo di lucidità e la squadra ha pagato caro. Villa Cortese gioca una pallavolo atipica per il femminile perché è fatta di velocità e di grande ritmo. L'obiettivo è quello di tenere sempre sotto pressione le avversarie. Nel terzo set è bastato un pizzico di distrazione e la Mc Carnaghi è subito rientrata. Insomma a Villa Cortese non puoi dare spazio altrimenti ti bastona. Bene le schiacciatrici, la battuta e Iuliana Nucu che ha gestito bene la fase finale". FOPPAPEDRETTI BERGAMO-MC CARNAGHI V.CORTESE 3-0 (25-21, 25-20, 32-30) NORDA FOPPAPEDRETTI BERGAMO: Ortolani 13, Nucu 12, Fanzini, Merlo (L), Bosetti 10, Piccinini 18, Arrighetti 9, Lo Bianco 1. Non entrate Signorile, Carrara, Vasileva, Zambelli. All. Mazzanti. MC-CARNAGHI VILLA CORTESE: Anzanello 8, Berg 1, Negrini, Cruz 8, Cardullo (L), Hodge 12, Aguero 13, Calloni 6, Bosetti, Rondon, Jontes. Non entrate Lanzini. All. Abbondanza. ARBITRI: Castagna, Cipolla. NOTE: Spettatori 2600, durata set: 27', 27', 39'; tot: 93'. Leggi i commenti I commenti dei lettori 
