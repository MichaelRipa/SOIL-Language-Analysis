Partono dalla Campania i festeggiamenti dei trentacinque anni della carriera da solista di Gigi Proietti. Il grande mattatore romano nel 1976 debuttò a Sulmona con “A me gli occhi, please”. Quegli sketch, quei grammelot e quelle imitazioni entrati nel patrimonio culturale nazionale sono il sale della messinscena “Di nuovo Buonasera”, versione aggiornata dello spettacolo col quale Proietti (nella foto grande in pagina) sta girando l’Italia e sarà in scena stasera a Nocera Inferiore (Salerno), negli spazi della Caserma “Raffaele Libroia”, per il decennale della rassegna “Trame Africane”. Ingresso dai 42 ai 72 euro. GLI ALTRI APPUNTAMENTI Musica PALAZZO REALE Dalle 20.30 al Teatro di Corte di Palazzo Reale, “Mater Mediterranea”, percorso sonoro nella cultura mediterranea di Napoli, a cura dell’Associazione Alessandro Scarlatti. Ingresso libero. CAPRI Dalle 19 alla Certosa di Capri, per la quinta edizione dell’International Arts Festival, “L’Oriente incontra l’Occidente” con il concerto della violinista indiana carnatica Jyotsna Srikanth e del violinista inglese Robert Atchinson, accompagnati dal tastierista indiano Shadrach Solomon e dal percussionista sri lankese Pirashanna Thevarajah. Info 081 837 5449. TRENTOLA/DUCENTA Concerto del cantautore e polistrumentista Enzo Avitabile che con i Bottari di Portico si esibisce a Trentola Ducenta per la famosa Festa di San Giorgio Martire. In repertorio ritmi antichi della pastellessa e della morte grazie al suono ottenuto con botti, tini e falci. MUSEO MADRE Domani dalle 21 nel cortile del museo d’arte contemporanea Madre, in via Luigi Settembrini, per “Un’estate al Madre” il concerto del trio G.S.M. composto dal cantante Peppe Servillo, dal clarinettista e sassofonista argentino Javier Girotto e dal pianista argentino Natalio Mangalavite. In scaletta brani dagli album “L’amico di Cordoba” e “Fùtbol”, biglietti a 12 euro, info e prenotazioni allo 081 1931 3016. Prevendite attraverso il circuito online www.go2.it SORRENTO Giovedì a Sorrento, per la rassegna “Jazz’è in terrazza ...e non solo”, dalle 21 all’Hotel Gardenia il concerto del bassista napoletano Emiliano De Luca, che proporrà le composizioni del secondo album “Bass Jumping”. De Luca suonerà in trio affiancato da Giacinto Piracci alla chitarra e Claudio Borrelli alla batteria, ingresso libero. Cinema THE SPACE CINEMA Dalle 20.30 al The Space Cinema, viale Giochi del Mediterraneo 36, per il ciclo “Omaggio a Blake Edwards”, il film “Hollywood Party”. Replica domani. PARCO DEL POGGIO Dalle 21.10 al Parco del Poggio, viale del Poggio di Capodimonte (in prossimità di Oviesse — Standa), per la rassegna di cinema all’aperto “Accordi e disaccordi” il film “I baci mai dati” di Roberta Torre, con Donatella Finocchiaro, Pino Micol e Beppe Fiorello. Ingresso 4 euro. Info 081 549 1838. PORTICI/ERCOLANO Per “FreskoFilm”: dalle 21 al II Circolo Didattico di Portici, viale Leonardo Da Vinci, il film “The Fighter”, di David O. Russell con Christian Bale, Amy Adams, Mark Wahlberg, Melissa Leo. Dalle 21 presso il Sentiero di Ercolano, via Vesuvio 71, strada vicinale Piano delle Ginestre, il film “Amici, amanti e…”, di Ivan Reitman con Natalie Portman, Ashton Kutcher, Kevin Kline, Cary Elwes. Ingresso 3 euro. Info 081 777 7851. SAN SEBASTIANO AL VESUVIO Dalle 21.15 al parco Urbano di San Sebastiano al Vesuvio, via Panoramica, il film “Il discorso del re”, di Tom Hooper, con Colin Firth e Geoffrey Rush. Ingresso 3,50 euro, 1 euro per gli over 65. Info 081 596 7493. Turismo HOTEL MEDITERRANEO Dalle 11.30 all’hotel Mediterraneo presentazione della kermesse “Follia della pasta”, in programma dal 2 al 4 settembre a Gragnano. TORRE ORSAIA A Torre Orsaia (Salerno) prosegue il ciclo di seminari e lezioni “Ecomostro”, sul recupero della comunità, rivolto a studenti provenienti da tutt’Italia. Dalle 10 incontro con l’associazione “Archintorno” per la presentazione di progetti di cooperazione internazionale. AGROPOLI Da giovedì al 30 settembre al Castello aragonese di Agropoli la quarta edizione di “Settembre culturale al Castello”, che per l’inaugurazione ospiterà la presentazione del romanzo “Percezione dell’inverno” di Alfonso Cernelli. A seguire, il concerto di Piera Lombardi. 
Emergenza tubercolosi al Gemelli, diciotto nuovi casi positivi. E' quanto emerge dai risultati dei 300 test effettuati nelle giornate di venerdì e sabato scorsi.  Si tratta di 11 maschi e 7 femmine, dei quali 5 nati nel mese di Febbraio, 2 nel mese di Marzo, 2 nel mese Aprile, 3 nel mese di Maggio, 5 nel mese di Giugno e 1 nel mese di Luglio. "Complessivamente ad oggi sono state effettuate 917 visite e test di cui sono pervenuti 729 risultati - si legge in una nota della Regione - dei quali 52 emersi come positivi, con una media di 7,13%". L'Unità di coordinamento della Regione Lazio, chiamata a gestire l'attività di controllo sui nati al Policlinico Gemelli, inseriti nel programma di sorveglianza sulla tubercolosi, è tornata a riunirsi questa sera e ha fatto il punto della situazione sulle operazioni di verifica e prevenzione. Alla riunione hanno partecipato anche i membri della Commissione di indagine sanitaria, epidemiologica ed amministrativa, che si è insediata oggi ed è stata istituita con decreto del commissario ad acta della Sanità del Lazio, Renata Polverini. Previsti per la giornata di domani ulteriori 155 controlli. Inoltre - precisa l'Unità di coordinamento - "entro il 31 agosto, come previsto dal protocollo medico, tutti i bambini interessati saranno stati sottoposti a visita e test". 
ROMA - La serie B torna subito in campo per un 2° turno infrasettimanale che offre altri 2 incontri di primissimo piano: Livorno-Sampdoria e Padova-Reggina. Per gli uomini di Atzori, reduci da un mezzo passo falso all'esordio, è un difficile esame contro un ex speciale come Novellino, allenatore blucerchiato per 5 stagioni, dal 2002 al 2007. Tanto più che al Picchi non vincono da oltre 44 anni (0-1 il 23/4/1967). Probabile, vista l'alta posta in palio, che venga fuori una gara a scacchi. Se vorranno portar via un risultato positivo i doriani dovranno tener d'occhio soprattutto Dionisi, già decisivo a Crotone. LA REGGINA RISCHIA A PADOVA - La Reggina va a caccia di conferme all'Euganeo dopo il poker al Modena. Da verificare, soprattutto, la tenuta esterna, lo scorso anno punto debole della formazione amaranto. Di certo non sarà facile contro un Padova che intravede la possibilità di sorpasso e ha tutta l'intenzione di arrivare di nuovo fino in fondo dopo l'ultima beffa nella finale play-off. Lo testimonia l'ultimo acquisto di Cacia, appena prelevato in prestito dal Lecce. ZEMAN ALLA PROVA EMPOLI - Sorpresa della 1/a giornata, il Pescara di Zeman ha un altro bel banco di prova al cospetto di un Empoli voglioso di recitare il ruolo di protagonista. A Verona la squadra biancazzurra ha dato dimostrazione di poter giocare un bel calcio senza sbilanciarsi troppo. Sarà interessante verificare se anche in casa, contro una formazione che in contropiede potrebbe risultare micidiale con Tavano, saprà ripetersi. TORO, ASSALTO AL CITTADELLA - Capolista per caso, il Cittadella, nel posticipo di mercoledì sera, prova a sfidare faccia a faccia il Torino. Impresa davvero improba dopo quanto visto ad Ascoli. I granata, pur se vittoriosi solo nel finale, al Del Duca hanno dominato dall'inizio alla fine, creando almeno una dozzina di limpide occasioni da rete. Piccolo segnale che Ventura sta lavorando nella direzione giusta. TORRENTE SFIDA IL MODENA - Il Modena ha l'obbligo di rialzare la testa dopo i 4 schiaffi di Reggio. Certo al Braglia non arriva il cliente migliore: il Bari di Torrente è ancora alla ricerca di una propria identità ma ha comunque già fatto capire, contro il Varese, di poter tranquillamente ambire al ruolo di mina vagante del torneo. BRESCIA, ESAME A NOCERA - Dopo la brillante prestazione col Vicenza, il Brescia punta a ripetersi nella delicata trasferta di Nocera Inferiore. Un test davvero probante al cospetto di una rivale chiamata a dare una risposta al black-out di Modena dove si è improvvisamente spenta dopo una partenza scintillante. VICENZA, SERVE UNA REAZIONE - Le avversarie all'esordio di Brescia e Nocerina, Vicenza e Sassuolo, si ritrovano di fronte al Menti per un match che si presenta assai incerto ed equilibrato. Gli uomini di Baldini sono obbligati ad una reazione d'orgoglio dopo i 90' deludenti del Rigamonti. Gli emiliani, invece, proveranno a sfruttare il bel momento di Sansone (un gol e un assist sabato sera) per strappare un risultato di prestigio. IL GROSSETO A CACCIA DEL COLPO - L'ultima squadra a punteggio pieno, il Grosseto, si reca a Bergamo per cercare di sorprendere l'AlbinoLeffe. Mai vittoriosi in 4 precedenti all'Azzurri d'Italia, per i maremmani potrebbe essere arrivata l'ora giusta, specie se Sforzini e Caridi riusciranno a ripetere in attacco la bella prova fornita col Gubbio. GUBBIO, L'ORA DEL RISCATTO - Già, il Gubbio. Impalpabile allo Zecchini, giocoforza, dovrà dare una pronta risposta nella prima gara in B davanti al proprio pubblico dopo 63 anni d'attesa. E forse potrebbe essere la serata ideale visto che al Barbetti arriva un Ascoli col morale sotto ai tacchi per aver fallito la prima occasione per ridurre il gap di 7 punti che li divide dallo 0 in classifica. VARESE PER NON PERDERE TERRENO - Chiudono il programma Varese-Crotone e Juve Stabia-Verona. All'Ossola i lombardi proveranno a sfruttare al meglio il fattore campo per non perdere di vista le migliori. Al Menti, infine, mercoledì sera, le vespe andranno a caccia di maggior fortuna, dopo il buono ma improduttivo esordio di Empoli, per cercare di regalare il primo sorriso ai propri tifosi. Leggi i commenti I commenti dei lettori 
Sventata nel carcere di Bari l’evasione pianificata da un “pericolosissimo” detenuto calabrese di circa 36 anni, condannato all’ergastolo per omicidio e altri reati. L’uomo, dopo aver divelto una staffa in ferro che regge il termosifone, l’ha usata per demolire la base in cemento (che aveva bagnato) dell’inferriata della finestra. Inoltre, aveva già preparato la fodera del materasso per calarsi dalla finestra. L’intenzione del detenuto era quella di togliere del tutto l’inferriata e fuggire durante la notte, scendendo da un’altezza di circa tre metri. Durante la perquisizione straordinaria nella sua cella, però, gli agenti si sono accorti del danno e hanno mandato all’aria il piano del malvivente. Lo ha reso noto il Sappe, il sindacato degli agenti penitenziari, che elogia l’operato degli uomini nonostante le difficoltà e la “cronica carenza di personale”. Il Sappe ricorda che nel carcere di Bari sono detenute attualmente 550 persone a fronte dei 210 posti disponibili. 
"Mi chiamo Rosvelto Cortellessa, sono nato il 15 dicembre 1943, qui a San Pietro Infine, nelle grotte, sotto le bombe. Sì, mi chiamo come il presidente degli Stati Uniti, Roosevelt. Sono stato battezzato da un cappellano americano, che chiese a mio padre: ‘Come lo chiamiamo? I soldati dissero: ‘Come il nostro presidente’, e mio padre fu d’accordo. Qui, nessuno dei rifugiati sapeva del presidente Franklin Delano Roosevelt, ma gli americani sì, lo conoscevano bene. Mia madre mi ha sempre raccontato che i soldati americani mi passavano di braccia in braccio quando avevo pochi giorni. E ancora oggi i miei compaesani quando mi incontrano in strada mi chiamano, “Oh, c’è Rosvelto, il presidente degli Stati uniti”. Io tutti i giorni vengo qui, tra le rovine al paese vecchio. Qui è la mia vera casa”. E qui, a San Pietro Infine, comune dell’alto casertano al confine tra Lazio e Molise, si è chiusa sabato sera la seconda edizione del Festival del cinema e del documentario di guerra, con la consegna dei premi al regista Michele Soavi, per il film “Il sangue dei vinti” tratto dal romanzo di Giampaolo Pansa, al regista Aureliano Amadei e all’operatore Luca Ranzato per il film sull’attentato di Nassirya “20 sigarette”, e all’attrice Elena Russo, interprete di “Baciami piccina”. Per cinque giorni si è discusso di cinema, di memoria, di infanzia, partendo dalla pellicola che John Huston girò nel dicembre 1943 proprio a San Pietro Infine, nel paese distrutto dalla battaglia tra nazisti e alleati, e mai più ricostruito. Il regista americano filmò i sopravvissuti di San Pietro: tra di loro Rosvelto Cortellessa,che nel filmato compare neonato in braccio alla sorella Maria. Assieme a lui, nella pellicola sono presenti tanti altri testimoni sopravvissuti al tiro di fuoco che sbriciolò l’abitato e costò la vita a 1100 soldati alleati e a 145 civili, alcuni dei quali riposano sotto le macerie del paese abbandonato: i loro corpi non furono mai più ritrovati, e si decise di lascarli lì, sepolti in quello che per tutti è ancora oggi “il paese”. Erminia Colella ha ottantaquattro anni. È la mamma del sindaco di San Pietro Infine, Giuseppe Vecchiarino, e del presidente della fondazione Parco della memoria storica, Fabio. Nel film di Huston sorride, è una ragazza di sedici anni. “Sono stata la prima ad essere fotografata. Eravamo da settimane rifugiati in cantina, era umido, giù al paese. Ero stufa, volevo uscire, volevo morire. Era prima di Natale. “Hallo” sentii, ‘Alò’ risposi io. C’era un solo americano con una macchina fotografica. Mi fece segno di sorridere, e scattò le prime foto. Sì, sono stata la prima ad essere fotografata. Poi quell’americano, aprì il giaccone e tirò fuori la cioccolata. Sì, quel giorno John Huston era da solo. Poi entrò in paese e man mano incontrò altri bambini, altre mamme, e a ognuno faceva una foto. Poi arrivarono il resto delle truppe, gli americani sono stati bravissimi connoi, anche con le donne. Cucinavamo per loro. Un giorno mia madre mi disse: ‘Ma quel soldato non ti piace? Così te ne vai con lui all’America’. Ma io sono rimasta qui, loro sono rimasti poco più di tre mesi, sono andati via, verso Cassino…”. Anche Felicia Carciero venne immortalata da uno dei sette cineoperatori che seguivano il regista americano. La si vede con lo sguardo intenso in piedi, nei pressi di una casa bombardata. “C’era tanta fame in quei giorni. Facevamo una grane fatica per prendere l’acqua alla fontana di Sant Maria, fuori del paese. Nelle grotte e nelle cantine faceva freddo, ma tutti insieme siamo riusciti a sopravvivere”. Storie, frammenti di vita di alcuni dei bambini di San Pietro Infine. Quei bambini che nel 1987 conquistarono anche Bono e gli U2. Con le immagini girate da John Huston nel paese Medaglia d’oro per la Resistenza nel 1943, il gruppo irlandese montò il videoclip del singolo “In God’sCountry”: i volti in bianco e nero dei piccoli di San Pietro si sovrappongono alle immagini di un giovane Bono che canta di “occhi tristi, croci piegate” e ricorda come “tutti i giorni i sognatori muoiono per vedere cosa c'è dall'altra parte”. Volti, bambini, macerie, gli orrori della guerra che ancora si leggono in quei sopravvissuti che oggi raccontano, parlano del paese di pietra, abbarbicato ai piedi del monte Sambruco, tra Venafro e Cassino. Ma mentre scorrono le note, il ritmo incalzante della musica degli U2 si perde nel silenzio delle strade di San Pietro Infine, oggi, un paese che con i suoi 1002 abitanti potrebbe essere scomparire per la seconda volta, a seguito della manovra anticrisi del governo che intende sopprimere i piccoli Comuni. Un paese cui il premio Pulitzer Rick Atkinson dedicò un intero capitolo del suo libro “The dayofbattle”, dedicato alla guerra in Italia dopo l’8 settembre 1943. Chiusa la seconda edizione, già si lavora alla prossima. I promotori del Festival del cinema e del documentario di guerra puntano a materiali nuovi. Un giovane studioso, Giuseppe Angelone, dottore di ricerca alla Seconda Università di Napoli, scava da anni negli archivi militari americani e inglesi. Al National Archive di Washington ha trovato filmati e foto inedite di tante battaglie ed episodi bellici nell’alto casertano. Anche il direttore del Festival, Angelo Maria Villani, vuole ampliare la rassegna, e conta di portare a San Pietro film nuovi e impegnati. Hanno invitato Anjelica Huston, vogliono l’attrice figlia di John al festival nel 2012. Ci crede Fabio Vecchiarino, il dinamico presidente della fondazione, anima e ideatore del progetto di trasformare il vecchio centro abbandonato di San Pietro in un monumento alla memoria storica. La presenza dell’interprete di film come “L’onore dei Prizzi”, “Il postina suona sempre due volte”, fino alla Famiglia Adams nei panni di Morticia, consentirebbe al festival il salto di qualità. Festival e sviluppo turistico del territorio sono dunque le due sfide cui puntano gli amministratori del piccolo comune. “La Regione Campania – spiega Fabio Vecchiarino - assicura un fondo annuale di 15mila euro per il mantenimento del sito di San Pietro, per tre anni. Con la fondazione contiamo di raccogliere però sostegni anche di privati, oltre che presentare progetti per ottenere finanziamenti bancari ed europei. Vorremmo che attorno al Parco della memoria di San Pietro tutta la Campania si raccogliesse per costruire un’offerta culturale simile a quella che ogni anno porta decine di migliaia di turisti in Normandia. Stiamo lavorando a mettere in rete un luogo simbolo come Monte Cassino, con San Pietro Infine, Mignano Montelungo, dove rinacque nel dicembre 1943 l’esercito italiano, Rocca d’Evandro, Venafro, Tora e Piccilli, tutti luoghi ricchi si storia e di episodi bellicisulla tracce di uno dei teatri di guerra più violenti della fine della Seconda guerra mondiale”. 
Un ventenne napoletano figlio di un noto imprenditore la notte tra sabato e domenica (ma la notizia è stata appresa solo oggi) ha dovuto far ricorso alle cure dei sanitari del pronto soccorso dell'ospedale 'Capilupi' di Capri per ferite e contusioni riportate durante una lite con un altro ragazzo nei pressi di un locale pubblico: voleva difendere una giovane donna ma ha avuto la peggio. Il giovane è stato soccorso dai carabinieri e portato al pronto soccorso, giudicato guaribile in una settimana salvo complicazioni. L'episodio è accaduto nel cuore della notte e la lite sarebbe scoppiata a seguito degli apprezzamenti rivolti da un gruppo di nottambuli nei confronti di una ragazza. L'aggredito era intervenuto solo per soccorrere la giovane che nel parapiglia aveva riportato una brutta caduta, Insomma voleva fare da paciere ma è stato pestato senza alcun motivo. I militari della stazione di Capri agli ordini del luogotenente Michele Sansonne hanno avviato indagini e provveduto a identificare l'aggressore. 
TRIPOLI - "La famiglia di Gheddafi è qui". La notizia che la moglie e tre figli del Colonnello fossero in territorio algerino, diffusa da fonti diplomatiche libiche, è stata confermata dal ministero degli Esteri di Algeri: "La consorte di Muammar Gheddafi, Safia, la figlia Aisha, i figli Hannibal e Mohammad, accompagnati dai i loro figli, sono entrati in Algeria alle 08:45 (le 09:45 italiane, ndr ) attraverso la frontiera algerino-libica", ha dichiarato il ministero in un comunicato riportato dall'agenzia algerina Aps senza fornire indicazioni su dove sia Gheddafi. A quanto si è appreso, l'ok dell'Algeria sarebbe arrivato per "motivi umanitari", dato che la figlia di Gheddafi, Aisha, avrebbe appena partorito, ma per i ribelli si tratta di un "atto di aggressione" da parte del paese nordafricano e sono pronti a chiedere l'estradizione. Continua, dunque, la caccia al raìs che, secondo alcune fonti libiche, ora si troverebbe a Bani Walid, la città fedele al Colonnello a circa 100 chilometri a sud-est di Tripoli. Insieme a Gheddafi ci sarebbe Saif al Islam, il figlio 'delfino'. Sarebbe stato ucciso, invece, Khamis Gheddafi, figlio del raìs e comandante della temutissima 32/esima brigata che ha guidato l'ultima resistenza di Tripoli. La notizia della morte di Khamis era stata data più volte durante la rivolta, ma questa volta a diffonderla è stata la rete britannica Sky News secondo la quale il figlio del raìs sarebbe stato ucciso da un elicottero britannico Apache che ha centrato con un missile la Toyota Land Cruiser blindata a bordo del quale si trovava, a 60 chilometri a sud di Tripoli. E non si fermano i combattimenti. La notte scorsa aerei Nato hanno nuovamente bombardato Tripoli: le esplosioni, almeno sei, sono avvenute attorno all'una di notte e hanno interrotto, solo per qualche minuto, le raffiche di mitra dei festeggiamenti. I ribelli, intanto sono sempre più vicini a conquistare Sirte, città natale di Gheddafi e ultima roccaforte del regime. Violenti combattimenti si sono registrati a ovest del paese e gruppi di insorti stanno cercando di strappare il controllo della regione dalle forze di Gheddafi dopo l'agguato teso dai lealisti a sudovest di Zuwarah. Si fa sempre più difficile la situazione a Tripoli che rischia "un'epidemia sanitaria senza precedenti". L'allarme arriva dall'Unicef ed è legato all'emergenza idrica che l'agenzia Onu sta affrontando distribuendo acqua nella città. Fino ad ora l'Unicef ha consegnato 23 mila bottiglie d'acqua mentre altre 90mila verranno consegnate oggi. Complessivamente, circa 5 milioni di litri d'acqua verranno messi a disposizione nei prossimi giorni e distribuiti a Tripoli. Oggi Eni e il Consiglio nazionale transitorio libico (Cnt) hanno firmato un memorandum che rafforza la cooperazione in Libia tra Eni e il Cnt. Con il memorandum, Eni e il Cnt si impegnano a ricreare le condizioni per una celere e completa ripresa delle attività di Eni nel paese e a porre in essere quanto necessario per il riavvio del gasdotto Greenstream, che trasporta gas dalla costa libica a quella italiana. E sempre nella giornata di oggi sono rientrati in Italia i tre contractors tenuti prigionieri a Tripoli per un mese. I tre sono stati ascoltati in una caserma dei carabinieri subito dopo il loro arrivo a Roma. Luca Boero, Antonio Cataldo e Vittorio Carella sarebbero stati sentiti separatamente. Devono chiarire le circostanze del loro arrivo in Libia, se effettivamente lavoravano come addetti privati alla sicurezza e come sono stati catturati dagli uomini di Muammar Gheddafi e poi liberati dai ribelli. 
Venti persone sono risultate infettate in seguito al consumo di pesce crudo proveniente dal lago di Bolsena, nel viterbese. L'infezione potrebbe allargarsi a un numero più elevato di persone. Il ministro della Salute Ferruccio Fazio ha disposto un'indagine dei Nas in relazione a un episodio di tossinfezione alimentare a base di pesce di lago marinato - presumibilmente tinca - avvenuta con ogni probabilità alla fine di luglio, in un ristorante nei pressi del lago di Bolsena. Sull'episodio stanno effettuando le analisi l'Asl di Viterbo e l'Istituto Superiore di Sanità. Dopo il periodo di incubazione di due-tre settimane, oggi, analizzando il siero e le feci estratte dai primi ricoverati negli ospedali di Perugia e di Viterbo, hanno individuato l'agente infettivo 'Opisthorchiasis Felineus', un parassita della tinca. "Ho dato incarico ai Nas - ha dichiarato Fazio - di indagare sull'origine dell'infezione e sul rispetto delle norme sulla conservazione del pesce di lago nei locali della zona di Bolsena stabilite in un'ordinanza di due anni fa, quando si manifestarono i primi casi di questo tipo di intossicazione. E' comunque opportuno evitare di consumare crudi questi tipi di pesci di lago, che possono contenere i parassiti che vengono eliminati dalla cottura o dal congelamento". 
BENGASI - Gli insorti sono ormai alle porte di Sirte, il Colonnello Gheddafi si nasconderebbe nella roccaforte di Bani Walid, a centinaio di chilometri a sud di Tripoli, mentre sua moglie e tre dei suoi figli hanno trovato rifugio in Algeria. Quest'ultima notizia, l'unica certa, è stata così confermata da un portavoce del ministero degli Esteri di Algeri: "La consorte di Muammar Gheddafi, Safia, la figlia Aisha, i figli Hannibal e Mohammad, accompagnati dai i loro figli, sono entrati in Algeria alle 08:45 attraverso la frontiera algerino-libica". Il via libera al transito dei famigliari del Colonnello sarebbe stato accordato "per motivi umanitari" perché Aisha, soprannominata la Claudia Schiffer del mondo arabo, avrebbe appena partorito. Il Consiglio nazionale di transizione ha fatto immediatamente sapere tramite Mohammed al-Allagy, suo responsabile degli affari legali, che chiederà la loro estradizione. L'Algeria ha poi fatto sapere al Consiglio nazionale di transizione libico che la famiglia di Gheddafi proseguirà poi per un paese terzo. Quanto a Khamis Gheddafi, considerato il figlio sanguinario del Colonnello, al comando della temutissima trentaduesima brigata, sarebbe stato ucciso da un missile sparato contro la sua Toyota Land Cruiser da un elicottero britannico Apache, una sessantina di chilometri a sud di Tripoli. Khamis è stato centrato durante la ritirata dalla capitale sulla strada verso Bani Walid, ed è verosimile che nel suo convoglio ci fosse anche l'auto sulla quale viaggiava l'ex leader libico. Infatti, secondo indiscrezioni circolate in queste ore, pure il raìs era a bordo di uno dei 60 mezzi dell'esercito libico visti dirigersi ieri verso Bani Walid. Perché qui, e non a Sirte? A sentire l'ex dissidente libico Salem Bunuara, Bani Walid è sempre stata una città filogovernativa, "forse perché parecchia gente è stata arruolata nelle forze armate di Gheddafi". Tuttavia, anche Bani Walid, sostiene sempre Bunuara, è destinata a cadere nelle mani degli insorti nelle prossime ore. "La mia paura ora è che a questo punto le milizie gheddafiste possano ricorrere all'utilizzo armi chimiche e gas". Un timore che non attanaglia gli shabab pronti a lanciare l'offensiva contro Sirte, ultimo grande bastione delle forze lealiste e città natale del Colonnello.  Da un paio di giorni, il porto è stretto in un doppio assedio: quello da Ovest, dei combattenti che arrivano da Misurata, e quello da Est, delle truppe di Bengasi. Senza contare, ovviamente, gli aerei della Nato, che continuano a bombardare i depositi di munizioni all'interno della città. Il comando militare delle Forze democratiche continua a chiedere alle tribù locali la resa pacifica della città. Ma a Sirte si sono concentrate nell'ultima settimana tutti i battaglioni lealisti sconfitti sia in Cirenaica sia in Tripolitania.  Il Consiglio nazionale di transizione ha sottolineato che negoziati in corso "non continueranno all'infinito", e ha lanciato un ulteriore appello per un rapido accordo "altrimenti la situazione verrà risolta per via militare". Sempre ieri, infine, parlando in un incontro a Doha, nel Qatar, con i rappresentanti dei Paesi che hanno sostenuto l'insurrezione libica, il leader del Consiglio di Bengasi, Mustafa Abdel Jalil, ha chiesto alla Nato di continuare ad appoggiare il movimento. "Chiedo che la Nato e i suoi alleati continuino a proteggerci dal tiranno", ha detto Jalil. "E lo chiedo perché Muammar Gheddafi è ancora una minaccia per la Libia e per il mondo intero". 
MILANO - Crisi o fiuto per gli affari ancora non si sa, ma per una volta Sir Richard Branson anziché comprare, vende. E per poco più di 500 milioni di euro cede il 51% di Virgin Active a Cvc Capital Partners: un'operazione che valorizza le palestre del magnate inglese per oltre un miliardo di euro. Con una valutazione di circa mille euro ad abbonato (sono 1,1 milioni in tutto il mondo) o 4 milioni per ognuno dei 254 circoli sparsi tra Regno Unito, Sud Africa, Italia (22 palestre), Spagna, Portogallo, Australia e Nuova Zelanda. Con l'obiettivo di andare a conquistare anche l'Asia. Branson resterà comunque azionista con una quota  -  condivisa con il management  -  del 49% e probabilmente la liquidità servirà a coprire i problemi delle compagnie aeree. In sofferenza come tutti i loro competitor. "Da quando abbiamo iniziato undici anni fa, Virgin Active è diventata la compagnia leader mondiale nel settore del benessere attraverso un modello di business che offre un reale valore ai nostri soci", ha commentato Matthew Bucknall, ceo di Virgin Active. Lo scorso anno i ricavi del gruppo sono arrivati a 505 milioni di euro e ad aprile è stato acquisito il brand inglese Esporta per 87 milioni di euro: rilevando così 35 nuovi centri in Gran Bretagna e aggiungendo ricavi per 157 milioni. Per il manager l'operazione servirà "ad accelerare la crescita del gruppo", mentre Pev Hooper, senior managing director di Cvc ha aggiunto: "Siamo onorati di collaborare con Virgin mediante la quota di maggioranza in un business di successo e in forte crescita a livello globale. Siamo rimasti impressionati dalla significativa crescita che Virgin Active ha raggiunto sin dal suo approccio al mercato e siamo pronti a collaborare con il management di Virgin per supportare un forte sviluppo internazionale". Tra i mercati principali del gruppo resta l'Italia con 22 centri e due nuove aperture entro fine anno a Milano e Firenze, con investimenti per 10 milioni a palestra. Lo scorso anno il fatturato è cresciuto del 27% a 78 milioni (con un margine operativo lordo del 16% a 12,48 milioni), mentre gli abbonati hanno sfondato la soglia dei 100mila (+16%). Solo gli impianti di Milano garantiscono ricavi per 23 milioni. "L'acquisizione da parte di CVC Capital Partners offrirà opportunità di crescita a livello globale: uno dei primi obiettivi sarà quello di entrare nei mercati asiatici cui seguiranno ulteriori sviluppi nelle aree già consolidati, come l'Italia" ha concluso Luca Valotta, presidente di Virgin Active Italia. 
TRIPOLI - "La famiglia di Gheddafi è qui". La notizia che la moglie e tre figli del Colonnello fossero in territorio algerino, diffusa da fonti diplomatiche libiche, è stata confermata dal ministero degli Esteri di Algeri: "La consorte di Muammar Gheddafi, Safia, la figlia Aisha, i figli Hannibal e Mohammad, accompagnati dai i loro figli, sono entrati in Algeria alle 08:45 (le 09:45 italiane, ndr ) attraverso la frontiera algerino-libica", ha dichiarato il ministero in un comunicato riportato dall'agenzia algerina Aps senza fornire indicazioni su dove sia Gheddafi. A quanto si è appreso, l'ok dell'Algeria sarebbe arrivato per "motivi umanitari", dato che la figlia di Gheddafi, Aisha, avrebbe appena partorito, ma per i ribelli si tratta di un "atto di aggressione" da parte del paese nordafricano e sono pronti a chiedere l'estradizione. Continua, dunque, la caccia al raìs che, secondo alcune fonti libiche, ora si troverebbe a Bani Walid, la città fedele al Colonnello a circa 100 chilometri a sud-est di Tripoli. Insieme a Gheddafi ci sarebbe Saif al Islam, il figlio 'delfino'. Sarebbe stato ucciso, invece, Khamis Gheddafi, figlio del raìs e comandante della temutissima 32/esima brigata che ha guidato l'ultima resistenza di Tripoli. La notizia della morte di Khamis era stata data più volte durante la rivolta, ma questa volta a diffonderla è stata la rete britannica Sky News secondo la quale il figlio del raìs sarebbe stato ucciso da un elicottero britannico Apache che ha centrato con un missile la Toyota Land Cruiser blindata a bordo del quale si trovava, a 60 chilometri a sud di Tripoli. E non si fermano i combattimenti. La notte scorsa aerei Nato hanno nuovamente bombardato Tripoli: le esplosioni, almeno sei, sono avvenute attorno all'una di notte e hanno interrotto, solo per qualche minuto, le raffiche di mitra dei festeggiamenti. I ribelli, intanto sono sempre più vicini a conquistare Sirte, città natale di Gheddafi e ultima roccaforte del regime. Violenti combattimenti si sono registrati a ovest del paese e gruppi di insorti stanno cercando di strappare il controllo della regione dalle forze di Gheddafi dopo l'agguato teso dai lealisti a sudovest di Zuwarah. Si fa sempre più difficile la situazione a Tripoli che rischia "un'epidemia sanitaria senza precedenti". L'allarme arriva dall'Unicef ed è legato all'emergenza idrica che l'agenzia Onu sta affrontando distribuendo acqua nella città. Fino ad ora l'Unicef ha consegnato 23 mila bottiglie d'acqua mentre altre 90mila verranno consegnate oggi. Complessivamente, circa 5 milioni di litri d'acqua verranno messi a disposizione nei prossimi giorni e distribuiti a Tripoli. Oggi Eni e il Consiglio nazionale transitorio libico (Cnt) hanno firmato un memorandum che rafforza la cooperazione in Libia tra Eni e il Cnt. Con il memorandum, Eni e il Cnt si impegnano a ricreare le condizioni per una celere e completa ripresa delle attività di Eni nel paese e a porre in essere quanto necessario per il riavvio del gasdotto Greenstream, che trasporta gas dalla costa libica a quella italiana. E sempre nella giornata di oggi sono rientrati in Italia i tre contractors tenuti prigionieri a Tripoli per un mese. I tre sono stati ascoltati in una caserma dei carabinieri subito dopo il loro arrivo a Roma. Luca Boero, Antonio Cataldo e Vittorio Carella sarebbero stati sentiti separatamente. Devono chiarire le circostanze del loro arrivo in Libia, se effettivamente lavoravano come addetti privati alla sicurezza e come sono stati catturati dagli uomini di Muammar Gheddafi e poi liberati dai ribelli. 
Venti persone sono risultate infettate in seguito al consumo di pesce crudo proveniente dal lago di Bolsena, nel viterbese. L'infezione potrebbe allargarsi a un numero più elevato di persone. Il ministro della Salute Ferruccio Fazio ha disposto un'indagine dei Nas in relazione a un episodio di tossinfezione alimentare a base di pesce di lago marinato - presumibilmente tinca - avvenuta con ogni probabilità alla fine di luglio, in un ristorante nei pressi del lago di Bolsena. Sull'episodio stanno effettuando le analisi l'Asl di Viterbo e l'Istituto Superiore di Sanità. Dopo il periodo di incubazione di due-tre settimane, oggi, analizzando il siero e le feci estratte dai primi ricoverati negli ospedali di Perugia e di Viterbo, hanno individuato l'agente infettivo 'Opisthorchiasis Felineus', un parassita della tinca. "Ho dato incarico ai Nas - ha dichiarato Fazio - di indagare sull'origine dell'infezione e sul rispetto delle norme sulla conservazione del pesce di lago nei locali della zona di Bolsena stabilite in un'ordinanza di due anni fa, quando si manifestarono i primi casi di questo tipo di intossicazione. E' comunque opportuno evitare di consumare crudi questi tipi di pesci di lago, che possono contenere i parassiti che vengono eliminati dalla cottura o dal congelamento". 
Emergenza tubercolosi al Gemelli, diciotto nuovi casi positivi. E' quanto emerge dai risultati dei 300 test effettuati nelle giornate di venerdì e sabato scorsi.  Si tratta di 11 maschi e 7 femmine, dei quali 5 nati nel mese di Febbraio, 2 nel mese di Marzo, 2 nel mese Aprile, 3 nel mese di Maggio, 5 nel mese di Giugno e 1 nel mese di Luglio. "Complessivamente ad oggi sono state effettuate 917 visite e test di cui sono pervenuti 729 risultati - si legge in una nota della Regione - dei quali 52 emersi come positivi, con una media di 7,13%". L'Unità di coordinamento della Regione Lazio, chiamata a gestire l'attività di controllo sui nati al Policlinico Gemelli, inseriti nel programma di sorveglianza sulla tubercolosi, è tornata a riunirsi questa sera e ha fatto il punto della situazione sulle operazioni di verifica e prevenzione. Alla riunione hanno partecipato anche i membri della Commissione di indagine sanitaria, epidemiologica ed amministrativa, che si è insediata oggi ed è stata istituita con decreto del commissario ad acta della Sanità del Lazio, Renata Polverini. Previsti per la giornata di domani ulteriori 155 controlli. Inoltre - precisa l'Unità di coordinamento - "entro il 31 agosto, come previsto dal protocollo medico, tutti i bambini interessati saranno stati sottoposti a visita e test". 
MILANO - Crisi o fiuto per gli affari ancora non si sa, ma per una volta Sir Richard Branson anziché comprare, vende. E per poco più di 500 milioni di euro cede il 51% di Virgin Active a Cvc Capital Partners: un'operazione che valorizza le palestre del magnate inglese per oltre un miliardo di euro. Con una valutazione di circa mille euro ad abbonato (sono 1,1 milioni in tutto il mondo) o 4 milioni per ognuno dei 254 circoli sparsi tra Regno Unito, Sud Africa, Italia (22 palestre), Spagna, Portogallo, Australia e Nuova Zelanda. Con l'obiettivo di andare a conquistare anche l'Asia. Branson resterà comunque azionista con una quota  -  condivisa con il management  -  del 49% e probabilmente la liquidità servirà a coprire i problemi delle compagnie aeree. In sofferenza come tutti i loro competitor. "Da quando abbiamo iniziato undici anni fa, Virgin Active è diventata la compagnia leader mondiale nel settore del benessere attraverso un modello di business che offre un reale valore ai nostri soci", ha commentato Matthew Bucknall, ceo di Virgin Active. Lo scorso anno i ricavi del gruppo sono arrivati a 505 milioni di euro e ad aprile è stato acquisito il brand inglese Esporta per 87 milioni di euro: rilevando così 35 nuovi centri in Gran Bretagna e aggiungendo ricavi per 157 milioni. Per il manager l'operazione servirà "ad accelerare la crescita del gruppo", mentre Pev Hooper, senior managing director di Cvc ha aggiunto: "Siamo onorati di collaborare con Virgin mediante la quota di maggioranza in un business di successo e in forte crescita a livello globale. Siamo rimasti impressionati dalla significativa crescita che Virgin Active ha raggiunto sin dal suo approccio al mercato e siamo pronti a collaborare con il management di Virgin per supportare un forte sviluppo internazionale". Tra i mercati principali del gruppo resta l'Italia con 22 centri e due nuove aperture entro fine anno a Milano e Firenze, con investimenti per 10 milioni a palestra. Lo scorso anno il fatturato è cresciuto del 27% a 78 milioni (con un margine operativo lordo del 16% a 12,48 milioni), mentre gli abbonati hanno sfondato la soglia dei 100mila (+16%). Solo gli impianti di Milano garantiscono ricavi per 23 milioni. "L'acquisizione da parte di CVC Capital Partners offrirà opportunità di crescita a livello globale: uno dei primi obiettivi sarà quello di entrare nei mercati asiatici cui seguiranno ulteriori sviluppi nelle aree già consolidati, come l'Italia" ha concluso Luca Valotta, presidente di Virgin Active Italia. 
"Mi chiamo Rosvelto Cortellessa, sono nato il 15 dicembre 1943, qui a San Pietro Infine, nelle grotte, sotto le bombe. Sì, mi chiamo come il presidente degli Stati Uniti, Roosevelt. Sono stato battezzato da un cappellano americano, che chiese a mio padre: ‘Come lo chiamiamo? I soldati dissero: ‘Come il nostro presidente’, e mio padre fu d’accordo. Qui, nessuno dei rifugiati sapeva del presidente Franklin Delano Roosevelt, ma gli americani sì, lo conoscevano bene. Mia madre mi ha sempre raccontato che i soldati americani mi passavano di braccia in braccio quando avevo pochi giorni. E ancora oggi i miei compaesani quando mi incontrano in strada mi chiamano, “Oh, c’è Rosvelto, il presidente degli Stati uniti”. Io tutti i giorni vengo qui, tra le rovine al paese vecchio. Qui è la mia vera casa”. E qui, a San Pietro Infine, comune dell’alto casertano al confine tra Lazio e Molise, si è chiusa sabato sera la seconda edizione del Festival del cinema e del documentario di guerra, con la consegna dei premi al regista Michele Soavi, per il film “Il sangue dei vinti” tratto dal romanzo di Giampaolo Pansa, al regista Aureliano Amadei e all’operatore Luca Ranzato per il film sull’attentato di Nassirya “20 sigarette”, e all’attrice Elena Russo, interprete di “Baciami piccina”. Per cinque giorni si è discusso di cinema, di memoria, di infanzia, partendo dalla pellicola che John Huston girò nel dicembre 1943 proprio a San Pietro Infine, nel paese distrutto dalla battaglia tra nazisti e alleati, e mai più ricostruito. Il regista americano filmò i sopravvissuti di San Pietro: tra di loro Rosvelto Cortellessa,che nel filmato compare neonato in braccio alla sorella Maria. Assieme a lui, nella pellicola sono presenti tanti altri testimoni sopravvissuti al tiro di fuoco che sbriciolò l’abitato e costò la vita a 1100 soldati alleati e a 145 civili, alcuni dei quali riposano sotto le macerie del paese abbandonato: i loro corpi non furono mai più ritrovati, e si decise di lascarli lì, sepolti in quello che per tutti è ancora oggi “il paese”. Erminia Colella ha ottantaquattro anni. È la mamma del sindaco di San Pietro Infine, Giuseppe Vecchiarino, e del presidente della fondazione Parco della memoria storica, Fabio. Nel film di Huston sorride, è una ragazza di sedici anni. “Sono stata la prima ad essere fotografata. Eravamo da settimane rifugiati in cantina, era umido, giù al paese. Ero stufa, volevo uscire, volevo morire. Era prima di Natale. “Hallo” sentii, ‘Alò’ risposi io. C’era un solo americano con una macchina fotografica. Mi fece segno di sorridere, e scattò le prime foto. Sì, sono stata la prima ad essere fotografata. Poi quell’americano, aprì il giaccone e tirò fuori la cioccolata. Sì, quel giorno John Huston era da solo. Poi entrò in paese e man mano incontrò altri bambini, altre mamme, e a ognuno faceva una foto. Poi arrivarono il resto delle truppe, gli americani sono stati bravissimi connoi, anche con le donne. Cucinavamo per loro. Un giorno mia madre mi disse: ‘Ma quel soldato non ti piace? Così te ne vai con lui all’America’. Ma io sono rimasta qui, loro sono rimasti poco più di tre mesi, sono andati via, verso Cassino…”. Anche Felicia Carciero venne immortalata da uno dei sette cineoperatori che seguivano il regista americano. La si vede con lo sguardo intenso in piedi, nei pressi di una casa bombardata. “C’era tanta fame in quei giorni. Facevamo una grane fatica per prendere l’acqua alla fontana di Sant Maria, fuori del paese. Nelle grotte e nelle cantine faceva freddo, ma tutti insieme siamo riusciti a sopravvivere”. Storie, frammenti di vita di alcuni dei bambini di San Pietro Infine. Quei bambini che nel 1987 conquistarono anche Bono e gli U2. Con le immagini girate da John Huston nel paese Medaglia d’oro per la Resistenza nel 1943, il gruppo irlandese montò il videoclip del singolo “In God’sCountry”: i volti in bianco e nero dei piccoli di San Pietro si sovrappongono alle immagini di un giovane Bono che canta di “occhi tristi, croci piegate” e ricorda come “tutti i giorni i sognatori muoiono per vedere cosa c'è dall'altra parte”. Volti, bambini, macerie, gli orrori della guerra che ancora si leggono in quei sopravvissuti che oggi raccontano, parlano del paese di pietra, abbarbicato ai piedi del monte Sambruco, tra Venafro e Cassino. Ma mentre scorrono le note, il ritmo incalzante della musica degli U2 si perde nel silenzio delle strade di San Pietro Infine, oggi, un paese che con i suoi 1002 abitanti potrebbe essere scomparire per la seconda volta, a seguito della manovra anticrisi del governo che intende sopprimere i piccoli Comuni. Un paese cui il premio Pulitzer Rick Atkinson dedicò un intero capitolo del suo libro “The dayofbattle”, dedicato alla guerra in Italia dopo l’8 settembre 1943. Chiusa la seconda edizione, già si lavora alla prossima. I promotori del Festival del cinema e del documentario di guerra puntano a materiali nuovi. Un giovane studioso, Giuseppe Angelone, dottore di ricerca alla Seconda Università di Napoli, scava da anni negli archivi militari americani e inglesi. Al National Archive di Washington ha trovato filmati e foto inedite di tante battaglie ed episodi bellici nell’alto casertano. Anche il direttore del Festival, Angelo Maria Villani, vuole ampliare la rassegna, e conta di portare a San Pietro film nuovi e impegnati. Hanno invitato Anjelica Huston, vogliono l’attrice figlia di John al festival nel 2012. Ci crede Fabio Vecchiarino, il dinamico presidente della fondazione, anima e ideatore del progetto di trasformare il vecchio centro abbandonato di San Pietro in un monumento alla memoria storica. La presenza dell’interprete di film come “L’onore dei Prizzi”, “Il postina suona sempre due volte”, fino alla Famiglia Adams nei panni di Morticia, consentirebbe al festival il salto di qualità. Festival e sviluppo turistico del territorio sono dunque le due sfide cui puntano gli amministratori del piccolo comune. “La Regione Campania – spiega Fabio Vecchiarino - assicura un fondo annuale di 15mila euro per il mantenimento del sito di San Pietro, per tre anni. Con la fondazione contiamo di raccogliere però sostegni anche di privati, oltre che presentare progetti per ottenere finanziamenti bancari ed europei. Vorremmo che attorno al Parco della memoria di San Pietro tutta la Campania si raccogliesse per costruire un’offerta culturale simile a quella che ogni anno porta decine di migliaia di turisti in Normandia. Stiamo lavorando a mettere in rete un luogo simbolo come Monte Cassino, con San Pietro Infine, Mignano Montelungo, dove rinacque nel dicembre 1943 l’esercito italiano, Rocca d’Evandro, Venafro, Tora e Piccilli, tutti luoghi ricchi si storia e di episodi bellicisulla tracce di uno dei teatri di guerra più violenti della fine della Seconda guerra mondiale”. 
BENGASI - Gli insorti sono ormai alle porte di Sirte, il Colonnello Gheddafi si nasconderebbe nella roccaforte di Bani Walid, a centinaio di chilometri a sud di Tripoli, mentre sua moglie e tre dei suoi figli hanno trovato rifugio in Algeria. Quest'ultima notizia, l'unica certa, è stata così confermata da un portavoce del ministero degli Esteri di Algeri: "La consorte di Muammar Gheddafi, Safia, la figlia Aisha, i figli Hannibal e Mohammad, accompagnati dai i loro figli, sono entrati in Algeria alle 08:45 attraverso la frontiera algerino-libica". Il via libera al transito dei famigliari del Colonnello sarebbe stato accordato "per motivi umanitari" perché Aisha, soprannominata la Claudia Schiffer del mondo arabo, avrebbe appena partorito. Il Consiglio nazionale di transizione ha fatto immediatamente sapere tramite Mohammed al-Allagy, suo responsabile degli affari legali, che chiederà la loro estradizione. L'Algeria ha poi fatto sapere al Consiglio nazionale di transizione libico che la famiglia di Gheddafi proseguirà poi per un paese terzo. Quanto a Khamis Gheddafi, considerato il figlio sanguinario del Colonnello, al comando della temutissima trentaduesima brigata, sarebbe stato ucciso da un missile sparato contro la sua Toyota Land Cruiser da un elicottero britannico Apache, una sessantina di chilometri a sud di Tripoli. Khamis è stato centrato durante la ritirata dalla capitale sulla strada verso Bani Walid, ed è verosimile che nel suo convoglio ci fosse anche l'auto sulla quale viaggiava l'ex leader libico. Infatti, secondo indiscrezioni circolate in queste ore, pure il raìs era a bordo di uno dei 60 mezzi dell'esercito libico visti dirigersi ieri verso Bani Walid. Perché qui, e non a Sirte? A sentire l'ex dissidente libico Salem Bunuara, Bani Walid è sempre stata una città filogovernativa, "forse perché parecchia gente è stata arruolata nelle forze armate di Gheddafi". Tuttavia, anche Bani Walid, sostiene sempre Bunuara, è destinata a cadere nelle mani degli insorti nelle prossime ore. "La mia paura ora è che a questo punto le milizie gheddafiste possano ricorrere all'utilizzo armi chimiche e gas". Un timore che non attanaglia gli shabab pronti a lanciare l'offensiva contro Sirte, ultimo grande bastione delle forze lealiste e città natale del Colonnello.  Da un paio di giorni, il porto è stretto in un doppio assedio: quello da Ovest, dei combattenti che arrivano da Misurata, e quello da Est, delle truppe di Bengasi. Senza contare, ovviamente, gli aerei della Nato, che continuano a bombardare i depositi di munizioni all'interno della città. Il comando militare delle Forze democratiche continua a chiedere alle tribù locali la resa pacifica della città. Ma a Sirte si sono concentrate nell'ultima settimana tutti i battaglioni lealisti sconfitti sia in Cirenaica sia in Tripolitania.  Il Consiglio nazionale di transizione ha sottolineato che negoziati in corso "non continueranno all'infinito", e ha lanciato un ulteriore appello per un rapido accordo "altrimenti la situazione verrà risolta per via militare". Sempre ieri, infine, parlando in un incontro a Doha, nel Qatar, con i rappresentanti dei Paesi che hanno sostenuto l'insurrezione libica, il leader del Consiglio di Bengasi, Mustafa Abdel Jalil, ha chiesto alla Nato di continuare ad appoggiare il movimento. "Chiedo che la Nato e i suoi alleati continuino a proteggerci dal tiranno", ha detto Jalil. "E lo chiedo perché Muammar Gheddafi è ancora una minaccia per la Libia e per il mondo intero". 
Sventata nel carcere di Bari l’evasione pianificata da un “pericolosissimo” detenuto calabrese di circa 36 anni, condannato all’ergastolo per omicidio e altri reati. L’uomo, dopo aver divelto una staffa in ferro che regge il termosifone, l’ha usata per demolire la base in cemento (che aveva bagnato) dell’inferriata della finestra. Inoltre, aveva già preparato la fodera del materasso per calarsi dalla finestra. L’intenzione del detenuto era quella di togliere del tutto l’inferriata e fuggire durante la notte, scendendo da un’altezza di circa tre metri. Durante la perquisizione straordinaria nella sua cella, però, gli agenti si sono accorti del danno e hanno mandato all’aria il piano del malvivente. Lo ha reso noto il Sappe, il sindacato degli agenti penitenziari, che elogia l’operato degli uomini nonostante le difficoltà e la “cronica carenza di personale”. Il Sappe ricorda che nel carcere di Bari sono detenute attualmente 550 persone a fronte dei 210 posti disponibili. 
ROMA - La serie B torna subito in campo per un 2° turno infrasettimanale che offre altri 2 incontri di primissimo piano: Livorno-Sampdoria e Padova-Reggina. Per gli uomini di Atzori, reduci da un mezzo passo falso all'esordio, è un difficile esame contro un ex speciale come Novellino, allenatore blucerchiato per 5 stagioni, dal 2002 al 2007. Tanto più che al Picchi non vincono da oltre 44 anni (0-1 il 23/4/1967). Probabile, vista l'alta posta in palio, che venga fuori una gara a scacchi. Se vorranno portar via un risultato positivo i doriani dovranno tener d'occhio soprattutto Dionisi, già decisivo a Crotone. LA REGGINA RISCHIA A PADOVA - La Reggina va a caccia di conferme all'Euganeo dopo il poker al Modena. Da verificare, soprattutto, la tenuta esterna, lo scorso anno punto debole della formazione amaranto. Di certo non sarà facile contro un Padova che intravede la possibilità di sorpasso e ha tutta l'intenzione di arrivare di nuovo fino in fondo dopo l'ultima beffa nella finale play-off. Lo testimonia l'ultimo acquisto di Cacia, appena prelevato in prestito dal Lecce. ZEMAN ALLA PROVA EMPOLI - Sorpresa della 1/a giornata, il Pescara di Zeman ha un altro bel banco di prova al cospetto di un Empoli voglioso di recitare il ruolo di protagonista. A Verona la squadra biancazzurra ha dato dimostrazione di poter giocare un bel calcio senza sbilanciarsi troppo. Sarà interessante verificare se anche in casa, contro una formazione che in contropiede potrebbe risultare micidiale con Tavano, saprà ripetersi. TORO, ASSALTO AL CITTADELLA - Capolista per caso, il Cittadella, nel posticipo di mercoledì sera, prova a sfidare faccia a faccia il Torino. Impresa davvero improba dopo quanto visto ad Ascoli. I granata, pur se vittoriosi solo nel finale, al Del Duca hanno dominato dall'inizio alla fine, creando almeno una dozzina di limpide occasioni da rete. Piccolo segnale che Ventura sta lavorando nella direzione giusta. TORRENTE SFIDA IL MODENA - Il Modena ha l'obbligo di rialzare la testa dopo i 4 schiaffi di Reggio. Certo al Braglia non arriva il cliente migliore: il Bari di Torrente è ancora alla ricerca di una propria identità ma ha comunque già fatto capire, contro il Varese, di poter tranquillamente ambire al ruolo di mina vagante del torneo. BRESCIA, ESAME A NOCERA - Dopo la brillante prestazione col Vicenza, il Brescia punta a ripetersi nella delicata trasferta di Nocera Inferiore. Un test davvero probante al cospetto di una rivale chiamata a dare una risposta al black-out di Modena dove si è improvvisamente spenta dopo una partenza scintillante. VICENZA, SERVE UNA REAZIONE - Le avversarie all'esordio di Brescia e Nocerina, Vicenza e Sassuolo, si ritrovano di fronte al Menti per un match che si presenta assai incerto ed equilibrato. Gli uomini di Baldini sono obbligati ad una reazione d'orgoglio dopo i 90' deludenti del Rigamonti. Gli emiliani, invece, proveranno a sfruttare il bel momento di Sansone (un gol e un assist sabato sera) per strappare un risultato di prestigio. IL GROSSETO A CACCIA DEL COLPO - L'ultima squadra a punteggio pieno, il Grosseto, si reca a Bergamo per cercare di sorprendere l'AlbinoLeffe. Mai vittoriosi in 4 precedenti all'Azzurri d'Italia, per i maremmani potrebbe essere arrivata l'ora giusta, specie se Sforzini e Caridi riusciranno a ripetere in attacco la bella prova fornita col Gubbio. GUBBIO, L'ORA DEL RISCATTO - Già, il Gubbio. Impalpabile allo Zecchini, giocoforza, dovrà dare una pronta risposta nella prima gara in B davanti al proprio pubblico dopo 63 anni d'attesa. E forse potrebbe essere la serata ideale visto che al Barbetti arriva un Ascoli col morale sotto ai tacchi per aver fallito la prima occasione per ridurre il gap di 7 punti che li divide dallo 0 in classifica. VARESE PER NON PERDERE TERRENO - Chiudono il programma Varese-Crotone e Juve Stabia-Verona. All'Ossola i lombardi proveranno a sfruttare al meglio il fattore campo per non perdere di vista le migliori. Al Menti, infine, mercoledì sera, le vespe andranno a caccia di maggior fortuna, dopo il buono ma improduttivo esordio di Empoli, per cercare di regalare il primo sorriso ai propri tifosi. Leggi i commenti I commenti dei lettori 
Partono dalla Campania i festeggiamenti dei trentacinque anni della carriera da solista di Gigi Proietti. Il grande mattatore romano nel 1976 debuttò a Sulmona con “A me gli occhi, please”. Quegli sketch, quei grammelot e quelle imitazioni entrati nel patrimonio culturale nazionale sono il sale della messinscena “Di nuovo Buonasera”, versione aggiornata dello spettacolo col quale Proietti (nella foto grande in pagina) sta girando l’Italia e sarà in scena stasera a Nocera Inferiore (Salerno), negli spazi della Caserma “Raffaele Libroia”, per il decennale della rassegna “Trame Africane”. Ingresso dai 42 ai 72 euro. GLI ALTRI APPUNTAMENTI Musica PALAZZO REALE Dalle 20.30 al Teatro di Corte di Palazzo Reale, “Mater Mediterranea”, percorso sonoro nella cultura mediterranea di Napoli, a cura dell’Associazione Alessandro Scarlatti. Ingresso libero. CAPRI Dalle 19 alla Certosa di Capri, per la quinta edizione dell’International Arts Festival, “L’Oriente incontra l’Occidente” con il concerto della violinista indiana carnatica Jyotsna Srikanth e del violinista inglese Robert Atchinson, accompagnati dal tastierista indiano Shadrach Solomon e dal percussionista sri lankese Pirashanna Thevarajah. Info 081 837 5449. TRENTOLA/DUCENTA Concerto del cantautore e polistrumentista Enzo Avitabile che con i Bottari di Portico si esibisce a Trentola Ducenta per la famosa Festa di San Giorgio Martire. In repertorio ritmi antichi della pastellessa e della morte grazie al suono ottenuto con botti, tini e falci. MUSEO MADRE Domani dalle 21 nel cortile del museo d’arte contemporanea Madre, in via Luigi Settembrini, per “Un’estate al Madre” il concerto del trio G.S.M. composto dal cantante Peppe Servillo, dal clarinettista e sassofonista argentino Javier Girotto e dal pianista argentino Natalio Mangalavite. In scaletta brani dagli album “L’amico di Cordoba” e “Fùtbol”, biglietti a 12 euro, info e prenotazioni allo 081 1931 3016. Prevendite attraverso il circuito online www.go2.it SORRENTO Giovedì a Sorrento, per la rassegna “Jazz’è in terrazza ...e non solo”, dalle 21 all’Hotel Gardenia il concerto del bassista napoletano Emiliano De Luca, che proporrà le composizioni del secondo album “Bass Jumping”. De Luca suonerà in trio affiancato da Giacinto Piracci alla chitarra e Claudio Borrelli alla batteria, ingresso libero. Cinema THE SPACE CINEMA Dalle 20.30 al The Space Cinema, viale Giochi del Mediterraneo 36, per il ciclo “Omaggio a Blake Edwards”, il film “Hollywood Party”. Replica domani. PARCO DEL POGGIO Dalle 21.10 al Parco del Poggio, viale del Poggio di Capodimonte (in prossimità di Oviesse — Standa), per la rassegna di cinema all’aperto “Accordi e disaccordi” il film “I baci mai dati” di Roberta Torre, con Donatella Finocchiaro, Pino Micol e Beppe Fiorello. Ingresso 4 euro. Info 081 549 1838. PORTICI/ERCOLANO Per “FreskoFilm”: dalle 21 al II Circolo Didattico di Portici, viale Leonardo Da Vinci, il film “The Fighter”, di David O. Russell con Christian Bale, Amy Adams, Mark Wahlberg, Melissa Leo. Dalle 21 presso il Sentiero di Ercolano, via Vesuvio 71, strada vicinale Piano delle Ginestre, il film “Amici, amanti e…”, di Ivan Reitman con Natalie Portman, Ashton Kutcher, Kevin Kline, Cary Elwes. Ingresso 3 euro. Info 081 777 7851. SAN SEBASTIANO AL VESUVIO Dalle 21.15 al parco Urbano di San Sebastiano al Vesuvio, via Panoramica, il film “Il discorso del re”, di Tom Hooper, con Colin Firth e Geoffrey Rush. Ingresso 3,50 euro, 1 euro per gli over 65. Info 081 596 7493. Turismo HOTEL MEDITERRANEO Dalle 11.30 all’hotel Mediterraneo presentazione della kermesse “Follia della pasta”, in programma dal 2 al 4 settembre a Gragnano. TORRE ORSAIA A Torre Orsaia (Salerno) prosegue il ciclo di seminari e lezioni “Ecomostro”, sul recupero della comunità, rivolto a studenti provenienti da tutt’Italia. Dalle 10 incontro con l’associazione “Archintorno” per la presentazione di progetti di cooperazione internazionale. AGROPOLI Da giovedì al 30 settembre al Castello aragonese di Agropoli la quarta edizione di “Settembre culturale al Castello”, che per l’inaugurazione ospiterà la presentazione del romanzo “Percezione dell’inverno” di Alfonso Cernelli. A seguire, il concerto di Piera Lombardi. 
Un ventenne napoletano figlio di un noto imprenditore la notte tra sabato e domenica (ma la notizia è stata appresa solo oggi) ha dovuto far ricorso alle cure dei sanitari del pronto soccorso dell'ospedale 'Capilupi' di Capri per ferite e contusioni riportate durante una lite con un altro ragazzo nei pressi di un locale pubblico: voleva difendere una giovane donna ma ha avuto la peggio. Il giovane è stato soccorso dai carabinieri e portato al pronto soccorso, giudicato guaribile in una settimana salvo complicazioni. L'episodio è accaduto nel cuore della notte e la lite sarebbe scoppiata a seguito degli apprezzamenti rivolti da un gruppo di nottambuli nei confronti di una ragazza. L'aggredito era intervenuto solo per soccorrere la giovane che nel parapiglia aveva riportato una brutta caduta, Insomma voleva fare da paciere ma è stato pestato senza alcun motivo. I militari della stazione di Capri agli ordini del luogotenente Michele Sansonne hanno avviato indagini e provveduto a identificare l'aggressore. 
