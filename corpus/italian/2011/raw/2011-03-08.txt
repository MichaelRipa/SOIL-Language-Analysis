CAIRO - Ancora sangue al Cairo a causa delle tensioni interreligiose. Una donna copta è rimasta uccisa nei violenti scontri fra cristiani e musulmano esplosi stasera al Cairo dopo tre giorni di proteste dei copti per il rogo della chiesa di venerdì ad Atfih. Fonti ospedaliere dicono che la vittima è una donna. La tensione è altissima. I tafferugli sono scoppiati stasera nel quartiere povero, a maggioranza cristiana, di Moqattam, dove c'è stato il morto, dopo che migliaia di manifestanti copti si sono ritrovati per il terzo giorno consecutivo nello spiazzo antistante la radiotelevisione pubblica, mentre un gruppo di musulmani inscenava una protesta sotto gli uffici del governo, tirando nuovamente in ballo il caso di una giovane cristiana, sposata a un religioso copto, che sarebbe sparita dopo essersi convertita all'islam. Le proteste si sono estese ad altre zone della capitale egiziana e alcuni copti hanno bloccato una strada a grande scorrimento dove, dicono testimoni, sono stati attaccati da musulmani. I militari hanno sparato in aria. Il primo ministro, Essam Sharaf, che già ieri si era recato alla televisione per incontrare i manifestanti, oggi aveva tentato di gettare acqua sul fuoco, rinnovando il suo impegno con copti e musulmani a cercare soluzioni. Ahmed el Tayyeb, il grande imam di Al Azhar, il più prestigioso centro teologico sunnita, aveva condannato l'incendio della chiesa, dopo avere incontrato un vescovo copto. In quella che è ormai diventata una piccola Tahrir copta, i manifestanti, molti con croci di legno messe insieme artigianalmente, hanno predisposto tende e ammassato coperte perchè non intendono lasciare lo spiazzo fino a quando non saranno realizzate le loro richieste. Chiedono la ricostruzione della chiesa, il ritorno a casa delle famiglie cristiane scappate per le violenze di sabato scorso e il rilascio di un religioso copto, in carcere con l'accusa di avere falsificato i documenti di una giovane musulmana diventata cristiana. 
Mentre Messi deliziava i 100mila del "Nou Camp" a Barcellona con uno splendido gol, cucchiaio al portiere e tocco in rete, De Rossi nello stesso istante, davanti ai 50mila dello stadio di Donetz, colpiva con una gomitata vigliacca al volto il capitano Snra dello Shakhtar. Già umiliato sul piano tecnico, del gioco e dei risultati, il calcio italiano sta anche rischiando di perdere la faccia in Europa. Forse i nostri giocatori stanno vivendo un momento di confusione: trattati da fenomeni per stipendi e attenzione dei media in Italia si scoprono bidoni come passano la frontiera. Sconfitti da ucraini, inglesi e tedeschi. E gli spagnoli meglio lasciarli perdere. Una realtà non facile da accettare. Ma peggio sarebbe perdere la dignità sportiva; sconfitti due volte, sul campo e  nei comportamenti. In Europa più dei gol delle nostre squadre in Champions League, quest'anno ricordano la brutta sceneggiata in Milan-Totthenam di Gattuso con "l'anziano" ex Jordan con mani al collo, urla e minaccia di rissa. Brutta scena. Ora un'altra pagina nera per il nostro calcio, quella gomitata di De Rossi che in televisione hanno visto in tutta Europa e che porterà ad una giusta lunga squalifica del giocatore. Il capitano della Roma ci era già cascato in passato: una gomitata ad un giocatore degli Stati Uniti gli aveva rovinato il mondiale del 2006. De Rossi aveva giurato che non ci sarebbe più cascato. Non ce l'ha fatta. I nostri calciatori dovrebbero cominciare a capire che non è il conto in banca a fare i campioni. Leggi i commenti I commenti dei lettori 
Si ferma agli ottavi il cammino della Roma in Champions League. I giallorossi, già sconfitti 2-3 all'andata, si sono arresi anche sul campo dello Shakhtar Donetsk per 3-0. Padroni di casa in vantaggio al 18', con un gol di tacco di Hubschmann nel bel mezzo della difesa ospite. Al 28' Borriello rimedia un rigore per una trattenuta di Mkhhitaryan: l'ex milanista però si fa parare il tiro da Pyatov. Al 41' Roma in dieci per il doppio cartellino a Mexes, al 46' Borriello, su cross di Taddei, schiaccia di testa indisturbato tra le braccia di Pyatov. Nel recupero l'arbitro Webb non vede una gomitata di De Rossi a Srna. Nella ripresa, la squadra di Lucescu raddoppia al 13' con un gran destro di Willian, che calcia tutto solo trovando il sette. Montella pensa al derby di domenica con la Lazio e fa uscire Vucinic, risparmiando Totti, che nemmeno mette piede in campo. Debutto con la maglia giallorossa, nel finale, per il baby Caprari, poco prima del 3-0 firmato da Eduardo al 43' su un retropassaggio suicida di Rosi. I giallorossi sono attesi adesso dal derby con la Lazio in programma domanica pomeriggio all'Olimpico. La gara oltre che per la supremazia cittadina, è fondamentale per la corsa al quarto posto che vale l'accesso alla Champions dell'anno prossimo. 
BARCELLONA - L'aveva detto Arsene Wenger alla vigilia: Messi è un giocatore da playstation, rende possibile l'impossibile. E la conferma l'ha avuta vedendo la Pulce più alta del mondo segnare, nel recupero del primo tempo, un primo gol da cortile (stop, pallonetto a saltare il portiere e tiro in rete con tre tocchi di sinistro) e infine il gol del conclusivo, e letale, 3-1 su rigore con una trasformazione da videogioco, precisissima e polare. Rispetto agli omini della playstation, però, l'argentino  -  che l'anno scorso ne aveva infilati addirittura 4 al Camp Nou nella porta dell'Arsenal  -  sorride meno e forse è più piccino. Leo continua la sua stagione siderale: 27 reti nella Liga più 8 in Champions di cui ben 13 gol in 16 gare giocate da capodanno in qua. Nelle tre partite in cui non ha segnato, per la cronaca, ha confezionato almeno un assist. Anche il Barcellona ha una pericolosa predisposizione a rendere possibile l'impossibile e in questo caso l'impossibile sarebbe stato farsi eliminare da un Arsenal che non ha mai, ma davvero mai, tirato in porta: lo dicono perfino le statistiche, quelle che di solito mettono in conto anche gli starnuti. Diciannove tiri del Barça contro zero. Zero. Eppure sul tabellino, record dei record, c'è scritto uno perché senza tirare i Gunners hanno marcato una rete grazie a Busquets che, improvvisato centrale difensivo per l'assenza di Puyol e Piqué, s'è improvvisato anche attaccante dell'Arsenal infilando di testa il suo portiere su corner, un corner sul quale, per inciso, sono andati a saltare in tre del Barcellona e nessuno dei Gunners. Ma ancora peggio avrebbe potuto fare il Barcellona rischiando di beccare il gol dell'eliminazione a tre minuti dalla fine quando Bendtner è andato in contropiede, interrompendo il monologo ubriacante dei catalani, e buon per Guardiola e soci che Valdes sia intervenuto a chiudere in uscita. Sarebbe stato davvero un capolavoro di masochismo. E, anziché ora magnificare le ennesime prodezze di Messi, si aprirebbero dibattiti sull'onanismo barcellonese. Rischio grosso insomma, ma meno male che comunque il calcio sa rispettare anche la logica: e allora è giusto che avanti nei quarti ci sia andata la squadra che ha nascosto il pallone agli avversari dall'inizio alla fine (68% di possesso palla) segnando 4 gol (uno anche per gli altri) e sbagliandone un quantitativo esagerato con quella dannata mania di voler tirare sempre da due centimetri possibilmente con tutta la difesa avversaria già seduta per terra, panchina compresa. Il gioco made in Barça, l'ormai brevettato toque toque (o tichetache o tocchetocche che dir si voglia...), è così, prendere o lasciare: un'esibizione di scienziati del pallone che lambiccano millimetricamente intorno ad un microchip, cercando giocate sul francobollo, triangolazioni frenetiche con la pretesa di penetrare in buchi delle difese nemiche invisibili ad occhio nudo, ritardando il momento orgasmico del tiro a rete fino all'ultimo sospiro possibile, rimbecillendo l'avversario di passaggi. A volte è una sofferenza vederli, anziché un piacere, tanto sprecano, tanto indugiano, tanto presumono e pretendono da se stessi. Però poi molto spesso hanno ragione loro e allora viva il Barcellona che, come la sua città, vuole sempre andare all'attacco senza paura, soprattutto delle figuracce. I blaugrana hanno così imposto la loro filosofia, senza perder la calma anche quando le cose s'erano messe male sull'1-1, ribaltando il risultato dell'andata. Oltre ai gol di Messi, che hanno acceso e spento le luci del Camp Nou, c'è stato, come detto, il pareggio su autogol, all'inizio della ripresa, e il 2-1 di Xavi al termine di una queste azioni tipicamente barcellonesi, cioè una combinazione velocissima e verticale Iniesta-Villa-Xavi a liberare quest'ultimo davanti alla porta. Poi Villa s'è visto parare tutte le sue numerose conclusioni, mentre Pedro, Alves e Adriano (terzini attaccanti per 90' ma troppo imprecisi e sciuponi anche al cross), hanno sbagliato troppo al tiro. Il rigore decisivo su Pedro a 20' dalla fine era netto (e ce n'era anche uno nel primo tempo su Messi sullo 0-0) L'Arsenal, come detto, non è esistito, sotto gli occhi del ct inglese Fabio Capello, privo di Walcott che sarebbe stato molto utile in contropiede e privo di Robin Van Persie, eroe positivo all'andata e negativo ieri sera, avendo dato un bell'aiuto ai catalani facendosi espellere da bimbo sciocco sull'1-1: prima una manata da bulletto in faccia ad Alves nel finale del primo tempo e poi un pallone tirato via per perdere tempo nonostante il gioco fermo. Due ammonizioni e a casa. Molto triste, dunque, la prima volta di Cesc Fabregas, ragazzo catalano della Cantera blaugrana, che sognava il Camp Nou da ragazzino e c'è arrivato per la prima volta nella sua vita ieri sera ma da capitano degli avversari. Alla fine è stato anche sostituito, nell'inutile tentativo di Wenger di trasformare quel catenaccio da dilettanti - ispirato a quello di Mourinho nella semifinale interista del 28 aprile 2010 ma neanche lontanissima e ridicola parodia - in una squadra di attacco. La resistenza british è durata mezz'ora, poi appena il Barça ha alzato il ritmo la difesa s'è arresa pietosamente e ha iniziato a fare acqua da tutte le parti. Manca poco ed entra in area travestito da ballerina anche il massaggiatore del Barça. L'unico decente, tra i Gunners che non hanno mai sparato, l'ardimentoso Nasri. Dunque, festa per centomila, remuntada compiuta e Barcellona avanti nei quarti. Barcellona-Arsenal 3-1 BARCELLONA (4-3-3) Valdes 6  -  Alves 6, Busquets 4, Abidal 6, Adriano 6 (45' st Maxwell sv)  -  Xavi 7, Mascherano 6,5 (42' st Keita sv), Iniesta 7  -  Pedro 6, Messi 8, Villa 5,5 (36' st Bojan sv) ARSENAL (4-2-3-1) Szczensy 6 (19' pt Almunia 6,5)  -  Sagna 5, Djorou 5, Koscielny 4,5, Clichy 5  -  Diaby 5, Wilshere 5,5  -  Rosicky 5 (28' st Arshavin sv), Fabregas 5 (32' st Bendtner sv), Nasri 6  -  Van Persie 4 Reti: 48' pt Messi 8' st aut. Busquets 23' st Xavi 26' st Messi (rig) Note: ammoniti Koscielny, Wilshere, Sagna, Van Persie. Espulso Van Persie (11'st). Spettatori: 99 mila Leggi i commenti I commenti dei lettori 
Imprese che assumono, anche nei prossimi mesi, saranno ancora poche. Meno, purtroppo, di quelle che continueranno a ridurre il proprio organico. Da aprile a giugno, meno di un datore di lavoro su dieci programma di fare nuove assunzioni. Di più sono invece quelle che taglieranno e quasi l'ottanta per cento preferisce aspettare. Meglio non  rischiare nulla, meglio attendere che dal mercato arrivino segnali più chiari di quelli che sono arrivati ancora. Queste le tendenze individuate dall’indagine di Manpower sulle intenzioni occupazionali dei direttori del personale per il secondo trimestre del 2011. Selezioni al palo. La propensione netta complessiva dell'occupazione, per i mesi da aprile a giugno, sarà pari a -2 per cento. Il 9 per cento dei datori di lavoro intende infatti ricorrere a nuove assunzioni. Più di quante non fossero l'anno scorso, nello stesso trimestre, quando la percentuale era del 5 per cento. Ma meno di quante erano il trimestre scorso (il 15 per cento). Allo stesso tempo, l'11 per cento dichiara che continuerà a ridurre la propria forza lavoro. Erano il 13 per cento il trimestre scorso e il 15 per cento l'anno scorso ( vedi tabella ). Prudenza e pessimismo. I segnali sono negativi in tre delle quattro diverse aree geografiche. Le peggiori aspettative sono quelle delle imprese del Mezzogiorno (-8 per cento). Male anche la propensione alle assunzioni delle aziende operanti nel nord ovest con un segno negativo pari al 6 per cento. Prevale la prudenza nel nord est mentre al centro c'è una propensione positiva anche se al netto degli effetti stagionali si riduce presssoché a zero ( vedi tabella ). Bene turismo, finanza e servizi. Sono otto le aree di attività che mostrano una dinamica occupazionale negativa. In particolare, vanno male il settore delle costruzioni, del commercio all'ingrosso e al dettaglio e quello dell'elettricità gas e acqua. Prospettive positive invece per il comparto della ristorazione e alberghi, per il finanziario, assicurativo, immobiliare e per i servizi alle aziende ( vedi tabella ). Classifica globale. Su un piano internazionale l’indagine di Manpower coinvolge 39 nazioni e oltre 64 mila datori di lavoro. Per il prossimo trimestre, in 33 nazioni ci si aspetta un incremento complessivo della forza lavoro. In particolare in Europa, i datori di lavoro più ottimisti si trovano in Germania e in Belgio  ( vedi tabella ). SELEZIONI E RICERCHE: Chi assume e chi no TABELLE: I settori Le aree geografiche LA CLASSIFICA GLOBALE: Chi sale e chi scende 

