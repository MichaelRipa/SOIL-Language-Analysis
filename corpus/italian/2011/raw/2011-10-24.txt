ROMA  - Nessuna conciliazione tra la Federcalcio, Cristiano Doni e l'Atalanta in merito alla vicenda calcioscommesse della scorsa estate. E' durata circa un'ora e mezza, nella Capitale, l'udienza davanti al Tribunale nazionale arbitrato per lo sport (Tnas) ma il risultato è stato negativo. TNAS, NIENTE CONCILIAZIONE DONI-FIGC - "Il Collegio arbitrale, dopo aver esperito il tentativo di conciliazione, sentite le parti e preso atto delle loro differenti posizioni, lo ha dichiarato concluso con esito negativo  -  si legge nel comunicato ufficiale -. Dopo aver concesso termini alle parti per il deposito, rispettivamente, alla parte istante di una memoria e l'eventuale articolazione di mezzi istruttori e alla parte intimata per il deposito di repliche e l'eventuale articolazione di mezzi istruttori, il Collegio arbitrale ha fissato l'udienza di discussione per il 2 dicembre 2011, alle ore 14". POSIZIONI DIFFERENTI ANCHE CON L'ATALANTA - Si è analogamente conclusa con esito negativo anche l'udienza che vedeva protagoniste l'Atalanta e la Figc, "avente a oggetto la sanzione della penalizzazione di 6 punti in classifica da scontarsi nel campionato 2011/2012, comminatale dalla Commissione Disciplinare Nazionale e confermatale dalla Corte di Giustizia Federale a seguito di deferimento del Procuratore Federale per responsabilità oggettiva e presunta". UDIENZA DI DISCUSSIONE IL 2 DICEMBRE - Anche in questo caso il Collegio arbitrale, dopo aver esperito il tentativo di conciliazione, sentite le parti e preso atto delle loro differenti posizioni, "lo ha dichiarato concluso con esito negativo. Dopo aver concesso termini alle parti per il deposito, rispettivamente, alla parte istante di una memoria e l'eventuale articolazione di mezzi istruttori e alla parte intimata per il deposito di repliche e l'eventuale articolazione di mezzi istruttori, il Collegio arbitrale ha fissato l'udienza di discussione per il 2 dicembre 2011, alle ore 16". Nessuna dichiarazione è stata rilasciata all'uscita da Cristiano Doni, Pierpaolo Marino e Antonio Percassi, tutti presenti oggi all'Olimpico. TENTATIVO FALLITO ANCHE PER PAOLONI - Poco più di un'ora è durata anche l'udienza per Marco Paoloni, calciatore della Cremonese principale protagonista dell'ultima vicenda di calcio scommesse, condannato a 5 anni di squalifica con radiazione, davanti al Tnas. E pure in questo caso il tentativo di conciliazione è fallito. Leggi i commenti I commenti dei lettori 
MILANO - Sarkozy entra nel Mirino di Mediapart, il sito di inchieste giornalistiche fondato nel 2008 da Edwy Plenel, ex direttore della redazione di le Monde. L'uomo d'affari franco-spagnolo Jacques Dupuydauby, presidente del gruppo Progosa, denuncia in un'intervista le pressioni che il presidente francese Nicolas Sarkozy avrebbe effettuato su diversi capi di stato africani per favorire il finanziere Vincent Bollorè, intimo amico del presidente, nell'ottenimento di importanti concessioni. Come ad esempio quando il gruppo Progosa aveva ottenuto nel 2001 la concessione per il porto di Lomé, in Togo, per poi vedersela revocata nel 2009. "Cosa è successo?", chiede il giornalista. E la risposta: "L'elezione di Sarkozy". "Dopo il summit di Lisbona nel 2007- prosegue Dupuydauby - Faure Gnassingbé, presidente del Togo che all'epoca incontravo ogni mese, mi ha raccontato quello che gli aveva detto Sarkozy: ‘La Francia sostiene i Paesi amici, ma in cambio vuole che questi Paesi siano amici delle aziende francesi', per poi chiedergli esplicitamente di dare la concessione per il porto di Lomé al gruppo Bolloré. Vari altri ministri del governo me lo hanno confermato". ll 7 settembre 2011 Dupuydauby è stato condannato a vent'anni di prigione e a una sanzione di 350 milioni di euro dal Tribunale di Lomé per truffa, falso, frode fiscale, associazione a delinquere e danneggiamento. 
LIMA - Un italiano è morto all'ospedale di Cuzco, in Perù, a seguito della rottura di una delle 103 capsule di cocaina che aveva ingerito. La notizia viene riportata dalla stampa locale. Il decesso sarebbe avvenuto per edema cerebrale. L'uomo sarebbe stato trasportato al nosocomio ormai agonizzante. Secondo quanto riportato dalla stampa peruviana, l'italiano  R.P., 44enne di Perugia, era stato soccorso dai pompieri il 19 ottobre scorso, mentre in stato di incoscienza era sdraiato a terra in una strada della cittadina turistica. Trasferito in ospedale, l'uomo era stato ricoverato nel reparto di terapia intensiva. In un primo momento i medici avevano diagnosticato un aneurisma cerebrale e solo successivamente gli avevano rintracciato le capsule di cocaina nello stomaco. R.P. è morto venerdì scorso. A Cuzco è arrivato in questi giorni un parente dell'uomo, che con l'aiuto del console onorario italiano del posto, sta cercando di capire cosa sia successo. 
“Questa non è la mia squadra” mugugna a metà fra lo sconsolato e l’irritato Giampiero Ventura. Il primo tempo sta per scadere e le parole che il tecnico granata ha (avrebbe?) sussurrato al suo vice Salvatore Sullo spiegano meglio di ogni altro una serata con più ombre che luci granata. Prima o poi doveva accadere, avevano detto un po’ tutti in casa granata. Ed è proprio a Gubbio, sul campo della neopromossa pericolante che ha appena cambiato allenatore, che il treno granata fa la prima fermata. Finisce 1-0, è la prima sconfitta, dopo aver conquistato 26 punti in dieci partite, dopo averne vinte cinque consecutive, il Toro che aveva sempre vinto in trasferta si ferma in Umbria, al termine di una serata decisamente storta. Aveva ragione, il tecnico ligure, a temere la fame dei perugini; e aveva ragione anche quando si preoccupava per la poca adrenalina che percepiva nel suo spogliatoio. Risultato: partita mediocre, con pochi squilli e qualche brivido di troppo, al cospetto di una squadra umile e combattiva, certo, ma anche decisamente mediocre. Che capitalizza al massimo il gol di Ciofani al 12’ della ripresa: Bazzoffia si infila fra Ogbonna e Coppola, il rilancio del portiere è sbagliato, Ciofani piazza il colpo a porta vuota per l’1-0. Sarà il gol della vittoria insperata, con i tifosi di casa che si stropicciano gli occhi. Conscio dei limiti dei suoi, infatti, Gigi Simoni li aveva impostati (quasi) tutti dietro la linea del pallone; 4-5-1 è il modulo, fatto di tanto realismo e poca spregiudicatezza. Insomma, in avvio la partita sembra incanalata sulla solita china: Gubbio tutto chiuso all’indietro, Torino tranquillo, maturo, capace di spingere soprattutto sulla fascia destra (con Stevanovic), e pernicioso sulle palle alte. L’assaggio è di Bianchi, che sfiora il palo, poi salta anche Glik e Donnarumma inizia a scaldarsi. A cambiare la serata è l’imponderabile: dopo undici minuti granata, Glik entra in maniera scomposta sull’ex bianconero Buchel. Colpo duro quanto involontario, Buchel perde i sensi per qualche istante, poi si riprende ma è costretto a lasciare il campo e viene portato in ambulanza all’ospedale, dove gli verrà riscontrato un trauma cranico e un trauma toracico. La paura è passata, ma i granata non si ritrovano. Per rivedere il Toro dell’avvio Ventura deve aspettare a lungo: i granata pagano la paura e non riescono più ad alzare nuovamente il ritmo. In avvio di ripresa a scuotere il Toro ci pensa proprio il Gubbio: il gol di Ciofani è uno schiaffone, il Toro fatica anche a reagire e rischia addirittura il tracollo (palo di Mario Rui). I granata si rivedono nel finale: Bianchi ci prova in tutti i modi, Donnarumma fra i pali è insuperabile e Simoni si aggiudica la partita a scacchi fra vecchi lupi di mare: Ventura mastica amaro, si arrabbia con i raccattapalle che nascondono tutti i palloni, ma è costretto ad incassare la prima sconfitta della stagione. Il primo posto in classifica rimane suo, ma rabbia e delusioni sono evidenti sui volti dei granata: per rifarsi ci si può concentrare sull’Empoli, sabato prossimo, al Comunale. 
ROMA - Dall'agosto scorso ad oggi, sono sei i cooperanti in prima linea che, in diversi luoghi del mondo, si trovano ancora nella mani dei rapitori. Bande di diversa estrazione e con differenti finalità. Non si sa ancora nulla della sorte di Rossella Urru, la responsabile dei progetti del CISP nei campi profughi Saharawi, rapita nella notte fra sabato e domenica scorsa in Algeria, assieme ad altri due cooperanti spagnoli. Ma non si sa più nulla neanche di Francesco Azzarà, 34 anni, l'altro operatore umanitario di Emergency , sequestrato il 14 agosto scorso a Nyala , capitale del Darfur, in Sudan, mentre si trovava in auto per raggiungere l'aeroporto. Così come non si hanno ancora notizie Speranze deluse. "Fino a qualche settimana fa - ha detto Cecilia Strada - presidente di Emergency - eravamo convinti che la liberazione di Francesco fosse imminente. Purtroppo invece i tempi del suo rilascio si sono riallungati. E non ne conosciamo i motivi. Siamo solo stati rassicurati positivamente dalle autorità locali sul suo stato di salute". Silenzio anche per le due operatrici spagnole di Medici Senza Frontiere (MSF), sequestrate in Kenia - nell'area dei campi profughi di Daddaab - il 13 orrobre scorso. Uno degli autisti di MSF, Mohamed Hassan Borle, di 31 anni, rimase ferito nello scontro con il gruppo armato. Le due cooperanti di cui non si sa ancora nulla sono Montserrat Serra, di 40 anni, originaria di Girona (Palafrugell) e Blanca Thiebaut, di 30 anni, originaria di Madrid. Entrambe lavorano come logiste in quello che è oggi il più grande campo per rifugiati al mondo L'abbandono di MSF. In seguito all'episodio, MSF ha evacuato parte dell'équipe impegnata a Dagahaley e Ifo, due dei tre campi rifugiati a Dadaab. Come conseguenza, sono state interrotte le attività mediche cruciali. Ciononostante, l'organizzazione umanitaria (premio Nobel per la pace nel 1999) continua a portare avanti attività di salvavita.Tutto questo sta pregiudicando di fatto l'assistenza a migliaia di persone, che hanno invece urgente bisogno di aiuto. 
GERUSALEMME  - Ancora una volta è lo sport a fare da battistrada, nell'eterna speranza di una pace duratura in Terra Santa: è questo il messaggio dell'ottava edizione dei GPIIGames, manifestazione che, ispirata da Papa Giovanni Paolo II, ha portato a correre fianco a fianco atleti israeliani e palestinesi, cui si sono uniti rappresentanti haitiani e italiani, grazie all'Opera romana pellegrinaggi e al Centro sportivo italiano. Erano circa 300 i runners che si sono passati la fiaccola sul percorso partito da Betlemme e che che hanno raggiunto Gerusalemme attraverso il check point che divide le due città, abbattendo idealmente muri e frontiere. L'AIC VINCE E RILANCIA - La corsa era divisa in due tappe, tra le quali il gruppo si è fermato in un piazzale di Gerusalemme, allestito per ospitare un torneo di calcio a 5, denominato "Football for peace". Così il calcio è entrato nel programma dei GPIIGames, grazie alla collaborazione della Lega Pro e dell'Associazione italiana calciatori, che hanno messo in campo due squadre pronte ad affrontarsi con una compagine israeliana e una rappresentativa palestinese. La vittoria finale è andata alla squadra dell'AIC, composta da Angelo Peruzzi, Damiano Tommasi, Fabio Pecchia, Luigi Di Biagio e Diego Bonavina. Proprio Tommasi, presidente dell'Assocalciatori, ha confermato che l'impegno per la Terra Santa del sindacato proseguirà anche nei prossimi anni. ACHINI: "SPORT PUO' AIUTARE LA PACE" - "L'obiettivo è fare dei GPIIGames un appuntamento sempre più coinvolgente e partecipato - ha spiegato il presidente del Csi, Massimo Achini - lo sport può fare molto per contribuire alla pace, anche qui, e vorremmo che ogni anno in Terra Santa, grazie alla maratona, al calcio e ad altre discipline, si ritrovassero persone di tutto il mondo, ma in particolare dei paesi colpiti dalla guerra o dalla sofferenza". La strada è quella giusta, anche se il lavoro da fare rimane tanto, come si legge nelle parole di Viktor Betarseh, sindaco di Betlemme, che ha dato il via alla corsa: il sindaco della cittadina della Natività ha espresso la propria soddisfazione per la possibilità di ospitare atleti israeliani, pur essendo rammaricato dal fatto di non poter ancora seguire i maratoneti oltre il check point, solo oggi eccezionalmente valicabile per alcuni palestinesi. Leggi i commenti I commenti dei lettori 
Musica PALAPARTENOPE Modà in concerto dalle 21 al Palapartenope, via Barbagallo a Fuorigrotta. Biglietti 32 e 40 euro. PARCO MARGHERITA Dalle 18.30 nello spazio polivalente in via Parco Margherita 35, il cantautore Blandizzi presenta il suo nuovo album "Il mondo sul filo". Sarà presente padre Alex Zanotelli che ha scritto alcune frasi pubblicate sulla prima pagina del libretto del cd. Tra i brani anche "Acqua". SALERNO MODO Dalle 22 al Modo Jazz Club di Salerno, via Antonio Bandiera, inaugurazione del cartellone live con l'ensemble che riunisce quattro strumentisti argentini, i Cordoba Reunion. Javier Girotto (sax), Gerardo Di Giusto (pianoforte), Carlos "el tero" Buschini (basso) e Minino Garay (percussioni), tutti nati a Cordoba, presenteranno il nuovo lavoro discografico, "Sin Lugar a dudas", tra tango, zamba, chacarera, milonga e chaya. Si comincia con un live set degli studenti del Conservatorio "Giuseppe Martucci" di Salerno, i "Contamina Project".  Info 089 303 130. Danza PALAZZO REALE Dalle 20.30 al Teatrino di Corte di Palazzo Reale, Carolyn Carlson in "Short Stories Island": una grande protagonista della danza contemporanea presenterà fino a giovedì i suoi famosi "assoli", le nuove piccole creazioni "Immersion", "Wind", "Woman", "Mandala", chiamate Poetry Events. Info 081 797 2331. Teatro SAN FERDINANDO Dalle 18.30 al teatro San Ferdinando, piazza Eduardo De Filippo 20, per la rassegna "Il carcere possibile", intervento dei detenuti/attori dell'Istituto penale di Secondigliano nello spettacolo "Il Re è ancora vivo", drammaturgia e regia di Giorgia Palombi, che mette a confronto da prospettive e condizioni diverse  -  come quella dell'ex detenuto Giuseppe Esposito, ora libero cittadino, e quella di due uomini ancora detenuti  -  il senso della loro esperienza e del loro incontro con il teatro e la creatività in generale. Dalle 20 la compagnia della Casa Circondariale di Lauro presenta "Più leggero di un suspir", testo di Francesco Niccolini e regia Teatro di Gluck. Ingresso gratuito fino a esaurimento dei posti disponibili. Info 081 551 3396. Sito www. ilcarcerepossibileonlus. it. MERCADANTE Dalle 21 al Mercadante, piazza Municipio, Lina Sastri in "La casa di Bernarda Alba", di Federico García Lorca, con la regia Lluís Pasqual, il Coro Vocalia diretto da Luigi Grima. Lo spettacolo narra l'inquietante vicenda di Bernarda Alba, madre per sua scelta reclusa in casa insieme alle cinque figlie per tenerle "al riparo dei pericoli delle passioni, dell'amore e del mondo", nel periodo della Spagna franchista. Info 081 551 3396. GALLERIA TOLEDO Dalle 21 alla Galleria Toledo, via Concezione a Montecalvario 34, per la rassegna "Stazioni d'emergenza", Cristian Ceresoli and Marta Ceresoli with POP 451 presentano "La merda - secondo studio sul decalogo del disgusto", di Cristian Ceresoli, con Silvia Gallerano. Ingesso 10 euro. Info 081 425 037. MUSEO ARCHEOLOGICO Dalle 20 alle 23 il Centro Internazionale di Ricerca sull'Attore di Michele Monetta e Lina Salvatore inaugura la rassegna i "Martedì in Arte" con la performance "Parthenope", racconto tratto da "Leggende napoletane" della scrittrice Matilde Serao. Al termine degustazione gratuita di vini dell'azienda Feudi di San Gregorio. Info e prenotazioni 081 442 2270. BELLINI Dalle 12 al teatro Bellini, via Conte di Ruvo 14, incontro con la stampa per l'inaugurazione della nuova stagione con lo spettacolo "Dignità Autonome di Prostituzione", in programma da giovedì. Info 081 549 9688. GRENOBLE Dalle 19 a Le Grenoble, via Francesco Crispi 86, lo spettacolo "Pierre e jeans", dal romanzo di Guy de Maupassant, drammaturgia Massimiliano Palmese, con Raffaele Ausiello e Carlo Caracciolo, regia Rosario Sparno. Info 081 669 665. DIANA Dalle 21 al Diana, via Luca Giordano 64, Michelle Hunziker racconterà la sua storia nello spettacolo "Mi scappa da ridere". Con la partecipazione virtuale del Mago Forest e la regia di Giampiero Solari. Info 081 556 7527. Cinema SUOR ORSOLA Dalle 16 nel convento di Santa Lucia al Monte, università Suor Orsola Benincasa, corso Vittorio Emanuele 334 ter, sarà inaugurata la sesta edizione della rassegna "Cinema, letteratura e diritto! organizzata dalla facoltà di Giurisprudenza del Suor Orsola. Sul tema "Così il Web diventa il nuovo Far West" si proietterà il film di David Fincher "The Social Network" (Usa, 2010), il racconto cinematografico della nascita di un'immensa community virtuale come Facebook. Al termine il preside Franco Fichera introdurrà un dibattito con Giovanni Pascuzzi, professore ordinario di diritto ed esperto delle questioni giuridiche "dell'era digitale". Info 081 252 2347. LA PERLA Alle 18.15 e alle 21 al cineteatro La Perla, via Nuova Agnano 35, in occasione della proiezione del film "La misura del confine", il regista Andrea Papini incontrerà gli spettatori della rassegna "Cinema & Club". Ambientato interamente in alta quota, sulla sommità del Monte Rosa, il film è un inedito thriller esistenziale interpretato, tra gli altri attori, da Peppino Mazzotta e Paolo Bonanni ("La meglio gioventù" o "Il commissario Montalbano"), Luigi Iacuzio ("Pater Familias") e Thierry Toscan ("Il vento fa il suo giro"). Ingresso 4 euro. Info 081 570 1712. ASTRA Dalle 18, al cinema Astra, via Mezzocannone 109, per il cineforum in lingua originale del Centro Linguistico di Ateneo, il film "El labirinto del fauno", di Guillermo del Toro (2006). Il film sarà preceduto dal corto d'animazione "La chanson de Satie" (2007). Quest'anno la programmazione del cineforum sarà arricchita dalla prima rassegna di film d'animazione in lingua inglese dal titolo "AnimAstra", che inizierà venerdì 11 novembre, alle ore 15. I film di entrambe le rassegne sono sottotitolati in italiano, in modo da consentirne la visione anche a chi non ha nessuna conoscenza della lingua originale del film. Ingresso gratuito. Info 081 253 4011. PROCIDA Dalle 10.30 a Procida, per la rassegna "Viaggio sull'isola del Postino", il Movie-tour, a seguire welcome drink con assaggi di dolci tipici, visita a piedi al Centro Storico, proiezione di sequenze di film. Info 081 810 9258. Agenda PALAZZO REALE Dalle 20.30 a palazzo Reale (entrata da piazza Trieste e Trento), apertura serale della mostra "Da Sud. Le radici meridionali dell'unità nazionale", inaugurata il 30 settembre dal Presidente della Repubblica Giorgio Napolitano. Ad accogliere il pubblico lo storico Luigi Mascilli Migliorini che terrà la lectio "Memorie controverse: ragioni e torti di una mostra". L'incontro sarà preceduto dai saluti del soprintendente Stefano Gizzi e dell'assessore alla Cultura Antonella Di Nocera. STUDI FILOSOFICI Dalle 17 a palazzo Serra di Cassano, via Monte di Dio 14, per il ciclo "Frontiere della Conoscenza", incontro su con Antonio Giuditta (Università "Federico II"), su "La natura e l'origine filogenetica della mente". PREMIO NAPOLI Dalle 10 nel carcere di Poggioreale, l'incontro organizzato dal Premio Napoli "Voci dal carcere", con i vincitori della sezione Letteratura italiana. Con il contributo della docente responsabile del Comitato lettori Poggioreale Anna Farina. Interviene Peppe Barra con letture e racconti. FELTRINELLI STORE Dalle 18 al Feltrinelli megastore, via Santa Caterina a Chiaia 23, piazza dei Martiri, presentazione del nuovo romanzo di Maurizio de Giovannii, "Per mano mia" (Einaudi). Insieme all'autore intervengono Marco Lombardi e Aldo Putignano. Letture di Rosaria de Cicco e Alan De Luca. A seguire, copie firmate e brindisi con i vini di Villa Matilde. Info 081 240 5411. FNAC Dalle 18 alla Fnac del Vomero, via Luca Giordano 59, per "I martedì dell' Arte", penultimo appuntamento di approfondimento su Ribera in occasione della grande mostra in corso al Museo di Capodimonte dal titolo "Il giovane Ribera. Tra Roma, Parma e Napoli 1608-1624". Info 081 220 1000. ISCHIA LA MORTELLA Dalle 9 alle 19 i Giardini La Mortella di Forio d'Ischia resteranno aperti fino al 2 novembre, il martedì, giovedì, sabato e domenica. 
ROMA - Una nuova penalizzazione per l'Ascoli: la Commissione disciplinare nazionale ha inflitto al club marchigiano altri 3 punti di penalità da scontare nell'attuale campionato per non aver provveduto, nei termini previsti, al deposito di una serie di attestazioni finanziarie. Inibito inoltre per 10 mesi il presidente del club marchigiano Roberto Benigni. L'Ascoli, già penalizzato di 6 punti, da quota 2 scende a -1. Sanzionati, per gli stessi motivi, anche sei club di Lega Pro: 6 punti di penalizzazione alla Pro Patria, 2 punti al Foligno, 1 punto al Foggia, al Como, al Savona e all'Ebolitana. Inibiti inoltre i relativi rappresentanti legali. Leggi i commenti I commenti dei lettori 
