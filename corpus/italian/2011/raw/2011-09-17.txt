CAGLIARI - Sei punti in due partite, difficile fare meglio per Massimo Ficcadenti alla guida del Cagliari: "Stiamo lavorando bene e arrivano anche i risultati. Oggi rispetto a domenica scorsa abbiamo disputato un primo tempo molto aggressivo e siamo passati in vantaggio in chiusura. La Serie A insegna che bisogna sempre fare attenzione, anche con una neopromossa: abbiamo sofferto qualcosa ma questo primato fa piacere, il nostro obiettivo è fare bene. Ma dobbiamo avere sempre i piedi per terra, non giocare le prossime gare  con presunzione. E' un gruppo serio, fatto di veri professionisti e con  buone qualità. Diamo merito a questi ragazzi, ma dobbiamo avere la forza per migliorare  ancora, perché i margini ci sono e in alcuni casi anche molto grandi". "SIAMO STATI ATTENTI" - Ficcadenti ricorda le perplessità scaramantiche del presidente Cellino: "Il 17? A me evidentemente porta bene, l'avevo detto anche al presidente e comunque, pur di vincere, va bene tutto, anche i fatti scaramantici. E poi è stato simpatico vedere lo stadio con tanto viola". Quindi l'analisi della gara. "Nel primo tempo non abbiamo concesso niente al Novara, siamo stati molto attenti a non farli ripartire. Nella ripresa abbiamo avuto molte buone occasioni, ma se non segni e poi ti fanno un gol alla fine, è normale che finisci in affanno. Però abbiamo tenuto, e conquistato tre punti importanti". LO SFOGO DI CELLINO - Chi non ha vissuto bene la vittoria è Massimo Cellino: il presidente isolano attacca le tv. "Fra poco ci metteranno le telecamere anche dentro le mutande. La televisione porta via la gente dagli stadi: chi è venuto al Sant'Elia oggi, in uno stadio in queste condizioni, spendendo fior di quattrini in benzina, biglietto e altro, è un eroe. Questi tifosi sono da ammirare, alla prossima assemblea di Lega spero arrivi un grosso ridimensionamento per le tv nei tre anni a venire". BIONDINI: BEL PUNTO DI PARTENZA - Più sereno e soddisfatto Davide Biondini, fra i migliori in campo. "Nelle ultime stagioni partivamo male, stavolta siamo riusciti a rimediare. Ora ci sono tanti altri errori da evitare. Questi sei punti sono un bel modo per iniziare, oggi abbiamo messo grande intensità per 90 minuti, giocando molto bene. Peccato per la disattenzione finale che ci ha fatto soffrire fino al triplice fischio. Le voci di mercato? Qui lavoro con una grande società e compagni splendidi, voglio ringraziare tutti e ora non ci penso più". Leggi i commenti I commenti dei lettori 
MILANO - Problemi che restano, problemi che si risolvono. La sfida tra le panchine traballanti finisce senza vincitori, ma pur con persistenti perplessità, sia Gasperini che Luis Enrique scorgono barlumi di luce in fondo al tunnel. L'Inter esibisce una manovra ancora un po' involuta, a volte la squadra è troppo lunga, ma i giocatori chiave mostrano carattere. E poi, facendo il conteggio complessivo delle occasioni, la bilancia pende nettamente dalla parte dei nerazzurri. La Roma prosegue nei progressi sul possesso palla, sciorinato con maggiore velocità rispetto al ko con il Cagliari. Anche qui la squadra impone il gioco  -  o cerca di farlo  -  con personalità, buttando raramente palla anche in zona difensiva. Il problema resta lo stoccatore: si tira poco in porta, quindi il gol latita. I TERZINI DELLA ROMA - Inter-Roma ha tanti motivi, è una di quelle gare che danno da parlare anche a squadre negli spogliatoi. Ci sono alcune interessanti prelibatezze tattiche. Annunciata quella di Gasperini, che cambia moduli in continuazione: la difesa a 3 resta, ma stavolta tocca alla mediana folta, dinamica sugli esterni con Nagatomo ed Obi e con il tandem Milito-Forlan. L'applicazione del 4-3-3 di Luis Enrique evoca concetti di calcio universale: ne è prova la presenza di due terzini atipici come Perrotta e Taddei. Nel tridente, l'uomo di movimento è Borini, che duella spesso con Ranocchia. LO SCHERMO DE ROSSI - Una situazione tattica che esalta la prova di De Rossi: perfetto il suo primo tempo davanti alla difesa, buona la fase iniziale dalla Roma. I giallorossi fanno un abile possesso palla  -  e questo si sapeva -, ma ancora vanno pochino alla conclusione. Julio Cesar deve intervenire solo un paio di volte sulle conclusioni insidiose di Osvaldo e Borini. L'Inter cresce quando i capitolini non mantengono la giusta distanza tra i reparti. La migliore azione, sull'asse Milito-Forlan-Sneijder, trova in Nagatomo un finalizzatore appena impreciso. Per il resto, un paio di conclusioni di Forlan e Milito trovano pronto Lobont. Già Lobont, perché Stekelenburg (foto) deve uscire dopo una coraggiosa uscita su Lucio che gli costa un brutto colpo in testa. La Tac che ne è seguita è per fortuna risultata negativa. LA CRESCITA DELL'INTER  - La ripresa vive su un paradosso. La Roma fa più gioco, ci sono però più occasioni per l'Inter. La prima ce l'ha un deludente Milito, che di testa sbaglia da pochi passi. L'ultima, la più clamorosa, è per Sneijder, che dopo una azione ubriacante di Zarate calcia a colpo sicuro: Kjaer, a portiere battuto, pone rimedio. In mezzo però ci sono un paio di parate di Lobont sullo stesso Sneijder e conclusioni velenose e leggermente imprecise di Zarate e Forlan: e qui l'estremo romeno non poteva arrivare. La grande occasione della Roma è al pronti via, ma Osvaldo viene fermato da Julio Cesar in uscita. Detto che per il resto si assiste ad un lungo possesso palla della Roma, qualche considerazione sui tecnici. Gasperini azzecca la mossa Zarate (bene l'ex laziale), mostrando grande personalità quando, a squadra stanca, mette Muntari per Forlan sfidando i mugugni del pubblico. Quando è stanca la Roma invece, Luis Enrique prosegue nella sua filosofia, inserendo Borriello per Borini. La squadra non ne beneficia, la mentalità sì. Inter-Roma 0-0 (0-0) Inter (3-5-2): Julio Cesar 6.5; Lucio 6, Samuel 6, Ranocchia 6; Nagatomo 6.5, Zanetti 6, Cambiasso 6.5, Sneijder 6.5, Obi 5,5 (16' st Jonathan 6); Forlan 6 (34' st Muntari sv), Milito 5 (13' st Zarate 6.5). (12 Castellazzi, 44 Bianchetti, 30 Castaignos, 7 Pazzini). All.: Gasperini 6. Roma (4-3-3): Stekelenburg 6 (17' pt Lobont 6); Perrotta 6, Kjaer 6.5, Burdisso 6.5, Taddei 6; Pizarro 6 (14' st Gago 6.5), De Rossi 7, Pjanic 5.5; Borini 6.5 (33' st Borriello 6), Totti 6, Osvaldo 5.5. (87 Rosi, 5 Heinze, 77 Cassetti, 14 Bojan). All.: Luis Enrique 6. Arbitro: Mazzoleni di Bergamo 6 Angoli: 6-4 per la Roma. Recupero: 3' e 4'. Ammoniti: Lucio e Kiaer per gioco falloso. Spettatori: 47.944. Leggi i commenti I commenti dei lettori 
"Berlusconi è malato. Gli offro un posto nella mia comunità". Usa le telecamere de La 7 per lanciare la sua provocazione don Andrea Gallo. Alla prima puntata di "In onda", trasmissione di politica ed economia, il sacerdote ha riconfermato la schietta ironia che lo contraddistingue, e non ha usato giri di parole per lanciare la sua frecciata, l'ennesima, contro il presidente del Consiglio: "Mi offro di prenderlo nella mia comunità, stia un po' con noi. Chissà che poi da li non possa ripartire". Non è la prima volta che don Gallo punta l'indice contro il comportamento del premier ma dopo le ultime rivelazioni nell' indagine sulle escort a Palazzo Grazioli, il sacerdote è stato duro ed esplicito: "Coloro che sono più vicini a Berlusconi, parlamentari, ministri, la Chiesa, la Costituzione, non gli fanno capire che ci vuole un minimo di decoro. Quell'uomo è malato", ha sentenziato il fondatore della comunità di San Benedetto. "Mi offro di prenderlo nella mia comunità, stia un pò con noi. Chissà che poi da li non possa ripartire". 
ROMA - Fino alla fine del mese sarà possibile fare una donazione all'Associazione Peter Pan Onlus inviando un Sms al numero 45507 . Le risorse raccolte verranno utilizzate per aumentare gli spazi destinati alle famiglie dei bambini malati di cancro, provenienti da fuori Roma, ricoverati negli ospedali della capitale. A 15 anni dalla sua fondazione e a 11 dall'apertura della prima delle tre Case di accoglienza, l'Associazione Peter Pan è ormai diventata un punto di riferimento irrinunciabile per le famiglie dei bambini malati di cancro non residenti a Roma. Dal 2000 ad oggi l'Associazione ha accolto più di 500 nuclei familiari, ma le richieste di accoglienza sono in costante aumento. Ecco dunque la ragione che ha indotto Peter Pan Onlus ad incrementare del 30% la propria capacità recettiva, migliorando nello stesso tempo la qualità della propria accoglienza, sia dal punto di vista logistico che organizzativo. La "Grande Casa". Tutto ciò sarà possibile grazie alla creazione della "Grande Casa di Peter Pan". Per realizzare la quale è stato preso in locazione, per una durata di 18 anni rinnovabili, un edificio di circa 1.100 mq. proprio accanto a due delle Case già esistenti (La Casa di Peter Pan e la Stellina). Una volta ristrutturato, questo edificio andrà a sostituire l'attuale "Seconda Stella di Peter Pan" (un appartamento sito nelle vicinanze di Via Appia). Le Case di Peter Pan saranno così concentrate a Trastevere in un unico Polo di Accoglienza e servizi, articolato in tre strutture contigue site all'interno del parco di "Villa Lante", ai piedi del Gianicolo. I lavori di ristrutturazione di questo edificio sono iniziati in Febbraio e si prevede che termineranno per il Natale prossimo. Nel 2012 la Grande Casa di Peter Pan diverrà pienamente operativa, qualificando Roma come "Capitale dell'Accoglienza del Bambino Onco-ematologico". Peter Pan e la sua storia. L'Associazione Peter Pan Onlus nasce a Roma nel 1994 dal desiderio di un gruppo di genitori di bambini malati di tumore di offrire ad altre famiglie un aiuto concreto per affrontare nel migliore dei modi la dura esperienza della malattia.  In particolare ha voluto creare strutture di accoglienza per le famiglie non residenti a Roma che vengono nella capitale per curare i propri figli. Il 9 giugno 2000 è stata inaugurata la "Casa di Peter Pan", nel 2004 è nata la "Seconda Stella" e nel novembre 2007 si è aggiunta la "Stellina".  L'ospitalità nelle Case di Peter Pan è del tutto gratuita, grazie alla generosità e alla sensibilità di tanti privati e di tante aziende che hanno compreso l'importanza della missione.  Il 7 Aprile 2004, il Presidente della Repubblica, Carlo Azeglio Ciampi, a riconoscimento dell'impegno profuso nell'assistenza ai bambini onco-ematologici, ha conferito all'Associazione Peter Pan Onlus la Medaglia d'Oro al Merito della Sanità Pubblica. I personaggi in azione. Peter Pan ed altri personaggi, i cui nomi si ispirano al suo mondo incantato, operano per assicurare la massima serenità ai suoi ospiti. I volontari Trilly accolgono i bambini e soprattutto le loro famiglie, garantendo compagnia, sostegno e ascolto agli ospiti nelle ore serali. I volontari Wendy organizzano il tempo libero dalle terapie con animazione, giochi, corsi di studio personalizzati, escursioni, gite e passeggiate nel fine settimana. I volontari Timonieri gestiscono i trasporti dalle Case verso gli ospedali, gli aeroporte, i supermercati, etc. Alcuni volontari parrucchieri si rendono spesso disponibili per fare belle le signore ospiti nelle Case. Ogni stanza della casa ... E' servita da filodiffusione radio; nelle stanze non ci sono apparecchi televisivi, per evitare la tendenza ad isolarsi delle famiglie; i televisori sono installati nelle sale comuni: alcuni apparecchi portatili sono tuttavia a disposizione dei bambini che non sono in grado di partecipare alle attività comuni; ogni Casa è dotata di una dispensa alimentare periodicamente rifornita da donazioni di ditte e privati; sono disponibili per le famiglie diversi prodotti per l'igiene personale e della Casa; la sterilizzazione della biancheria al cambio della famiglia nella stanza viene garantita attraverso una lavanderia industriale che offre questo servizio a titolo gratuito; il ripristino delle stanze, prima di accogliere una nuova famiglia, viene regolarmente garantito dai volontari Spugne Periodicamente, per la pulizia degli ambienti comuni, è previsto anche l'intervento di una ditta di pulizie specializzata. La video biblioteca. E' stata inoltre allestita una video biblioteca che cresce nella misura degli apporti di soci, volontari e amici. Peter Pan mette inoltre a disposizione delle famiglie un certo numero di buoni benzina per coloro che si spostano in automobile. E' anche in vigore l'accordo con l'APRA (Associazione Provinciale Albergatori Romani) che garantisce ospitalità gratuita alle famiglie negli alberghi vicini agli ospedali, nei casi in cui il numero delle richieste pervenute alle Case superi la disponibilità delle stanze. In ospedale. Pensando alle lunghe e noiose giornate in ospedale, di cui le terapie rappresentano solo una piccola parte, Peter Pan ha istituito in reparto un servizio di animazione e di lettura. Inoltre, sono presenti i volontari Pifferai, che fanno anche un servizio di ascolto e di sostegno per i genitori. 
"Sul caso Penati sono tranquillo su un punto: credo che abbiamo detto e fatto quello che andava detto e fatto ed ora possiamo attendere con rispetto che la magistratura faccia il suo lavoro". Così il segretario del Pd, Pier Luigi Bersani, a margine della festa del partito torna a commentare la vicenda che ha visto coinvolto l'ex presidente delle Provincia di Milano. "Da questa vicenda, che per noi è dolorosa - ha sottolineato Bersani - dobbiamo prendere un insegnamento. Il nostro elettorato su questi temi è sensibilissimo e dobbiamo quindi allestire un partito, e lo stiamo già facendo, e fare di più perchè su temi di garanzia e onestà abbia regole indiscutibilmente più ferree di altri". Per quanto riguarda Penati "c'è la presunzione di innocenza e il rispetto della magistratura. Tutti i cittadini sono uguali davanti alla legge -ha osservato Bersani- e chi ricopre una carica pubblica lo è più di altri nel senso che a volte, come ha fatto Penati, si può anche rinunciare a elementi di garanzia". 
È andata perfino meglio di quanto la FIT e tutti noi speravamo. Due vittorie nei singolari del primo giorno, grazie anche all'abbandono per infortunio di Fernando Gonzalez, il tennista cileno più forte della storia recente;  successo netto oggi (6-4 6-4 6-4) della coppia Simone Bolelli - Fabio Fognini, fresca della semifinale di Flushing Meadows, contro Jorge Aguilar - Nicolas Massu. Missione compiuta, come disse George W. Bush dopo poco dopo l'invasione dell'Irak, non sapendo di parlare non alla fine ma all'inizio della vera guerra. Vinta la finale - chiamamola così - del play off di Davis, rientriamo nella serie A del tennis per squadre nazionali undici anni dopo esserne usciti, messi sotto a Venezia dal Belgio dei fratelli Rochus, Christophe e Oliver. Era l'Italia di Renzo Furlan, Davide Sanguineti, Diego Nargiso e Andrea Gaudenzi, la stessa che tre anni prima aveva perso con onore a Milano contro la Svezia la sua sesta finale del World Group su sette disputate. Undici anni fa: fino ad allora era stata una protagonista di primo piano della Davis ininterrottamente, per decenni. La mia domanda, ora, è la stessa che ciascuno di voi s'è già posto: il nostro livello tecnico-agonistico maschile è tale da poterci ragionevolmente permettere - come la Federazione chiede - di rimanere a lungo tra i sedici migliori paesi del mondo? Prima di rispondere, due considerazioni: 1. I tesserati  in Italia sono raddoppiati dall'anno della batosta di Venezia: da 130mila circa a 265mila. Non altrettanto significativamente è aumentato il numero di chi fa tornei: da meno di 50mila a circa 75mila. Comunque, il movimento tennistico italiano sta complessivamente crescendo. 2. Dei duemila giocatori nel ranking ATP, 98 sono italiani (il dato è aggiornato a due giorni fa). Ha una tessera FIT, quindi, il 5 per cento del totale dei professionisti classificati. Non è poco. Insomma, il problema non è la base numerica, ma le eccellenze. Eppure, se consideriamo che il team femminile azzurro è stabile da anni al vertice mondiale, come dimostrano le FedCup conquistate nel 2006, 2009 e 2010 e la finale persa a Mosca nel 2007, non può esserci il sospetto che manchino i coach all'altezza. Francesca Schiavone a Parigi ha trionfato nel 2010 e ha raggiunto la finale nel 2011 avendo al suo fianco, di fatto, il capitano delle nostre nazionali, Corrado Barazzutti. Il nostro timore è che invece sia scarsa, quando si parla di eccellenze, una possibilità di scelta di talenti nella fascia under 20, su cui lavorare. Detto in parole semplici: in Italia si fatica a diventare campioni di tennis da ragazzi. Non a caso scorrendo il ranking ATP si scopre che, a parte Fabio Fognini, classe 1987 (piazzato al posto 39), gli undici italiani nei primi 200 sono tutti abbondantemente over 25. Starace (50) ha 30 anni, Seppi (51) ha superato i 27, Volandri (92) ne ha appena compiuti 30, il bravissimo Cipolla (102) doppia tra un mese i 28, Paolo Lorenzi (135) si avvia verso i 30 anni anche lui, Bolelli (139) è l'unico vicino ai 26, Vagnozzi (174) ha già svoltato verso i 29, Di Mauro (178) e Galvani (192) sono addirittura del 1977, dieci anni più anziani di Viola (194). Insomma, quel che non mancherà all'Italia di Davis è l'esperienza. In quanto a vigore e  freschezza, ci tocca aspettare. Ma oggi è giorno di festa. Al resto penseremo da domani. c.giua@kataweb. it 
VENEZIA - Tafferugli, lanci di fumogeni e petardi. E' finito così, a Venezia, il corteo organizzato dai centri sociali, dalla Fiom e dall'associazione Stop razzismo contro la tradizionale manifestazione del Carroccio in programma oggi in Laguna. I dimostranti - almeno 800 persone, che sfilavano dietro lo striscione "Liberi dalla Lega" - hanno provato a forzare il blocco per arrivare nel centro storico. Gli organizzatori volevano infatti arrivare fino a Riva Schiavoni, dove domani si terrà l'adunata del partito di Bossi. Ma sono stati respinti dalle forze dell'ordine e a quel punto sono iniziati gli scontri. Alla fine si contano una ventina di feriti: 12 tra agenti e carabinieri, un consigliere comunale dei Verdi, Beppe Caccia, e diversi altri manifestanti, secondo quanto denunciano i centri sociali. Tra questi, un militante di Rifondazione comunista che avrebbe il setto nasale rotto, uno studente di Padova colpito ad uno zigomo, un altro ragazzo medicato alla testa e il consigliere comunale del Prc Sebastiano Bonzio, con contusioni alla schiena. Dopo i tafferugli, il corteo ha ripiegato verso la stazione ferroviaria di Venezia Santa Lucia, dove i manifestanti hanno occupato i binari. Il traffico ferroviario è ripreso alle dopo un'ora, ma ci sono comunque stati pesanti ritardi per i treni nella zona. Il segretario del Prc, Paolo Ferrero, ha duramente attaccato il ministro dell'Interno Maroni, accusandolo di aver avuto un comportamento vergognoso e completamente fuori dalla Costituzione. "Per ostacolare la mobilitazione popolare contro il suo partito a Venezia - ha detto - ha impedito una manifestazione contro la Lega a Venezia, dove vari manifestanti sono stati bastonati dalla polizia". Intanto,  si è registrata una nuova "assenza" per Umberto Bossi. Il Senatur non è salito sul battello con a bordo una settantina di leghisti che, come da tradizione, ha percorso il Po partendo da Mantova per arrivare a Ro ferrarese. Manifestazione che da sempre precede il raduno veneziano. 
