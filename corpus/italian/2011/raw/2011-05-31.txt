"Cosa ci fa un sommergibile della prima guerra mondiale sotto il ponte Isabella, a Torino?" - si è chiesto Guido Morandini, programmista e regista alla Rai di Roma e autore di format per ragazzi, che non pago della spiegazione teorica si è cimentato nella verifica pratica. Dalla domanda è nata dunque un'autentica avventura, un viaggio a bordo di una canoa gonfiabile sul fiume - e nei tratti su terraferma in bicicletta - che lo ha condotto, per tredici tappe e quasi settecento chilometri, fino a Venezia. Il tutto è poi diventato anche un film, "La verifica instabile", che il festival Cinemambiente propone in concorso doc italiani questa sera alle 22.30 al Massimo tre. Un viaggio tra campagne desolate e ruderi industriali, risaie, chiuse, porti, ma anche stazioni di idrovolanti e centrali nucleari dismesse. L'Italia dei capannoni, lungo le grandi città, da Pavia a Cremona, Mantova, Ferrara, fino alle distese del Delta, vista e raccontata dall'acqua. Ne è nato anche un blog: viaggiosulpo. worldpress. com. Nel programma di oggi (20.30) anche il piccolo fenomeno "Sentire l'aria" di Emanuele Cecconello, storia di un adolescente che trova il senso della sua giovanissima vita facendo il pastore sulle montagne del Biellese. Apre la serata alle 20.15 in sala due, concorso internazionale, "Taste the Waste" di Valentin Thurn, sui paradossi del mercato globale della distribuzione alimentare. Il tema degli sprechi è trattato raccontando l'esperienza di Hanna Podding, che da anni ricicla i rifuti dei supermercati, quella di Andrew Cote, un apicultore di Manhattan che vorrebbe riportare l'agricoltura in città, e l'evento che si è tenuto nel settembre dello scorso anno proprio a Torino, la "cena degli avanzi", organizzata tra gli altri da Andrea Segrè, che oggi alle 18.30 al Blah Blah presenta il suo "Libro nero dello spreco in Italia". Affronta la questione anche il corto in gara "Dive! Living off Amerca's Waste" di Jeremy Seifert, alle 18.30 in sala tre, che denuncia le tonnellate di cibo gettate ogni giorno dagli ipermercati e racconta le imprese dei "dumpster diving" che si tuffano letteralmente tra i rifiuti per recuperare cibo ancora commestibile. Sul tema delle utopie metropolitane, infine, il secondo titolo in gara stasera (22.15), "Unser Garten Eden" di Mano Khalil che racconta la vita quotidiana di un orto urbano in Svizzera attorno al quale, in un modello di pacifica convivenza, si incontrano culture, sogni, desideri e stili di vita diversi. Tra gli eventi di oggi, anche una "sfilata verde" a Parco Dora e una proiezione all'Amantes a cura del Museo A come Ambiente. www.cinemambiente.it. 
L'eco del mercato arriva pure in Slovacchia. Marek Hamsik è in ritiro con la nazionale. Cresta al vento e fascia di capitano per la partita numero 59 di una stagione intensa. Affronterà l'Andorra per le qualificazioni all'Europeo, poi staccherà la spina e si concederà un meritato riposo. Nel frattempo dice la sua sul tormentone dell'estate. Va al Milan oppure resta, questo è il dilemma. Allegri ha persino tracciato l'identikit del nuovo rinforzo milanista e il 'ritrattò gli somiglia molto. Il Napoli - però - non vuol proprio sentire discorsi del genere. De Laurentiis l'ha blindato, Mazzarri ha rassicurato sulla sua permanenza, Cavani gli ha consigliato vivamente di restare in azzurro per un'altra grande stagione. L'ultima (forse) parola spetta al 24enne di Banska Bystrica: "Sono tutte chiacchiere". Ecco la sua verità: "Sono un giocatore del Napoli e sono contento di aver firmato a settembre un nuovo contratto di cinque anni". E' legato fino al 2016 e non ha altri grilli per la testa: "Ora penso a questa partita, poi sinceramente me ne vado in vacanza. Tutto qui". Il suo azzurro è vivo, insomma. Proprio come quello di Mazzarri che è rimasto alla guida della sua orchestra: "Sono contento che ci sia ancora lui in panchina - dice Hamsik - abbiamo conquistato grandi risultati sotto la sua gestione e potremmo continuare". Tutti insieme, dunque. Aspettando i primi rinforzi del mercato. Riccardo Bigon è impegnato: un blitz in Germania, oggi - invece - è di nuovo a Milano per monitorare alcune situazioni. Il Napoli è vigile su Inler (aspetta l'incontro tra l'Udinese e la Juve), non molla Dzemaili e non ha ancora deciso su Palombo che probabilmente lascerà la Sampdoria.  Per l'attacco, continua a proporsi David Trezeguet. Tanti intrecci, insomma, le prossime settimane saranno infuocate. Ma, intanto, è arrivato il primo punto esclamatico. Hamsik lascia fuori dalla porta il Milan. 
«Gli operai e le loro famiglie non possono più attendere». Felice Cece, arcivescovo di Sorrento-Castellammare lancia il suo monito per salvare Fincantieri, e lo fa durante la veglia di preghiera che ieri sera ha riempito il Duomo stabiese, con un occhio puntato al vertice di dopodomani a Roma. Il valore simbolico è molto forte. L’arcivescovo ha voluto insieme i due patroni della città, San Catello e la Madonna di Pozzano, per scongiurare la chiusura dei cantieri navali. Liturgia delle grandi occasioni, per ribadire ancora una volta che la Chiesa «non è estranea alla difficoltà di chi vive del proprio lavoro ed è perciò partecipe delle sofferenze di tante famiglie». Poi il forte appello ai politici: non dimenticate mai che «il lavoro è tra i diritti fondamentali dell’uomo». Sono oltre settecento i fedeli che hanno risposto all’invito della chiesa diocesana. Giovani, gruppi cattolici, famiglie, tanti pensionati, e poi loro, le tute blu che da sette giorni stanno protestando contro la chiusura dello stabilimento. A loro, Cece ha ricordato ancora una volta le parole che Giovanni Paolo II pronunciò nel marzo 1992, nel corso della sua visita ai cantieri navali. Per l’arcivescovo la preghiera di ieri sera è testimonianza di una città che non si arrende, anzi reagisce di fronte al rischio «di un declino inesorabile». Da ambienti romani intanto si apprende che l’offerta della Deiulemar per costruire sei navi a Castellammare potrebbe non essere la sola, anche se non è ancora stata formalmente proposta ai vertici di Fincantieri, settore — quello delle bulk-carrier — dal quale l’azienda di Trieste è già uscita dieci anni fa. Un segnale unitario giunge dal consiglio regionale che potrebbe discutere della crisi stabiese in aula il prossimo 8 giugno. 
Parmalat. Nell'ultimo giorno utile per depositare (o cancellare) la liste in vista dell'assemblea, chiamata il 25, 27 e 28 maggio a rinnovare il Cda, la banca ha ritirato i propri candidati, guidati dall'attuale amministratore delegato Enrico Bondi. La decisione sancisce così la prossima uscita del manager-risanatore e il futuro francese di Collecchio. Intesa Sanpaolo, socia di Parmalat con il 2% circa, aveva depositato la lista il 18 marzo per l'assemblea inizialmente convocata ad aprile, prima del rinvio di due mesi per dar tempo di organizzare la mai nata cordata italiana. Ora la banca ha deciso il passo indietro, ritirando anche i candidati al collegio sindacale, "in ragione dell'offerta pubblica di acquisto volontaria totalitaria sulle azioni ordinarie della società promossa dal gruppo francese Lactalis". Entro il termine scaduto alle ore 18 di oggi non è arrivata nessuna mossa dello stesso tenore da parte dei fondi esteri Skagen, Mackenzie e Zenit, malgrado abbiano da tempo venduto il loro 15,4% a francesi. Restano quindi valide le candidature e il capofila Rainer Masera rimane in corsa per contendere, in teoria, uno dei posti di minoranza alla lista di Assogestioni. I giochi si faranno comunque in assemblea dove la lista di maggioranza, quella di Lactalis, può puntare a ottenere al massimo 9 posti su 11. I francesi hanno in mano poco meno del 29% e il loro obiettivo per chiudere con successo l'opa, partita il 23 maggio e che si concluderà l'8 luglio, è di arrivare a detenere almeno il 55 per cento del capitale di Parmalat. Il titolo langue sotto i 2,6 euro dell'offerta e il Financial Times, in una Lex Column nell'edizione online, suggerisce ai francesi di alzare il prezzo intorno ai 3 euro. "Besnier potrebbe aver bisogno di aggiungere un pò di panna per portare gli azionisti di minoranza dalla sua parte", scrive il quotidiano britannico. "La battaglia per la conquista della grande industria europea lattiero-casearia sta iniziando a cagliare", argomenta il giornale. "Dopo un breve periodo di scambio al di sopra del prezzo d'offerta, le azioni di Parmalat sono ritornate indietro ad un prezzo di 2,59 euro per azione. Gli investitori temono che l'acquisizione possa essere impugnata. Hanno probabilmente ragione, ma dovrebbero pretendere di più da Lactalis", scrive Ft online.(ANSA). 
SIENA - Nel giorno del 42esimo compleanno di Simone Pianigiani, la squadra gli infiocchetta un'altra prova molto vicina alla perfezione, come quella che era valsa l'1-0 su Bologna nei quarti. Ovviamente più importante questa, che vale l'1-0 in semifinale nella partita tradizionalmente più temuta da chi la ospita ed ha tutta la pressione sulle spalle. Contro la Virtus fu un +39, la Benetton ne prende 21 nel solco di una tendenza che neanche questa volta Treviso riesce ad invertire. A Siena è di scena per il terzo anno consecutivo nei playoff (nei quarti l'anno scorso, in semifinale quello prima), il bilancio è 0-5 e lo scarto medio delle sconfitte attualmente si è assestato a 24.8 punti. Siena si presenta di nuovo con un roster diverso da quello della partita precedente, stavolta in borghese restano Jaric e Moss, in campo torna Zisis (che nell'ultimo scudetto Benetton indossava il bianco verde trevigiano) e viene confermato Hairston, che come a Bologna finisce da miglior realizzatore (16) ma stavolta diluendo il suo bottino nei primi tre quarti. Treviso ha 14 punti da Alessandro Gentile, ma tutte le cifre di Treviso andrebbero celate ai minorenni. PRIMO QUARTO - Repesa chiama minuto che un minuto non è passato, ma solo 37 secondi: ha visto un canestro facile di Rakovic ed un tiro di Motiejunas che non è arrivato al ferro e per lui è già abbastanza in una serata in cui la Benetton potrebbe anche giocarsi la serie. Smith ha due falli dopo neanche tre minuti, ma Motiejunas è una solida presenza al rimbalzo d'attacco ed è da qui che nasce la tripla del 7-7, di Markovic. Lavrinovic trova il campo molto prima del solito, già dopo 4'30" (9-9), un segnale che Siena non ha ancora saputo mettere le mani sulla partita con le sue solite partenze devastanti in casa. Quando al fianco di Brunner entra anche Nicevic, Treviso prova a mettere chili al posto dei centimetri di Motiejunas: Nicevic è capace di colpire dai 5 metri e lo fa subito per il -3. La Benetton crea buoni tiri piedi a terra, ma li sbaglia, ed allora sono due canestri in fila di Hairston a lanciare la prima fuga (20-13 all'8'). Con Peric, Repesa inserisce il nono giocatore, Pianigiani l'ottavo con Ress. Ma il numero che più conta sono i rimbalzi in attacco che la Montepaschi concede, sono 6 nel primo quarto (contro zero). Però non ci tira fuori nulla (5/15 al tiro, contro 9/15), mentre di là s'accende anche Kaukenas che colpisce sul filo della sirena. Che trova Siena già sul +10 (24-14). SECONDO QUARTO - Siena sale al massimo vantaggio con Lavrinovic (26-14), Repesa rimette dentro due pezzi del quintetto, Markovic e Motiejunas, ma l'aridità dell'attacco di Treviso è imbarazzante. Come il fallo di Peric che manda Carraretto a battere tre liberi (30-14 al 12') mentre Ress i suoi tre li trova su azione (33-14). Siena apre il campo coi tagli e crea spaziature che esaltano la qualità del suo gioco d'attacco. Treviso ha scelto di attaccare di più l'area, ma i semiganci timidi di Brunner e Motiejunas trovano solo il ferro. Il canestro di Lavrinovic, finta di tiro virata ed appoggio, è l'immagine di una pulizia che solo Cantù può tentare di eguagliare. Brunner rompe i quasi quattro minuti di digiuno ospite, ma è solo il canestro del -19 (16-35). Taurino convalida, per pietà, una tripla di Smith con piede sinistro decisamente sopra l'arco, arriva la zona Benetton ma Ress (7 punti nel quarto) la buca alla prima azione trovando sguarnita la linea di fondo, canestro col fallo (41-19). Siena se ne va senza McCalebb ed Hairston, che però quando rientra ci tiene a metterci del suo, nella mattanza con la tripla del +22 (44-22). Con la tripla di Markovic (ennesimo canestro della stagione su una sirena), il quarto si chiude 46-28. Dominio Montepaschi, che tira con il 56% contro il 29% di Treviso, che ha un orrido 3/12 da 3 ed un ancora peggiore 7/22 da 2. TERZO QUARTO - Un canestro di Gentile e subito la zona, per provare a cambiare l'inerzia. Ci sta che venga lasciato un metro a Stonerook e McCalebb, non che Smith non alzi la mano in faccia a Hairston: tripla (53-32), nulla di nuovo. In più la zona inibisce la muraglia a rimbalzo e adesso sono quelli di Siena che sbucano da tutte le parti e soffiano quei palloni che erano tutti della Benetton fino a metà gara. Mc Calebb taglia a fette due volte la difesa schierata (57-39), il calo di Treviso sembra anche fisico perché da rimbalzi non più contrastati Siena trova anche contropiedi facili con Kaukenas (59-39). Da un antisportivo di Brunner su Lavrinovic la Montepaschi trova altro vantaggio (63-41) che diventa il massimo della serata sul +24 (65-41) per una volata di McCalebb. ULTIMO QUARTO - Siena dilaga con Michelori (69-43) quando da giocare restano ancora otto inutili minuti, la storia di questo primo episodio è già scritta da tempo. Siena manda in campo undici giocatori e vanno tutti a segno; Treviso non ha speranze, se le sue si arroccano su questo Smith (5/14), Motiejunas (1/7) o Skinner (2/6). Giovedì gara2, sempre qui, ma se ci sarà sul serio è Treviso che ce lo deve dire. Montepaschi Siena-Benetton Treviso 79-58 (24-14, 46-28, 65-43) Siena : McCalebb 11, Zisis 6, Hairston 16, Carraretto 6, Rakovic 2, Lavrinovic 12, Kaukenas 8, Ress 7, Michelori 2, Maggiorelli ne, Stonerook 7, Aradori 2. All.: Pianigiani. Treviso : Cazzolato ne, Smith 11, Markovic 6, Skinner 5, Bulleri 6, Nicevic 4, Motiejunas 4, Dioum ne, Gentile 14, Peric 2, Wojciechovski ne, Brunner 6. All.: Repesa. Arbitri : Facchini, Sabetta, Taurino. Note - Tiri liberi: Siena 20/23, Treviso 7/12. Tiri da tre: Siena 5/18, Treviso 7/20. Fallo antisportivo: 28'31" Brunner (Treviso). Rimbalzi: Siena 34, Treviso 34. Spettatori: 4228. Leggi i commenti I commenti dei lettori 
Sono quasi le undici di sera e la ragazzina di quattordici anni, figlia di un magistrato dell’antiterrorismo, sta tornando a casa alla guida della sua minicar in via Manzoni a Posillipo. Non è preparata alla brutta avventura. Le bloccano la strada in due in sella a una moto, sono armati, le puntano la pistola addosso. E lei, terrorizzata, non può far altro che consegnare la minicar e il telefonino, nella città dove per rapina si è disposti a uccidere. La giovanissima, figlia del procuratore Luigi Musto, chiede subito aiuto. Per fortuna i malviventi non la feriscono, si dividono e si allontanano, l’uno in sella allo scooter, l’altro a bordo della piccola auto rubata. Scatta immediatamente l’allarme, e qualche ora dopo i carabinieri ritrovano la minicar — dotata di un antifurto a onde radio — in un deposito di Villaricca. Nessuna traccia dei banditi. Altro servizio su napoli.repubblica.it. 
ROMA - Il direttore del Tg1 Augusto Minzolini parla ai microfoni de La Zanzara, la trasmissione di approfondimento di Radio 24 condotta da Giuseppe Cruciani. Ed è come ogni volta che Minzolini parla, polemica immediata: "Berlusconi deve resistere per i due anni che gli rimangono. D'altronde negli altri paesi, come in America o in Germania, se i leader perdono le elezioni di medio termine non si dimettono, queste richieste si sentono solo in Italia", ha detto il "direttorissimo". Che prosegue: "Berlusconi  nel 2013 può puntare al Quirinale, magari creando un ticket legato alla nuova leadership per il centro destra". Minzolini ha poi aggiunto: "Credo che resterò alla direzione del Tg1 sino a quando ci sarà Berlusconi, poi non so. D'altronde in Rai funziona così, Riotta al mio posto è durato quanto è durato Prodi". Pardi: "Voto di servitù". Pancho Pardi, capogruppo dell'Italia dei valori in commissione di vigilanza Rai, replica alle parole del direttore: "Finalmente Minzolini dichiara apertamente il suo voto di servitù e il suo incondizionato amore politico. Minzolini dovrebbe essere il direttore di un telegiornale di servizio pubblico e invece è solo il portavoce di Berlusconi". Pardi arriva a chiedere l'allontanamento del direttorissimo: "La Rrai dovrebbe licenziare Minzolini, e l'Ordine dei giornalisti sospenderlo per violazione reiterata del codice deontologico". Veluffo (Pd): "E' un tifoso". Il democratico Vinicio Peluffo commenta le dichiarazioni del direttore del tg1: "La misura è colma, Minzolini si comporta da tifoso e dimentica di essere il direttore del principale telegiornale delle televisioni pubbliche. Si tratta di un incarico molto delicato che richiede professionalità, oggettività ed imparzialità. Minzolini si sta dimostrando del tutto inadeguato ma per fortuna comincia ad essere sgradito anche in importanti settori della maggioranza". La replica di Minzolini. Arrivano in poco tempo anche le parole di risposta del direttore del Tg1:"Di imbecilli è pieno il mondo. Io ho fatto solo una constatazione che non era neppure riferita a me, ma al mio predecessore. E cioè che quando Prodi lasciò Palazzo Chigi, Riotta lasciò il Tg1". Spiega il direttore: "Questo non significa che Riotta sia stato schiavo di Prodi, come qualcuno potrebbe pensare se usasse lo schema logico di qualche idiota. Si tratta purtroppo di una prassi che in Rai è stata seguita a ogni cambio di maggioranza. Basta dare un'occhiata agli annali: da Rossella a Borrelli, da Sorgi a Mimun, per parlare solo degli ultimi direttori". Leggi i commenti I commenti dei lettori 
ROMA - Top secret la destinazione, misterioso anche l'orario del volo: Walter Sabatini è partito oggi per dare il via alla missione Luis Enrique. Il futuro direttore sportivo, a cui DiBenedetto e Baldini hanno affidato la ricostruzione sportiva della nuova Roma americana, ha lasciato oggi il proprio studio al quartiere Prati per raggiungere l'aeroporto di Fiumicino. E dare il via al viaggio che dovrà dare alla Roma il suo nuovo tecnico. MISSIONE PER LUIS ENRIQUE - La missione di Sabatini, in realtà, è una missione doppia. Prioritario, senza dubbio, il contatto in programma con Luis Enrique: il ds dovrà sedersi a un tavolo con il tecnico uscente del Barcellona B per raggiungere un accordo sulle condizioni economiche e la durata del rapporto. Ma la scelta è stata fatta da almeno una decina di giorni, una scelta che ha convinto tutti, da Baldini allo stesso Sabatini, intorno al nome dell'asturiano: l'unica vera rivoluzione possibile, che tra l'altro consentirebbe l'integrazione tra prima squadra e settore giovanile. Anche per questo, l'altra metà del viaggio internazionale di Sabatini dovrà necessariamente passare da Marsiglia: Deschamps attende notizie definitive, il nuovo ds romanista dovrà comunicargli che la scelta è caduta su un altro nome, ringraziandolo anche per l'attesa. Entro un paio di giorni, poi, il ritorno a Roma, per iniziare compiutamente l'avventura romanista. Che non potrà non passare per i colloqui con i giocatori in bilico nello spogliatoio romanista. IL MARSIGLIA: "DESCHAMPS RESTA" - Anche il presidente del Marsiglia, Dassier, ha indirettamente confermato al sito del club francese l'indirizzo della scelta romanista: "Didier sta un po' giocando coi giornalisti, ma per me non c'è ombra di dubbio: sarà l'allenatore dell'Olympique Marsiglia anche nella prossima stagione. Il fatto che dica di essere apertamente in contatto con altri club non mi infastidisce, bisogna mettersi anche nei suoi panni, è uno dei 5 o 6 migliori allenatori europei. Didier adora l'OM e la città, ma è anche un grande professionista: rimango convinto che resti con noi e che ce lo confermi nei prossimi giorni. Penso che da parte sua sia più una sorta di appello, forse vuole che gli si dica che lo si ama... e allora glielo dico: Didier, ti amiamo e vorremmo che restassi". Un'invocazione ce difficilmente cadrà in ascoltata. Les jeux son fait. Leggi i commenti I commenti dei lettori 
Maurizio Marinella, che ha fatto delle cravatte che portano il nome di famiglia un simbolo di eleganza internazionale, è tra i venticinque insigniti dell'onoreficenza di cavalieri del lavoro. Con lui altri due imprenditori campani. Si tratta di Paolo Ricciulli, al vertice del gruppo Delfino-Althea, tra i più importanti produttori di sughi pronti in Europa. E di Giovanni Russo, presidente dell'azienda Russo di Casandrino che ha sviluppato un'ampia gamma di pelli per calzature e pelletteria. 
