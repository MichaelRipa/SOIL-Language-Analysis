
Una foto in bianco e nero, il suo sorriso in primo piano e una data 1955-2011. Il sito del gruppo "Sixty" apre così l'home page annunciando la morte di Wicky Hassan, il fondatore. L'uomo che col suo marchio ha sedotto i giovani e con i suoi jeans ha creato un impero della moda di tendenza: 400 negozi e un fatturato da 700 milioni di euro. Se ne è andato dopo una lunga malattia Hassan, che ha combattuto con coraggio e senza mai abbandonare l'azienda che aveva fondato fiutando i trend d'Oltreoceano nell'89. Ma il lungo viaggio nella moda per Hassan, nato a Tripoli figlio di commercianti di sfoffe ebrei arrivati a Roma nel '67 dopo la rivoluzione di Gheddafi, comincia molto prima. In un negozio in via del Seminario dove fa il commesso e poi il direttore. La svolta arriva quando si mette in proprio e apre un negozio tutto suo: "Allergie" in vie due Macelli. "Ero il primo a importare le Timberland, le Convers e i Levi's 501. Fuori c'era un fila pazzesca, il sabato pomeriggio si bloccava la strada", raccontò in una intervista a Repubblica. E la valanga di richieste per quei jeans strappati a cui lui applicò come toppa una sgargiante stoffa messicana, lo travolsero. Così aprì Energie in via del Corso e nell'89 con Renato Rossi fondò il gruppo Sixty ora affiancati al suo nome ci sono brand come Miss Sixty, Energie, Killah, Murphy & Nye e Refrigiwear. L'ultima acquisizione "Roberta di Camerino" lanciando così la sfida alle griffe del lusso. I suoi capi si trovano in 7000 punti vendita sparpagliati in tutto il mondo. Vicinissimo alla Comunità ed ebreo praticante, i suoi funerali si sono svolti ieri. "Un giusto" lo ha definito Riccardo Pacifici, presidente degli ebrei romani, "per la sue tante opere di beneficenza". Hassan non ha mai fatto mistero della sua omosessualità battendosi più volte, ovunque, contro pregiudizi e discriminazioni. Legato da molti anni ad un compagno, con il quale ha adottato tre figli a cui era legatissimo. A lui è andato oggi l'omaggio di Paola Concia ed Imma Battaglia, leader del movimento omosessuale. "Sono dispiaciutissimo per questa scomparsa  -  dice Fabrizio Marrazzo, portavoce del Gay center  -  con lui ci siamo tenuti in contatto su Facebook fino a una settimana fa. L'Italia perde un uomo geniale". Nel 2000 al World gay pride Hassan decise di contribuire in maniera massiccia, sponsorizzando l'evento col marchio Energie. 
LIVORNO  - Non poteva cominciare meglio l'avventura di Alessandro Calori sulla panchina del Brescia. Nell'anticipo della 20ª giornata del campionato di serie B, sfida fra due delle principali deluse di questa stagione, le rondinelle, guidate dal tecnico subentrato in settimana all'esonerato Giuseppe Scienza, si impongono infatti per 2-0 all'Armando Picchi di Livorno. NOVELLINO RISCHIA L'ESONERO DOPO IL 5° KO - La partita è stata a rischio rinvio fino alle 20, a causa della pioggia e del forte vento. Poi le condizioni sono andate via via migliorando e quindi l'incontro si è potuto disputare, anche se sicuramente condizionato, per non dire falsato, dalle intense folate. E con un uno-due micidiale attorno alla mezz'ora del primo tempo i lombardi hanno messo in ginocchio la formazione toscana, conquistando la seconda vittoria stagionale in trasferta. Tre punti che consentono il sorpasso al Brescia, portatosi così a 22 punti, mentre diventa invece complicatissima la situazione dei tirrenici, alla quinta sconfitta consecutiva, con Walter Novellino che rischia seriamente l'esonero e la squadra sprofondata in piena zona retrocessione. ZAMBELLI-ANTONIO, LE RONDINELLE VOLANO - L'avvio del match è tutto di marca labronica, con una nitida occasione al 18' per portarsi in vantaggio: cross basso di Dionisi, Belingheri in scivolata manda sopra la traversa da "zero metri". Qualche minuto dopo i giocatori chiedono all'arbitro di sospendere la gara a causa delle raffiche di vento, ma inutilmente. Proprio il libeccio tradisce al 28' Bardi, che va a vuoto su un cross di Feczesin dalla sinistra e spalanca la porta al bresciano Zambelli che deve solo depositare la palla in rete. Un paio di minuti e l'undici di Calori piazza il colpo da ko: triangolazione El Kaddouri-Juan Antonio, la palla del belga è invitante e il tocco dell'argentino è altrettanto preciso per infilare per la seconda volta Bardi. E prima dell'intervallo ancora Antonio vicino al tris con un destro a giro, che il portiere locale mette in angolo. L'ORGOGLIO DEL LIVORNO, MA POCA LUCIDITA' - Nella ripresa il Livorno (con Volpato al posto di Lambrughi) cerca di riaprire il match, rendendosi subito pericoloso con un colpo di testa di Miglionico, salvato da Budel sulla linea appostato sul palo. Subito dopo altra chance: Arcari esce e smanaccia, Dionisi calcia a colpo sicuro e Mandorlini respinge all'altezza dell'area piccola. La reazione degli amaranto con il passare dei minuti perde lucidità e i lombardi riescono a contenere la disordinata pressione dei padroni di casa, sfiorando il terzo gol ancora nel finale (pallonetto di El Kaddouri sul corpo del portiere Bardi). E così l'undici di Novellino lascia il campo tra i fischi dei propri tifosi. Livorno - Brescia 0-2 (2-0) LIVORNO (3-4-2-1) Bardi; Knezevic, Miglionico, Lambrughi (1' st Volpato); Salviato, Filkor, Luci, Pieri; Belingheri (17' st Barone), Siligardi (9' st Bigazzi); Dionisi. (Mazzoni, Prutsch, Meola, Rampi). All. Novellino. BRESCIA (4-3-2-1) Arcari; Zambelli, De Maio, Martinez, Mandorlini; Vass, Salamon, Budel; Antonio (39' st Maccan), El Kaddouri; Feczesin (32' st Cordova). (Leali, Magli, Martina Rini, Scaglia, Varga). All. Calori. Arbitro: Tozzi di Ostia. Reti: pt 28' Zambelli, 30' Antonio. Ammoniti: Luci (L) per proteste, Barone (L) e Bigazzi (L) per gioco falloso, Maccan (B) per comportamento non regolamentare. Angoli: 8-1 per il Livorno. Recupero: 0' e 4'. Spettatori: 3.747 per un incasso di poco più di 21.000 euro. Leggi i commenti I commenti dei lettori 
ROMA - L'ex ministro Claudio Scajola sarà processato per finanziamento illecito a un singolo parlamentare per l'acquisto, nel 2004, della sua casa con vista sul Colosseo in via del Fagutale, a Roma. Il procuratore aggiunto Alberto Caperna e i pm Roberto Felici e Ilaria Calò hanno citato direttamente a giudizio davanti al tribunale monocratico l'ex ministro dello sviluppo economico e l'imprenditore Diego Anemone. Secondo l'accusa, Anemone, uno dei personaggi chiave dell'inchiesta perugina sugli appalti per il G8 (di cui quella sulla casa di Scajola costituisce un filone dirottato a Roma per competenza territoriale), avrebbe pagato tramite l'architetto Angelo Zampolini una parte (circa 1,1 milioni di euro su 1,7 milioni) della somma versata il 6 luglio 2004 dall'ex ministro per acquistare l'immobile. Anemone, poi, si sarebbe fatto carico, attraverso tre ditte a lui riconducibili, dei lavori di ristrutturazione in via del Fagutale per 100mila euro. Adesso si attende la fissazione della data di inizio del dibattimento davanti al giudice monocratico. Con ogni probabilità il processo non inizierà prima della prossima primavera. Secondo il nucleo di polizia tributaria della Guardia di finanza e i carabinieri del Ros, che hanno svolto le indagini, i soldi per acquistare l'immobile sarebbero stati fatti arrivare da Anemone alle sorelle Barbara e Beatrice Papa, proprietarie della casa in via del Fagutale, tramite Zampolini, che avrebbe consegnato 80 assegni circolari della Deutsche Bank. Scajola si è sempre dichiarato estraneo alle accuse, sostenendo di essere stato all'oscuro del pagamento. Ufficialmente l'abitazione è stata pagata 610mila euro dall'esponente del Pdl che aveva acceso un mutuo di circa 600mila euro. Il reato di finanziamento illecito contestato ad Anemone e Scajola, si legge nel capo di imputazione, si riferisce al fatto che "Anemone, quale amministratore di fatto delle società Redim 2002 srl, Amp srl, Medea progetti e consulenze srl, Tecnocos srl e Impresa anemone costruzioni srl, corrispondeva a Scajola, membro della Camera dei deputati, un contributo/finanziamento, attraverso l'erogazione dapprima della somma di euro 1,1 milioni" per l'acquisto della casa di via del Fagutale; quindi "dell'ulteriore somma di euro 100mila circa mediante la messa a disposizione di servizi consistiti nella ristrutturazione" dell'appartamento, "senza che fosse intervenuta la deliberazione degli organi societari e senza che i contributi medesimi venissero regolarmente iscritti nei bilanci delle società". Il processo si giocherà quasi tutto sui termini di prescrizione del reato. Per i pm, i sette anni e mezzo previsti per la prescrizione vanno contati a partire dalla presentazione, nel 2007, dei bilanci delle società di Anemone incaricate di eseguire i lavori di ristrutturazione in via del Fagutale. Il reato si prescriverebbe quindi a fine 2014. Nella memoria difensiva, Scajola ha invece sostenuto che non c'è alcun collegamento tra i soldi ricevuti per l'acquisto della casa e le società di Anemone e che lui non sapeva che le società incaricate della ristrutturazione fossero dell'imprenditore. La prescrizione andrebbe quindi calcolata dal 6 luglio 2004 e il reato sarebbe prescritto. 
"Finalmente una piazza diversa  tira un sospiro di sollievo, Viviana Di Capua, presidente dell'associazione Abitanti centro storico  -  Mi sembra di essere tornata indietro di anni, alla mia infanzia, quando non c'era l'invasione selvaggia di tavolini e stufe. Oggi posso godermi la bellezza della piazza del Pantheon". La serrata non ferma il minisindaco, Orlando Corsetti. "Andiamo avanti  -  risponde fermo  -  Ci aspettano altre settanta rimozioni. E continueremo in piazze e vie importanti la prossima settimana. Il risultato è ridare dignità al centro storico. L'obiettivo è che i commercianti tolgano gli abusi da soli, evitando di essere perseguiti". Insomma, l'operazione decoro non si arresta. "Ho scritto una nota al comandante dei vigili del fuoco per chiedere se i funghi sono effettivamente pericolosi e se si possono trovare delle alternative  -  sottolinea il presidente del municipio I  -  Anche se al Pantheon sembra che la Soprintendenza sia contraria, quindi non sono autorizzabili". PANTHEON, LA SERRATA DEI COMMERCIANTI È fissato per giovedì l'incontro del minisindaco con gli esercenti di piazza della Rotonda che sono sul piede di guerra. È la prima serrata, ma sono pronti a farne altre. Solo il bar Tempio ha deciso di non aderire allo sciopero. Gli altri locali hanno tutti impilato le sedie una sopra all'altra e hanno ritirato i dehors esterni. E alla città hanno affidato uno scarno comunicato, appeso fuori dai ristoranti chiusi: "Ci scusiamo per il disagio arrecato, ma resteremo chiusi per protesta contro il sequestro dei mezzi di riscaldamento utilizzati fuori dai locali". Insorgono le associazioni di categoria, pronte all'incontro di lunedì mattina con l'assessore al Commercio, Davide Bordoni. "Chiediamo la sospensiva per il periodo natalizio  -  precisa Cinzia Di Rienzo dello storico ristorante al Pantheon  -  Poi ci adegueremo alla normativa in altro modo". "Stop alle rimozioni e ai piani di massima occupabilità, in attesa che si faccia chiarezza sulle norme", a dirlo Nazzareno Sacchi, presidente della Fipe  -  Confcommercio. Dario De Buono di Assobar precisa: "Siamo dei punti di accoglienza per i turisti. Si continua a colpire ciecamente il lavoro". E Liborio Pepi della Fiavet  -  Confesercenti chiosa: "Dieci tavolini danno lavoro a quattro persone. Si fermino i provvedimenti in questo momento di difficoltà economica". 
L'artigiano edile Marco Claretto, 55 anni, di Novalesa (Torino), è morto in serata all'ospedale Cto dove era stato trasportato nel pomeriggio dopo essere caduto da un ponteggio in un cantiere a Susa, dall'altezza del primo piano. L'uomo stava intonacando le pareti esterne di un edificio privato insieme con due operai, quando ha perso l'equilibrio ed è precipitato. E' morto durante un intervento chirurgico all'addome. Sull'episodio indagano lo Spresal dell'Asl e i carabinieri. 
Tintoretto in inverno, Dalí per la primavera, Warhol d'estate, gli splendori di Bisanzio in autunno e i fasti di Traiano per il nuovo inverno. Sono le stagioni dell'arte, il ciclo solare di eventi del 2012 è consultabile su www.romaexhibit.it, il portale dedicato al primo sistema espositivo integrato di Roma. "Si può consultare in italiano e inglese la programmazione delle mostre di tutto il 2012, ma entro sei mesi saremo in grado di presentare i prossimi tre anni di eventi", annuncia l'assessore alla Cultura Dino Gasperini promotore dell'iniziativa che ha messo a sistema diciannove istituzioni culturali pubbliche e private. I CAPOLAVORI IN MOSTRA Da mettere subito in agenda il Palaexpo, che dal 7 febbraio racconta le avanguardie americane del secondo dopoguerra attraverso le collezioni Guggenheim, tra Action painting e Pop art. Il genio del Tintoretto invade le Scuderie del Quirinale dal 24 febbraio per una rigorosa monografia che si concentrerà su poche opere scelte. E in autunno, dall'1 ottobre, si attendono i tesori di "Bisanzio. La nuova Roma", che tra archeologia e documenti racconta il mondo bizantino. La favola di Amore e Psiche va in scena a Castel Sant'Angelo, dal 5 marzo, per inanellare opere ispirate al mito dal Rinascimento fino a Canova. Andy Warhol raddoppia: sarà la star del Chiostro del Bramante, dal 7 marzo, con i ricordi della sua "Factory". E dal 12 giugno lo celebra la Gnam con un focus sul suo rapporto con i media. Sempre la Gnam, dal 9 ottobre, svela le affinità elettive tra Paul Klee e l'Italia. Se dal 10 marzo il Vittoriano accoglie l'estro visionario di Dalí indagandone i rapporti con l'Italia, dal 5 ottobre rende omaggio a Guttuso in occasione del centenario della nascita. La Galleria 2 del Maxxi, dal 15 marzo, sarà trasfigurata dal progetto di Doris Salcedo frutto di una ricerca di tre anni nei ghetti di Los Angeles. Per la prima volta in assoluto a Roma, il capolavoro di Caravaggio "La Resurrezione di Lazzaro" sarà esposto a Palazzo Braschi dal 1° maggio alla conclusione del restauro condotto dall'Icr. La parabola creativa di Renzo Vespignani sfila, dal 1° giugno, ai musei di Villa Torlonia. Ai Musei Capitolini, dal 1° ottobre, echeggiano i fasti dei principati di Traiano e Adriano, mentre il Museo Bilotti celebra dal 26 ottobre Mimmo Rotella. Epilogo invernale, l'1 dicembre, l'Ara Pacis accoglie l'ironia graffiante di Jacovitti. 
Il grande pavimento a specchio con le sue statue, i lavori di Burri, Fontana e Duchamp, la sala con le opere della Transavanguardia e, colpo al cuore, tutto Pascali in uno spazio che raccoglie diciotto sue opere, presentate nel caos apparente di un atelier d'artista. C'è una dominante novecentesca più decisa nel nuovo allestimento della Galleria nazionale d'arte moderna (riapertura il 20 dicembre) curato da Maria Vittoria Marini Clarelli, la soprintendente che ha voluto riordinare le opere partendo  -  chiarisce  -  da un disorientamento espresso dal pubblico, da una perfettibile chiarezza critica sulla sistemazione delle opere scelte da Sandra Pinto e datate 1999. La Gnam cambia, e si vede subito, fin dall'atrio del maestoso edificio di Valle Giulia, che quest'anno ha compiuto cento anni, in cui la prima opera che il pubblico incontra è il Pavimento specchiante di Pirri  -  letto come una metafora del sogno stesso dell'arte e specchio del mondo  -  lavoro datato 2011 che precede la sala intitolata "Scusi ma è arte questa?", citazione del titolo di un libro di Giorgio De Marchis in cui si vuole dare compendio di lavori che, nel tempo, siano stati capaci di suscitare "scandalo" o stupore o semplice difficoltà di comprensione. Ecco così appunto i Burri, i Fontana, certi lavori di Vedova o Colla. Da qui si diparte l'excursus storico, il cui percorso non rinuncia ad alcuno dei capolavori riconosciuti del museo, dai Van Gogh ai Macchiaioli, dai Klimt ai Canova, dai De Nittis ai Giacometti. E infatti, ai lati dei saloni centrali si può seguire il filo dei lavori del tardo Ottocento riorganizzati tralasciando la precedente suddivisione in scuole regionali per più sintetici criteri tematici nazionali, dalla Storia al Mito alla Letteratura, dall'esordio del Simbolismo alla Guerra, a voler sottolineare la trasversalità di alcuni temi che, in quella stagione, sono anche di respiro europeo. Nuova impostazione anche per la sezione che procede fino al contemporaneo, con le opere appartenenti al museo dalla pop art agli anni Settanta e Ottanta, al concettuale, ai lavori di Arte povera che rientrano nel percorso della mostra curata da Germano Celant, Penone, Pistoletto, Paolini, Zorio. Rientra nel riordinamento del museo anche "Costellazione Transavanguardia": una sala interamente dedicata al movimento ideato da Achille Bonito Oliva in cui sono raccolti i lavori della Galleria e che fa parte del circuito della grande mostra in sei diverse sedi italiane organizzata in occasione dei 150 anni dell'Unità d'Italia, curata dal critico stesso. In fondo al percorso, in una dimensione che la Marini Clarelli definisce "più di studio", una retromarcia storica: tutto De Chirico e Guttuso si trovano nella serie di piccole sale che, a mo' di soppalco, affacciano sulla libreria. Nell'insieme è tornata nelle sale tanta scultura, molti lavori mai visti e un gran numero da rivedere: un'impresa realizzata con 380 mila euro. Accompagnano l'inaugurazione due mostre: "Certe idee" a cura di Achille Bonito Oliva e "Arte in Italia, dopo la Fotografia" in un percorso che inizia con gli albori del genere e approda al Novecento. 
