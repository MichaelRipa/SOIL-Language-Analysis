VENEZIA - Il caso era destinato a esplodere. E infatti, puntualmente, è scoppiato: il primo vero red carpet di questa Mostra numero 68 non vede sfilare né George Clooney, né Madonna, né uno dei tanti grandi autori che partecipano alla kermesse. Perché per la cosiddetta pre-apertura del Festival Marco Muller ha scelto "Box Office 3D", film parodia dei blockbuster americani firmato da Ezio Greggio. Un po' come se il primo film di Cannes fosse "Scary Movie". Comunque la si pensi, una presenza a dir poco insolita, anche per la sua collocazione solenne: è proprio con questa pellicola che viene inaugurata ufficialmente la Sala Grande restaurata. Tornata al suo look vintage degli anni Trenta e Quaranta. Di fronte a tanto onore, ma anche alla perplessità che coinvolgono anche i meno snob tra gli osservatori, Greggio  -  sbarcato al Lido col suo cast: Maurizio Mattioli, Antonello Fassari, Biagio Izzo, Anna Falchi, Enzo Salvi, Giorgia Wurth  -  sceglie di prenderla con filosofia: "E' un film per famiglia, non c'è traccia di volgarità e chi ama il cinema spiritoso non sarà deluso. Io sono onorato di entrare dalla porta principale. Non ho avuto raccomandazioni politiche (in quanto volto di punta delle tv Mediaset, ndr) come è stato scritto, il film è prodotto da me e da Guglielmo Marchetti, siamo due indipendenti senza sponsor alle spalle". E ancora: "Per il mio nome e per la mia carriera non ho bisogno di cercare raccomandazioni, mi scandalizzerei io per primo se la cercassi. Se sono qui è perché credo di aver fatto un bel film, che ha divertito il direttore Marco Muller. Il posto a Venezia? Credo sia sulla scia del grande rinnovato successo della commedia all'italiana, non ci vedo nessuna anomalia". E a dargli ragione, secondo Greggio, sono "gli applausi che ci sono stati al termine della proiezione in Sala Grande". Il regista ne parla poco dopo, quando lui e i suoi colleghi in questa avventura - tra cui spicca una Anna Falchi di rosso vestita  -  festeggiano il risultato sulla terrazza di Palazzo del Cinema. E' qui che il regista non solo difende la sua creatura, e l'opportunità di averle dato una vetrina qui alla Mostra. Ma sostiene anche l'importanza dell'operazione Box Office: "Negli Stati Uniti realizzano quaranta remake l'anno, e quasi tutti non sono un granché: io, col mio cast tutto italiano, li ho voluti prendere in giro, col modo di scherzare tipico del nostro Paese". Questo il punto di vista dell'autore. E poi, naturalmente, ci sono i critici: a guardare la loro faccia a fine pellicola, per alcuni deve essere stata dura... 
Peppe Servillo, uno e trino. Il cantante, compositore e leader degli Avion Travel sarà in scena con il fratello Toni in “Sconcerto” a fine settembre a Sarajevo e, intanto, si concede una data napoletana in trio con Javier Girotto e Natalio Mangalavite alle 21.30 al Madre per la rassegna “Un’Estate al Madre”. Mentre il fratello Toni Servillo è protagonista della rassegna “Accordi e disaccordi”: dalle 21.10 al parco del Poggio, ai Colli Aminei nei pressi dell’Oviesse, l’attore partenopeo accompagnerà  con il produttore Angelo Curti  la proiezione della pellicola “Una vita tranquilla” diretta da Claudio Cupellini (ingresso 4 euro, infoline 081 549 1838). GLI ALTRI APPUNTAMENTI Musica VILLA COMUNALE Dalle 20 in Villa Comunale apertura del “Festival Tanotango”, con serata danzante e presentazione dei maestri del festival: musicalizador, Luca. Ingresso libero. SORRENTO Domani dalle 21.15 all’hotel Gardenia di Sorrento, per la rassegna “Jazz è… in terrazza”, il concerto del jazztrio guidato da Emiliano De Luca, autore del cd “Bass Jumping”. Il trio presenterà anche arrangiamenti originali del repertorio jazzistico internazionale. Ingresso gratuito. CASERTAVECCHIA Domani a Casertavecchia, al via “Settembre al Borgo”: dalle 20.30 al teatro della Torre “Degni di… Nota”, concerto di Daniele Silvestri. A dividere il palco con il musicista romano ci sarà l’amico e collega Pino Marino, già collaboratore di Silvestri in “S. C. O. T. C. H.”, il suo ultimo successo discografico che sta portando in tour in tutta Italia nel corso dell’estate. BENEVENTO Dopodomani al via “Benevento Città Spettacolo”: dalle 18 in corso Garibaldi e piazza Roma, La banda del torchio, concerto itinerante di benvenuto. Dalle 19 nella Corte Ex Convento Scolopi, FlutensembleNicolaSala, concerto a cura del Conservatorio Statale di Musica “Nicola Sala” di Benevento, direttore Romolo Balzani. Ingresso libero fino ad esaurimento posti. Dalle 21.30 al teatro Romano “Viaggi di Ulisse”, concerto mitologico per strumenti e voci registrate di e con Nicola Piovani e i solisti dell’Orchestra Aracoeli. Ingresso 15 euro. Info al sito www.cittaspettacolo.it. SALERNO Dalle 22.30 al Lido La Conchiglia di Salerno, lungomare Tafuri, latin music con Odette e animazione. Domani serata argentina “Tango & Milonga”, con Gianpiero Galdi e Virginia Nota (direzione artistica) e Mario “Cicci” Decaro (musicalisador). Info 089 792 535. Teatro MASCHIO ANGIOINO Domani dalle 21.30 nel Cortile del Maschio Angioino, per la rassegna “Ridere”, di scena la compagnia giovani attori del teatro Totò nello spettacolo “Scetate maestà”. Infoline 081 564 7525 oppure 392 944 0946. Cinema PORTICI/ERCOLANO Per “FreskoFilm”: dalle 21 al II Circolo Didattico di Portici, viale Leonardo Da Vinci, il film “The Fighter”, di David O. Russell con Christian Bale, Amy Adams, Mark Wahlberg, Melissa Leo. Dalle 21 presso il Sentiero di Ercolano, via Vesuvio 71, strada vicinale Piano delle Ginestre, il film “Amici, amanti e…”, di Ivan Reitman con Natalie Portman, Ashton Kutcher, Kevin Kline, Cary Elwes. Ingresso 3 euro. Info 081 777 7851. SAN SEBASTIANO AL VESUVIO Dalle 21.15 al parco Urbano di San Sebastiano al Vesuvio, via Panoramica, il film “Habemus Papam”, di Nanni Moretti, con Michel Piccoli protagonista del ruolo principale. Ingresso 3,50 euro, 1 euro per gli over 65. Info 081 596 7493. Turismo CAPRI Dalle 18.30 alla Certosa di Capri, per la quinta edizione dell’International Arts Festival, “L’Oriente incontra l’Occidente”, lettura sulla Grotta Oscura, distrutta in una frana nel 1808, attraverso le parole del professor Vitale e del professor Mangone. Dalle 20.30 proiezione del film “Il mare” (1962) girato in esterni a Capri, per la regia di Giuseppe Patroni Griffi. Info 081 837 5449. MARCIANISE Da domani a domenica a Marcianise (Caserta) la “Sagra della rana”. Apertura stand gastronomici dalle 19.30 per assaggiare rane, anguille, pentole e fagioli e altre pietanze. Tutte le sere musica, balli di gruppo e serate di danza. Inoltre mercatino dell’antiquariato e dei prodotti agricoli. TELESE Da domani a domenica a Telese Terme, parco delle Nuove Terme (Benevento), la quarta edizione di “ArTelesia Festival”, rassegna e concorso internazionale del corto cinematografico, teatrale e del lungometraggio. 
(di etimo analogo al verbo 'tassare': dal latino taxare , derivato a sua volta da tangere [toccare], col significato di 'valutare toccando', 'soppesare', e anche di 'biasimare', 'tacciare'). Propriamente la tassa è un importo dovuto dai cittadini allo Stato in cambio di prestazioni (es., la tassa portuale), e si distingue dall'imposta che invece colpisce liberamente il patrimonio o il reddito (imposta diretta) oppure il movimento di ricchezza (imposta indiretta). Tuttavia, nel linguaggio comune, con 'tasse' si intende di solito l'insieme dei tributi che lo Stato esige dai cittadini (il potere d'imporre tasse appartiene, di norma, a enti pubblici sovrani, come lo Stato, e a enti territoriali, come le Regioni e i Comuni, che derivano tale potere dallo Stato). Il rapporto tasse-politica è quindi strettissimo. L'età moderna conosce, a questo riguardo, tre dinamiche fondamentali. La prima è la progressiva conquista, da parte dello Stato, del monopolio della tassazione e dell'imposizione fiscale, per farne un diritto di sovranità (come il legiferare, l'amministrare la giustizia, il battere moneta, il dichiarare guerra) e uno dei segni del proprio controllo del territorio e della popolazione: per tassare, lo Stato deve, infatti, conoscere la quantità e la qualità delle persone, delle loro ricchezze e delle loro attività economiche (la scienza statistica). La seconda è la lotta dei cittadini per determinare autonomamente il livello della tassazione, senza subirlo da parte del potere regio: i Parlamenti, rappresentativi della sovranità popolare, hanno infatti come compito fondamentale l'approvazione del bilancio dello Stato, delle sue uscite (le spese) e delle sue entrate (le tasse). Questo collegamento fra tasse e cittadinanza (che nel mondo anglofono si espresse nello slogan no taxation without representation ) significa che il  peso fiscale non deve essere interpretato come un servaggio, come un tributo pagato dai vinti ai dominatori, ma come la consapevole partecipazione dei cittadini al bene comune. La terza dinamica è la progressiva abolizione dei privilegi (i nobili, durante l'Ancient Régime, erano esenti da tasse): poiché la tassazione è collegata alla cittadinanza, tutti i cittadini devono essere uguali davanti al fisco. Nella realtà contemporanea i problemi politici, di ampio profilo teorico, stanno essenzialmente nel decidere quale tipo di giustizia fiscale stabilire fra i cittadini: se l'aliquota debba essere unica oppure progressiva (come vuole la Costituzione italiana, art. 53), e se si debba privilegiare la tassazione diretta oppure quella indiretta. I problemi pratici, invece, stanno soprattutto nel tentare di ridurre il peso fiscale senza aprire voragini nel bilancio statale, e nel combattere l'evasione che, insieme all'elusione, è la manifestazione del fatto che la tassazione è non solo partecipazione al bene comune, ma è anche un dovere, a volte vessatorio, che genera antagonismo fra Stato e cittadini, e frammenta il corpo sociale in mille egoismi. Questa è anche in relazione con l'aumentare del livello impositivo, che nel corso del XX secolo  -  per ridistribuire la ricchezza e per finanziare i costi dello Stato sociale  -  è salito in Europa a valori medi di oltre il 40% del reddito (fra imposte dirette e indirette); questa crescita ha generato negli anni Settanta quelle 'rivolte anti-tasse' che sono state una delle vie di affermazione della destra sullo scenario internazionale. L'evasione configura di fatto la riapparizione di privilegi, non più motivati dalla nascita e dal ceto sociale, ma dal tipo di lavoro svolto: mentre i lavoratori dipendenti non hanno possibilità di evadere il fisco, quelli autonomi possono avere margini molto più ampi. L'equità fiscale in senso verticale (cioè il non  sottostare a carichi impositivi troppo gravosi) e in senso orizzontale (cioè il ridurre l'area dell'evasione)  occupa oggi buona parte dell'agenda politica, e determina profonde divisioni programmatiche. La soluzione delle questioni legate alla tassazione dipende infatti da diverse idee dello  Stato e dei suoi compiti (e quindi del suo fabbisogno), da diverse le valutazioni del deficit e del pareggio del bilancio statale, da diverse idee di società (coesa o frammentata secondo individualismi egoistici), e da diverse propensioni  a dichiarare davvero guerra  all'evasione con idonee misure strutturali. 
NEW YORK - Nasce a sorpresa l'alleanza tra la Russia di Vladimir Putin e il maggiore gruppo petrolifero americano, la compagnia Exxon. Un'intesa che dischiude al colosso texano i giacimenti sottostanti l'Artico nella sfera territoriale russa; infligge un duro colpo alla rivale Bp; rappresenta anche una sfida per Barack Obama che sotto la pressione degli ambientalisti non ha ancora autorizzato le trivellazioni nelle acque dell'Alaska. L'annuncio dell'accordo, che può valere fino a 500 miliardi di dollari secondo il premier russo, lo ha dato lo stesso Putin in una conferenza stampa a Sochi in compagnia del chief executive della Exxon, Rex Tillerson. Secondo il sito del New York Times che ha ripreso la notizia, questa intesa emargina di fatto la Bp, la cui alleanza con la compagnia russa Rosneft a questo punto appare "defunta". C'è quindi una dimensione "geopolitica" nell'affare, che vede il numero uno americano scalzare la rivale britannica. Che prezzo ha pagato Exxon per questo trofeo? La contropartita potrebbe suscitare controversie qui in America: in cambio del suo accesso all'artico, la Exxon darà a Rosneft una partecipazione in alcuni giacimenti terrestri del Texas, nonché a giacimenti offshore nelle acque del Golfo del Messico. Si realizzerebbe così un obiettivo strategico accarezzato a lungo da Putin, quello di diversificare le attività dell'industria energetica russa con acquisizioni di importanti risorse all'estero. In quanto alle attività della Exxon nelle zone dell'Artico sotto controllo russo, s'inizierà con un progetto di esplorazione nel mare di Kara, per un costo di 3,2 miliardi di dollari, ma la portata degli investimenti futuri è stimata a 500 miliardi in joint venture Exxon-Rosneft, di cui 200 o 300 miliardi per la parte americana. Il mare di Kara era considerato inaccessibile fino a un'epoca recente, perché bloccato dai ghiacci: tra gli effetti del cambiamento climatico, oggi le barriere di ghiaccio stanno riducendosi. Secondo il primo commento del New York Times , il maxi-accordo tra Exxon e Rosneft sarà un test sull'affidabilità della Russia, che in passato non ha esitato a "stracciare" intese internazionali. 
È bufera sull'ufficio della Regione a Bruxelles. Non funziona come dovrebbe e di soli stipendi e indennità per personale interno e consulenti costa alla Regione siciliana oltre un milione di euro all'anno, più le spese di gestione (luce, telefono). È quanto denuncia il sindacato autonomo Cobas Codir che parla anche di favoritismi per le assunzioni dei consulenti, che per legge avvengono per chiamata diretta. L'ultimo caso è quello di Giordana Campo, figlia di Gesualdo Campo, direttore generale del dipartimento Beni culturali della Regione, arruolata all'inizio dell'anno con lettera firmata dal governatore Raffaele Lombardo. Governatore che replica così: "Nessuno spreco. Non ci sono stati aumenti nelle spese per la sede della Regione siciliana a Bruxelles. Chi afferma il contrario lo fa in malafede o é colpevolmente disinformato. Con quello che avremmo speso per cinque anni di locazione, abbiamo comprato la sede, ora di proprietà della Regione. Non ci sono state assunzioni senza concorso, anzi il numero di chi lavora in quella sede, personale sia interno che esterno, é diminuito". Lombardo aggiunge: "Giudico vergognoso l'attacco alla dottoressa Giordana Campo. È falso che sia stata assunta senza concorso. È semplicemente uno dei pochissimi apporti esterni di cui ci avvaliamo con contratto a tempo determinato e procedura di selezione, così come previsto dalla legge, per la sede di Bruxelles". Infine il governatore chiosa: "Ritengo abbastanza grave che questa polemica sia stata innescata da un sindacato che aveva uno dei suoi massimi rappresentanti inquadrato proprio nell'ufficio di Bruxelles. La giunta regionale ha recentemente stabilito che l'indennità per l'estero sia pagata solo per i giorni di effettiva presenza a Bruxelles, escludendo perciò i privilegi di chi restava in Sicilia per distacco sindacale". 
NEW YORK - Partono con il piede giusto Flavia Pennetta e Potito Starace agli US Open, ultima tappa stagionale dello Slam, che deve invece salutare subito Alberta Brianti. Bene anche Francesca Schiavone e Roberta Vinci. Tra i big, tutto facile per i "numeri uno", Novak Djokovic e Caroline Wozniacki. PENNETTA, PARTENZA LANCIATA - Sui campi in cemento del Billie Jean King National Tennis Center di Flushing Meadows, in uno degli incontri che ha aperto la seconda giornata del tabellone principale la tennista brindisina, n.26 del seeding femminile, ha sconfitto all'esordio la francese Aravane Rezai, avversaria da prendere con le molle in quanto reduce dalla finale al torneo Wta di Dallas la settimana scorsa: 6-1 6-4 il punteggio, in appena 54' di gioco, per l'azzurra che ha convinto in questa sua prima uscita nella Grande Mela, portandosi dunque avanti per 3-1 nel computo dei confronti diretti con la transalpina. Al secondo turno la Pennetta affronterà nel derby italiano Romina Oprandi, che dopo aver superato le qualificazioni a New York ha debuttato nella notte eliminando la statunitense Melanie Oudin. AVANTI ANCHE VINCI E SCHIAVONE - Superano il primo ostacolo anche Francesca Schiavone e Roberta Vinci. La tarantina, n.18 del tabellone, elimina la rumena Irina-Carmelia Begu con i parziali di 6-4, 6-3. Soffre di più la Schiavone, n.7 del seeding, che si impone al terzo set sulla kazaka Galina Voskoboeva, n.87 del ranking WTA, proveniente dalle qualificazioni, dopo quasi due ore di gioco. Per Francesca, la prossima avversaria sarà la croata Mirijana Lucic. BRIANTI ELIMINATA DALLA VANDEWEGHE - Analoga impresa non è invece riuscita ad Alberta Brianti, costretta a salutare gli US Open al primo turno: la tennista di Parma ha ceduto 7-5 6-3, in un'ora e , alla giovane statunitense Coco Vandeweghe in un testa a testa che non aveva precedenti nel circuito. Esordio positivo invece per l'argentina Gisela Dulko, compagna di doppio di Flavia Pennetta: la giocatrice sudamericana ha regolato con un 6-3 periodico la canadese Rebecca Marino. OK WOZNIACKI E AZARENKA - Tutto facile per Caroline Wozniacki che, nel pomeriggio americano, liquida la spagnola Nuria Llagostera, lasciando alla spagnola soli quattro games (6-3, 6-1 i parziali). Buona la prima pure per la bielorussa Victoria Azarenka, quarta testa di serie del torneo femminile, impostasi 6-1 6-3 sulla svedese Johanna Larsson, e per la belga Yanina Wickmayr (n.20), che ha sconfitto 6-1 7-5 la romena Sorana Cirstea. Match facile per la campionessa in carica Serena Williams: la serba Bojana Jovanovski è battuta 6-1 6-1. Vittoria anche per la serba Ana Ivanovic che batte facile la russa Ksenia Pervak 6-4 6-2. Passeggiata per Jelena Jankovic che affonda Alison Riske 6-2 6-0. Risultato simile per la vittoria della tedesca Andrea Petkovic contro la russa Ekaterina Bychkova (6-2 6-2). Esce invece subito la cinese Na Li, vincitrice del Roland Garros e testa di serie numero 6. NOVAK, ESORDIO LAMPO  - Dura poco la prima di Novak Djokovic negli US Open 2011: il serbo, n.1 del mondo, resta in campo per soli 44 minuti. L'irlandese Conor Niland, avversario di Djokovic, si ritira infatti quando il risultato è sul 6-0, 5-1 per il favorito naturale del singolare maschile di Flushing Meadows. Partita intensa e faticosa per Rafael Nadal, che riesce a battere il kazako Andrey Golubev solo 6-3 7-6 7-5. Difficoltà per lo spagnolo soprattutto nel terzo set, quando si era trovato sul 2-5 e si è trovato a dover ribaltare (riuscendoci) la situazione. Non è stata una passeggiata nemmeno per David Ferrer, quinta testa di serie, contro Igor Andreev, costretto a giocare anche un quarto set. Finisce 2-6 6-3 6-0 6-4. STARACE PARTE BENE - Una buona notizia per l'Italtennis, soprattutto in prospettiva Davis (in vista dello spareggio di metà settembre in Cile, che si giocherà proprio sul cemento), arriva poi dal tabellone maschile, dove Potito Starace ha staccato il biglietto per il secondo turno superando 6-4 4-6 6-3 6-2 il tedesco Michael Berrer. Un segnale positivo tenendo conto che il 30enne di Cervinara lontano dall'amata terra rossa fatica ad esprimersi al massimo (è il suo secondo match vinto a New York a fronte di sette sconfitte). Leggi i commenti I commenti dei lettori 
ROMA - In attesa di Torino-Cittadella, Pescara e Sassuolo restano da sole in vetta alla classifica di B piegando, rispettivamente, Empoli (3-2) e Vicenza (0-1). La Reggina si arrende al Padova (1-0 mentre la Samp si accontenta dello 0-0 a Livorno. Al 93' il Bari espugna Modena (0-1) mentre riduce la propria penalizzazione l'Ascoli che passa nel finale (2-3) a Gubbio. Il Brescia non va oltre l'1-1 a Nocera, il Varese è bloccato in casa (0-0) dal Crotone. Infine pari-spettacolo (2-2) tra AlbinoLeffe e Grosseto. Chiuderà il programma, domani sera, il secondo posticipo, Juve Stabia-Verona. PESCARA-EMPOLI 3-2 Trascinato da un grande Immobile (2 gol e un assist), il Pescara piega l'Empoli e resta in vetta a punteggio pieno. Gli abruzzesi impiegano appena 10' per sbloccare risultato. Fa tutto Immobile che si procura (trattenuta di Tonelli) e poi trasforma freddamente un rigore. Il gol galvanizza l'ex attaccante della Juve che, 9' dopo, raddoppia con un magnifico destro a giro appena dentro l'area al termine di un'azione personale. Giacomelli manca il 3-0 e ridà vita agli azzurri che al 36' riaprono la partita in contropiede con Tavano che batte d' esterno destro in uscita Anania sfruttando al meglio un lancio in verticale di Buscè. L'Empoli insiste e, dopo un gol sfiorato da Tavano, pareggia (56') con un bel colpo di testa in tuffo di Buscè su un cross dalla sinistra di Regini. Entrambe le squadre non sia accontentano e, dopo una buona opportunità per parte (Sansovini e Saponara), sono gli uomini di Zeman ad andarsi a riprendere i 3 punti con Cascione che si fa trovare pronto all'appuntamento, sul dischetto del rigore, su un assist dalla sinistra di Immobile. VICENZA-SASSUOLO 0-1 Con il minimo sforzo il Sassuolo sbanca Vicenza e resta a punteggio pieno. I veneti mancano una buona opportunità in avvio con Rigoni e al 43' si fanno sorprendere da Boakye che, al primo tiro in porta degli ospiti, beffa Frison con un bel destro a giro dal vertice sinistro dell'area che s' infila sotto la traversa. Nella ripresa il monologo degli uomini di Baldini non dà frutti: le migliori occasioni le sciupano Alemao (2) e Abbruscato. PADOVA-REGGINA 1-0 Un Padova cinico e fortunato beffa la Reggina e la scavalca in classifica. I veneti sciupano un'occasione d' oro dopo 9' con Cutolo che manda alto un rigore concesso dall'arbitro Baracani per un fallo di mano in area di Missiroli su una punizione dal limite di Milanetto. Non si disuniscono, però, e appena 3' dopo si rifanno con gli interessi: Milanetto serve al limite Drame che con un sinistro dal limite spiazza Kovacsik grazie alla decisiva deviazione di Emerson. A questo punto inizia un monologo degli amaranto che mancano almeno 6 buone opportunità per pareggiare con Campagnacci (3), Missiroli, Rizzato e Castiglia. Il Padova ringrazia e porta a casa 3 punti preziosi. LIVORNO-SAMPDORIA 0-0 La Samp strappa un buon punto a Livorno contro una diretta concorrente per la promozione. Dopo un'ora di noia assoluta i labronici provano a spingere col piede sull'acceleratore ma sciupano 4 buone occasioni con Dionisi (3) e Siligardi. La migliore palla-gol del match, però, capita agli ospiti: un colpo di testa di Bentivoglio, nel finale, è respinto sulla linea a porta vuota da Lambrughi. MODENA-BARI 0-1 Con un eurogol di De Falco al 94' il Bari espugna Modena e sale al 3° posto in classifica. Gara ricca di emozioni al Braglia. Dopo un'occasione mancata da Di Gennaro, sono i pugliesi a rendersi maggiormente pericolosi con Marotta (2), Rivaldo e Forestieri. Nel finale torno fuori i canarini che, dopo due opportunità capitate a Dalla Bona e Bernacci, non sono fortunati. All'89' è la traversa a negare l'1-0 Gilioli. Il Bari si rinfranca e, al penultimo minuto di recupero, si va a prendere i 3 punti con De Falco che infila l'incrocio con un magnifico destro da 28 mt. GUBBIO-ASCOLI 2-3 L'Ascoli passa a Gubbio e riduce a 4 i punti di penalizzazione in classifica. I marchigiani partono forte e vanno in vantaggio già al 7' con un bell'esterno destro al volo di Papa Waigo su cross dalla sinistra di Sbaffo. Il senegalese restituisce il favore al compagno al 13' fornendogli l'assist per lo 0-2, realizzato con un preciso destro a fil di palo dal limite. Il Gubbio si rimbocca le maniche e, dopo un paio di palle-gol sciupate nel primo tempo (Ragatzu e Sandreani), accorcia le distanze al 66' con l'ex Mendicino che insacca al volo da due passi su punizione dalla destra di Caracciolo. L'Ascoli manca l'1-3 con Pederzoli e, al 70', viene punito da Cofani che realizza il 2-2 in mischia sugli sviluppi di un angolo dalla destra. Sembra l'inizio della festa per gli umbri invece, a rovinare i piani arriva, al 74', l'espulsione di Caracciolo per somma d' ammonizioni. L'Ascoli a questo punto ci crede e si va a riprendere i 3 punti all'82' con un perfetto colpo di testa di Sbaffo su un angolo dalla destra di Parfait. NOCERINA-BRESCIA 1-1 Al Brescia non basta un'altra prova spigliata per espugnare Nocera Inferiore. I lombardi sciupano tre ghiotte occasioni con Feczesin e, al 40', vengono puntualmente puniti da Castaldo che insacca in tuffo di testa riprendendo una corta respinta di leali su una conclusione di Catania. Il Brescia non ci sta e prima della fine del tempo, al 45', raddrizza la situazione con un preciso destro in diagonale dal limite di Juan Antonio. Nella ripresa la squadra di Scienza prova a prendersi i 3 punti ma non è fortunata: Feczesin, in serata no, prima (74') colpisce il palo e poi (81') spedisce un pallone in spaccata sulla traversa. Infine al 93' le viene negato un rigore apparso evidente dopo un fallo di Gori in uscita su Jonathas lanciato a rete. VARESE-CROTONE 0-0 Un Varese sciupone non va oltre lo 0-0 con il Crotone e deve accontentarsi del 2à pari di fila. Gara a senso unico all'Ossola. I biancorossi hanno dominato dall'inizi alla fine, colpendo un palo nel primo tempo (Carrozza) e sciupando almeno 4 limpide palle-gol con Carrozza e De Luca (3). ALBINOLEFFE-GROSSETO 2-2 Il Grosseto è fermato sul 2-2 a Bergamo dall'AlbinoLeffe e non riesce a conservare la vetta della classifica. Pronti, via e i seriani vanno subito avanti (20") con Previtali che indovina il jolly con un gran destro parabolico e in diagonale da 25 mt che s' infila sotto l'incrocio. L'AlbinoLeffe manca il raddoppio con Pacilli, solo davanti alla porta, e il Grosseto lo punisce pareggiando al 34' con Sforzini che scaraventa in rete con un bel sinistro di controbalzo su sponda aerea di Caridi. La formazione bergamasca accusa il colpo e i maremmani ne approfittano per ribaltare la situazione al 37' con Alfageme che supera Tomasig con un preciso sinistro in diagonale su lancio in verticale di Caridi. L'AlbinoLeffe attende l'intervallo per riordinare le idee e, appena esce dagli spogliatoi, al 47', raddrizza il risultato con Cocco che insacca in spaccata su un cross dalla destra di Pacilli. Poi succede poco altro con le due squadre che finiscono per accontentarsi di non perdere. Leggi i commenti I commenti dei lettori 
Una partita tripla giocata in piazza, in Consiglio comunale e sul piano prettamente politico. Sotto i Portici del Grano e in corteo per il centro della città è andata in scena l'ennesima protesta degli "indignados" per chiedere le dimissioni della Giunta e decretarne la fine simbolica in un "funeral party". PROTESTA LA DIRETTA DALLA PIAZZA IL RACCONTO IL "FUNERALE" 1 - 2 LA MANIFESTAZIONE CONSIGLIERE ZANNONI INSEGUITO I VOLTI DEGLI INDIGNATI 1 - 2 Tutto mentre nell'aula consiliare si dipanava il lungo dibattito sull'assestamento di bilancio da 5,5 milioni di tagli alla spesa corrente (e altri 9,5 agli investimenti) per far quadrare i conti del Comune LA DIRETTA . La Giunta incassa il via libera alla manovra grazie all'apporto decisivo dei tre consiglieri comunali dell'Udc. Che tra l'altro ottengono l'ok  all'ordine del giorno che chiede alla Giunta ulteriori tagli al piano investimenti per 10 milioni. Dall'opposizione, Pd in particolare, resta il monito sullo stato di pesante indebitamento delle società partecipate. Tra le novità della manovra salta fuori la cancellazione delle esenzioni per le famiglie che prima non pagavano le rette dei nidi a fronte di un Isee di 6100 euro all'anno. FOTO DAL CONSIGLIO Il sì alla delibera è comunque una vittoria di Pirro, visto che a breve il primo cittadino si troverà a fare i conti con nuove e pesanti defezioni in Giunta dopo gli addii già consumati di Giuseppe Pellacini e Luca Sommi. Almeno sei delegati civici a ore si presenteranno nell'ufficio del sindaco per rassegnare le dimissioni LEGGI . Un atto che sancisce una nuova mazzata alla tenuta dell'esecutivo. Che a questo punto diventa, in attesa di un eventuale rimpasto, un monocolore berlusconiano con il solo Pdl rappresentato dopo la fuoriuscita già consumata dei centristi. Una nuova giornata campale, insomma, come ormai avviene dalla seduta consiliare convocata il 25 giugno dopo gli arresti dell'inchiesta Green Money. Un terremoto giudiziario divenuto politico che pone un grosso punto interrogativo sulla prosecuzione del mandato di Vignali. ( francesco nani ) 
NEW YORK - Nasce a sorpresa l'alleanza tra la Russia di Vladimir Putin e il maggiore gruppo petrolifero americano, la compagnia Exxon. Un'intesa che dischiude al colosso texano i giacimenti sottostanti l'Artico nella sfera territoriale russa; infligge un duro colpo alla rivale Bp; rappresenta anche una sfida per Barack Obama che sotto la pressione degli ambientalisti non ha ancora autorizzato le trivellazioni nelle acque dell'Alaska. L'annuncio dell'accordo, che può valere fino a 500 miliardi di dollari secondo il premier russo, lo ha dato lo stesso Putin in una conferenza stampa a Sochi in compagnia del chief executive della Exxon, Rex Tillerson. Secondo il sito del New York Times che ha ripreso la notizia, questa intesa emargina di fatto la Bp, la cui alleanza con la compagnia russa Rosneft a questo punto appare "defunta". C'è quindi una dimensione "geopolitica" nell'affare, che vede il numero uno americano scalzare la rivale britannica. Che prezzo ha pagato Exxon per questo trofeo? La contropartita potrebbe suscitare controversie qui in America: in cambio del suo accesso all'artico, la Exxon darà a Rosneft una partecipazione in alcuni giacimenti terrestri del Texas, nonché a giacimenti offshore nelle acque del Golfo del Messico. Si realizzerebbe così un obiettivo strategico accarezzato a lungo da Putin, quello di diversificare le attività dell'industria energetica russa con acquisizioni di importanti risorse all'estero. In quanto alle attività della Exxon nelle zone dell'Artico sotto controllo russo, s'inizierà con un progetto di esplorazione nel mare di Kara, per un costo di 3,2 miliardi di dollari, ma la portata degli investimenti futuri è stimata a 500 miliardi in joint venture Exxon-Rosneft, di cui 200 o 300 miliardi per la parte americana. Il mare di Kara era considerato inaccessibile fino a un'epoca recente, perché bloccato dai ghiacci: tra gli effetti del cambiamento climatico, oggi le barriere di ghiaccio stanno riducendosi. Secondo il primo commento del New York Times , il maxi-accordo tra Exxon e Rosneft sarà un test sull'affidabilità della Russia, che in passato non ha esitato a "stracciare" intese internazionali. 
(di etimo analogo al verbo 'tassare': dal latino taxare , derivato a sua volta da tangere [toccare], col significato di 'valutare toccando', 'soppesare', e anche di 'biasimare', 'tacciare'). Propriamente la tassa è un importo dovuto dai cittadini allo Stato in cambio di prestazioni (es., la tassa portuale), e si distingue dall'imposta che invece colpisce liberamente il patrimonio o il reddito (imposta diretta) oppure il movimento di ricchezza (imposta indiretta). Tuttavia, nel linguaggio comune, con 'tasse' si intende di solito l'insieme dei tributi che lo Stato esige dai cittadini (il potere d'imporre tasse appartiene, di norma, a enti pubblici sovrani, come lo Stato, e a enti territoriali, come le Regioni e i Comuni, che derivano tale potere dallo Stato). Il rapporto tasse-politica è quindi strettissimo. L'età moderna conosce, a questo riguardo, tre dinamiche fondamentali. La prima è la progressiva conquista, da parte dello Stato, del monopolio della tassazione e dell'imposizione fiscale, per farne un diritto di sovranità (come il legiferare, l'amministrare la giustizia, il battere moneta, il dichiarare guerra) e uno dei segni del proprio controllo del territorio e della popolazione: per tassare, lo Stato deve, infatti, conoscere la quantità e la qualità delle persone, delle loro ricchezze e delle loro attività economiche (la scienza statistica). La seconda è la lotta dei cittadini per determinare autonomamente il livello della tassazione, senza subirlo da parte del potere regio: i Parlamenti, rappresentativi della sovranità popolare, hanno infatti come compito fondamentale l'approvazione del bilancio dello Stato, delle sue uscite (le spese) e delle sue entrate (le tasse). Questo collegamento fra tasse e cittadinanza (che nel mondo anglofono si espresse nello slogan no taxation without representation ) significa che il  peso fiscale non deve essere interpretato come un servaggio, come un tributo pagato dai vinti ai dominatori, ma come la consapevole partecipazione dei cittadini al bene comune. La terza dinamica è la progressiva abolizione dei privilegi (i nobili, durante l'Ancient Régime, erano esenti da tasse): poiché la tassazione è collegata alla cittadinanza, tutti i cittadini devono essere uguali davanti al fisco. Nella realtà contemporanea i problemi politici, di ampio profilo teorico, stanno essenzialmente nel decidere quale tipo di giustizia fiscale stabilire fra i cittadini: se l'aliquota debba essere unica oppure progressiva (come vuole la Costituzione italiana, art. 53), e se si debba privilegiare la tassazione diretta oppure quella indiretta. I problemi pratici, invece, stanno soprattutto nel tentare di ridurre il peso fiscale senza aprire voragini nel bilancio statale, e nel combattere l'evasione che, insieme all'elusione, è la manifestazione del fatto che la tassazione è non solo partecipazione al bene comune, ma è anche un dovere, a volte vessatorio, che genera antagonismo fra Stato e cittadini, e frammenta il corpo sociale in mille egoismi. Questa è anche in relazione con l'aumentare del livello impositivo, che nel corso del XX secolo  -  per ridistribuire la ricchezza e per finanziare i costi dello Stato sociale  -  è salito in Europa a valori medi di oltre il 40% del reddito (fra imposte dirette e indirette); questa crescita ha generato negli anni Settanta quelle 'rivolte anti-tasse' che sono state una delle vie di affermazione della destra sullo scenario internazionale. L'evasione configura di fatto la riapparizione di privilegi, non più motivati dalla nascita e dal ceto sociale, ma dal tipo di lavoro svolto: mentre i lavoratori dipendenti non hanno possibilità di evadere il fisco, quelli autonomi possono avere margini molto più ampi. L'equità fiscale in senso verticale (cioè il non  sottostare a carichi impositivi troppo gravosi) e in senso orizzontale (cioè il ridurre l'area dell'evasione)  occupa oggi buona parte dell'agenda politica, e determina profonde divisioni programmatiche. La soluzione delle questioni legate alla tassazione dipende infatti da diverse idee dello  Stato e dei suoi compiti (e quindi del suo fabbisogno), da diverse le valutazioni del deficit e del pareggio del bilancio statale, da diverse idee di società (coesa o frammentata secondo individualismi egoistici), e da diverse propensioni  a dichiarare davvero guerra  all'evasione con idonee misure strutturali. 
ROMA - In attesa di Torino-Cittadella, Pescara e Sassuolo restano da sole in vetta alla classifica di B piegando, rispettivamente, Empoli (3-2) e Vicenza (0-1). La Reggina si arrende al Padova (1-0 mentre la Samp si accontenta dello 0-0 a Livorno. Al 93' il Bari espugna Modena (0-1) mentre riduce la propria penalizzazione l'Ascoli che passa nel finale (2-3) a Gubbio. Il Brescia non va oltre l'1-1 a Nocera, il Varese è bloccato in casa (0-0) dal Crotone. Infine pari-spettacolo (2-2) tra AlbinoLeffe e Grosseto. Chiuderà il programma, domani sera, il secondo posticipo, Juve Stabia-Verona. PESCARA-EMPOLI 3-2 Trascinato da un grande Immobile (2 gol e un assist), il Pescara piega l'Empoli e resta in vetta a punteggio pieno. Gli abruzzesi impiegano appena 10' per sbloccare risultato. Fa tutto Immobile che si procura (trattenuta di Tonelli) e poi trasforma freddamente un rigore. Il gol galvanizza l'ex attaccante della Juve che, 9' dopo, raddoppia con un magnifico destro a giro appena dentro l'area al termine di un'azione personale. Giacomelli manca il 3-0 e ridà vita agli azzurri che al 36' riaprono la partita in contropiede con Tavano che batte d' esterno destro in uscita Anania sfruttando al meglio un lancio in verticale di Buscè. L'Empoli insiste e, dopo un gol sfiorato da Tavano, pareggia (56') con un bel colpo di testa in tuffo di Buscè su un cross dalla sinistra di Regini. Entrambe le squadre non sia accontentano e, dopo una buona opportunità per parte (Sansovini e Saponara), sono gli uomini di Zeman ad andarsi a riprendere i 3 punti con Cascione che si fa trovare pronto all'appuntamento, sul dischetto del rigore, su un assist dalla sinistra di Immobile. VICENZA-SASSUOLO 0-1 Con il minimo sforzo il Sassuolo sbanca Vicenza e resta a punteggio pieno. I veneti mancano una buona opportunità in avvio con Rigoni e al 43' si fanno sorprendere da Boakye che, al primo tiro in porta degli ospiti, beffa Frison con un bel destro a giro dal vertice sinistro dell'area che s' infila sotto la traversa. Nella ripresa il monologo degli uomini di Baldini non dà frutti: le migliori occasioni le sciupano Alemao (2) e Abbruscato. PADOVA-REGGINA 1-0 Un Padova cinico e fortunato beffa la Reggina e la scavalca in classifica. I veneti sciupano un'occasione d' oro dopo 9' con Cutolo che manda alto un rigore concesso dall'arbitro Baracani per un fallo di mano in area di Missiroli su una punizione dal limite di Milanetto. Non si disuniscono, però, e appena 3' dopo si rifanno con gli interessi: Milanetto serve al limite Drame che con un sinistro dal limite spiazza Kovacsik grazie alla decisiva deviazione di Emerson. A questo punto inizia un monologo degli amaranto che mancano almeno 6 buone opportunità per pareggiare con Campagnacci (3), Missiroli, Rizzato e Castiglia. Il Padova ringrazia e porta a casa 3 punti preziosi. LIVORNO-SAMPDORIA 0-0 La Samp strappa un buon punto a Livorno contro una diretta concorrente per la promozione. Dopo un'ora di noia assoluta i labronici provano a spingere col piede sull'acceleratore ma sciupano 4 buone occasioni con Dionisi (3) e Siligardi. La migliore palla-gol del match, però, capita agli ospiti: un colpo di testa di Bentivoglio, nel finale, è respinto sulla linea a porta vuota da Lambrughi. MODENA-BARI 0-1 Con un eurogol di De Falco al 94' il Bari espugna Modena e sale al 3° posto in classifica. Gara ricca di emozioni al Braglia. Dopo un'occasione mancata da Di Gennaro, sono i pugliesi a rendersi maggiormente pericolosi con Marotta (2), Rivaldo e Forestieri. Nel finale torno fuori i canarini che, dopo due opportunità capitate a Dalla Bona e Bernacci, non sono fortunati. All'89' è la traversa a negare l'1-0 Gilioli. Il Bari si rinfranca e, al penultimo minuto di recupero, si va a prendere i 3 punti con De Falco che infila l'incrocio con un magnifico destro da 28 mt. GUBBIO-ASCOLI 2-3 L'Ascoli passa a Gubbio e riduce a 4 i punti di penalizzazione in classifica. I marchigiani partono forte e vanno in vantaggio già al 7' con un bell'esterno destro al volo di Papa Waigo su cross dalla sinistra di Sbaffo. Il senegalese restituisce il favore al compagno al 13' fornendogli l'assist per lo 0-2, realizzato con un preciso destro a fil di palo dal limite. Il Gubbio si rimbocca le maniche e, dopo un paio di palle-gol sciupate nel primo tempo (Ragatzu e Sandreani), accorcia le distanze al 66' con l'ex Mendicino che insacca al volo da due passi su punizione dalla destra di Caracciolo. L'Ascoli manca l'1-3 con Pederzoli e, al 70', viene punito da Cofani che realizza il 2-2 in mischia sugli sviluppi di un angolo dalla destra. Sembra l'inizio della festa per gli umbri invece, a rovinare i piani arriva, al 74', l'espulsione di Caracciolo per somma d' ammonizioni. L'Ascoli a questo punto ci crede e si va a riprendere i 3 punti all'82' con un perfetto colpo di testa di Sbaffo su un angolo dalla destra di Parfait. NOCERINA-BRESCIA 1-1 Al Brescia non basta un'altra prova spigliata per espugnare Nocera Inferiore. I lombardi sciupano tre ghiotte occasioni con Feczesin e, al 40', vengono puntualmente puniti da Castaldo che insacca in tuffo di testa riprendendo una corta respinta di leali su una conclusione di Catania. Il Brescia non ci sta e prima della fine del tempo, al 45', raddrizza la situazione con un preciso destro in diagonale dal limite di Juan Antonio. Nella ripresa la squadra di Scienza prova a prendersi i 3 punti ma non è fortunata: Feczesin, in serata no, prima (74') colpisce il palo e poi (81') spedisce un pallone in spaccata sulla traversa. Infine al 93' le viene negato un rigore apparso evidente dopo un fallo di Gori in uscita su Jonathas lanciato a rete. VARESE-CROTONE 0-0 Un Varese sciupone non va oltre lo 0-0 con il Crotone e deve accontentarsi del 2à pari di fila. Gara a senso unico all'Ossola. I biancorossi hanno dominato dall'inizi alla fine, colpendo un palo nel primo tempo (Carrozza) e sciupando almeno 4 limpide palle-gol con Carrozza e De Luca (3). ALBINOLEFFE-GROSSETO 2-2 Il Grosseto è fermato sul 2-2 a Bergamo dall'AlbinoLeffe e non riesce a conservare la vetta della classifica. Pronti, via e i seriani vanno subito avanti (20") con Previtali che indovina il jolly con un gran destro parabolico e in diagonale da 25 mt che s' infila sotto l'incrocio. L'AlbinoLeffe manca il raddoppio con Pacilli, solo davanti alla porta, e il Grosseto lo punisce pareggiando al 34' con Sforzini che scaraventa in rete con un bel sinistro di controbalzo su sponda aerea di Caridi. La formazione bergamasca accusa il colpo e i maremmani ne approfittano per ribaltare la situazione al 37' con Alfageme che supera Tomasig con un preciso sinistro in diagonale su lancio in verticale di Caridi. L'AlbinoLeffe attende l'intervallo per riordinare le idee e, appena esce dagli spogliatoi, al 47', raddrizza il risultato con Cocco che insacca in spaccata su un cross dalla destra di Pacilli. Poi succede poco altro con le due squadre che finiscono per accontentarsi di non perdere. Leggi i commenti I commenti dei lettori 
È bufera sull'ufficio della Regione a Bruxelles. Non funziona come dovrebbe e di soli stipendi e indennità per personale interno e consulenti costa alla Regione siciliana oltre un milione di euro all'anno, più le spese di gestione (luce, telefono). È quanto denuncia il sindacato autonomo Cobas Codir che parla anche di favoritismi per le assunzioni dei consulenti, che per legge avvengono per chiamata diretta. L'ultimo caso è quello di Giordana Campo, figlia di Gesualdo Campo, direttore generale del dipartimento Beni culturali della Regione, arruolata all'inizio dell'anno con lettera firmata dal governatore Raffaele Lombardo. Governatore che replica così: "Nessuno spreco. Non ci sono stati aumenti nelle spese per la sede della Regione siciliana a Bruxelles. Chi afferma il contrario lo fa in malafede o é colpevolmente disinformato. Con quello che avremmo speso per cinque anni di locazione, abbiamo comprato la sede, ora di proprietà della Regione. Non ci sono state assunzioni senza concorso, anzi il numero di chi lavora in quella sede, personale sia interno che esterno, é diminuito". Lombardo aggiunge: "Giudico vergognoso l'attacco alla dottoressa Giordana Campo. È falso che sia stata assunta senza concorso. È semplicemente uno dei pochissimi apporti esterni di cui ci avvaliamo con contratto a tempo determinato e procedura di selezione, così come previsto dalla legge, per la sede di Bruxelles". Infine il governatore chiosa: "Ritengo abbastanza grave che questa polemica sia stata innescata da un sindacato che aveva uno dei suoi massimi rappresentanti inquadrato proprio nell'ufficio di Bruxelles. La giunta regionale ha recentemente stabilito che l'indennità per l'estero sia pagata solo per i giorni di effettiva presenza a Bruxelles, escludendo perciò i privilegi di chi restava in Sicilia per distacco sindacale". 
VENEZIA - Il caso era destinato a esplodere. E infatti, puntualmente, è scoppiato: il primo vero red carpet di questa Mostra numero 68 non vede sfilare né George Clooney, né Madonna, né uno dei tanti grandi autori che partecipano alla kermesse. Perché per la cosiddetta pre-apertura del Festival Marco Muller ha scelto "Box Office 3D", film parodia dei blockbuster americani firmato da Ezio Greggio. Un po' come se il primo film di Cannes fosse "Scary Movie". Comunque la si pensi, una presenza a dir poco insolita, anche per la sua collocazione solenne: è proprio con questa pellicola che viene inaugurata ufficialmente la Sala Grande restaurata. Tornata al suo look vintage degli anni Trenta e Quaranta. Di fronte a tanto onore, ma anche alla perplessità che coinvolgono anche i meno snob tra gli osservatori, Greggio  -  sbarcato al Lido col suo cast: Maurizio Mattioli, Antonello Fassari, Biagio Izzo, Anna Falchi, Enzo Salvi, Giorgia Wurth  -  sceglie di prenderla con filosofia: "E' un film per famiglia, non c'è traccia di volgarità e chi ama il cinema spiritoso non sarà deluso. Io sono onorato di entrare dalla porta principale. Non ho avuto raccomandazioni politiche (in quanto volto di punta delle tv Mediaset, ndr) come è stato scritto, il film è prodotto da me e da Guglielmo Marchetti, siamo due indipendenti senza sponsor alle spalle". E ancora: "Per il mio nome e per la mia carriera non ho bisogno di cercare raccomandazioni, mi scandalizzerei io per primo se la cercassi. Se sono qui è perché credo di aver fatto un bel film, che ha divertito il direttore Marco Muller. Il posto a Venezia? Credo sia sulla scia del grande rinnovato successo della commedia all'italiana, non ci vedo nessuna anomalia". E a dargli ragione, secondo Greggio, sono "gli applausi che ci sono stati al termine della proiezione in Sala Grande". Il regista ne parla poco dopo, quando lui e i suoi colleghi in questa avventura - tra cui spicca una Anna Falchi di rosso vestita  -  festeggiano il risultato sulla terrazza di Palazzo del Cinema. E' qui che il regista non solo difende la sua creatura, e l'opportunità di averle dato una vetrina qui alla Mostra. Ma sostiene anche l'importanza dell'operazione Box Office: "Negli Stati Uniti realizzano quaranta remake l'anno, e quasi tutti non sono un granché: io, col mio cast tutto italiano, li ho voluti prendere in giro, col modo di scherzare tipico del nostro Paese". Questo il punto di vista dell'autore. E poi, naturalmente, ci sono i critici: a guardare la loro faccia a fine pellicola, per alcuni deve essere stata dura... 
Una partita tripla giocata in piazza, in Consiglio comunale e sul piano prettamente politico. Sotto i Portici del Grano e in corteo per il centro della città è andata in scena l'ennesima protesta degli "indignados" per chiedere le dimissioni della Giunta e decretarne la fine simbolica in un "funeral party". PROTESTA LA DIRETTA DALLA PIAZZA IL RACCONTO IL "FUNERALE" 1 - 2 LA MANIFESTAZIONE CONSIGLIERE ZANNONI INSEGUITO I VOLTI DEGLI INDIGNATI 1 - 2 Tutto mentre nell'aula consiliare si dipanava il lungo dibattito sull'assestamento di bilancio da 5,5 milioni di tagli alla spesa corrente (e altri 9,5 agli investimenti) per far quadrare i conti del Comune LA DIRETTA . La Giunta incassa il via libera alla manovra grazie all'apporto decisivo dei tre consiglieri comunali dell'Udc. Che tra l'altro ottengono l'ok  all'ordine del giorno che chiede alla Giunta ulteriori tagli al piano investimenti per 10 milioni. Dall'opposizione, Pd in particolare, resta il monito sullo stato di pesante indebitamento delle società partecipate. Tra le novità della manovra salta fuori la cancellazione delle esenzioni per le famiglie che prima non pagavano le rette dei nidi a fronte di un Isee di 6100 euro all'anno. FOTO DAL CONSIGLIO Il sì alla delibera è comunque una vittoria di Pirro, visto che a breve il primo cittadino si troverà a fare i conti con nuove e pesanti defezioni in Giunta dopo gli addii già consumati di Giuseppe Pellacini e Luca Sommi. Almeno sei delegati civici a ore si presenteranno nell'ufficio del sindaco per rassegnare le dimissioni LEGGI . Un atto che sancisce una nuova mazzata alla tenuta dell'esecutivo. Che a questo punto diventa, in attesa di un eventuale rimpasto, un monocolore berlusconiano con il solo Pdl rappresentato dopo la fuoriuscita già consumata dei centristi. Una nuova giornata campale, insomma, come ormai avviene dalla seduta consiliare convocata il 25 giugno dopo gli arresti dell'inchiesta Green Money. Un terremoto giudiziario divenuto politico che pone un grosso punto interrogativo sulla prosecuzione del mandato di Vignali. ( francesco nani ) 
NEW YORK - Partono con il piede giusto Flavia Pennetta e Potito Starace agli US Open, ultima tappa stagionale dello Slam, che deve invece salutare subito Alberta Brianti. Bene anche Francesca Schiavone e Roberta Vinci. Tra i big, tutto facile per i "numeri uno", Novak Djokovic e Caroline Wozniacki. PENNETTA, PARTENZA LANCIATA - Sui campi in cemento del Billie Jean King National Tennis Center di Flushing Meadows, in uno degli incontri che ha aperto la seconda giornata del tabellone principale la tennista brindisina, n.26 del seeding femminile, ha sconfitto all'esordio la francese Aravane Rezai, avversaria da prendere con le molle in quanto reduce dalla finale al torneo Wta di Dallas la settimana scorsa: 6-1 6-4 il punteggio, in appena 54' di gioco, per l'azzurra che ha convinto in questa sua prima uscita nella Grande Mela, portandosi dunque avanti per 3-1 nel computo dei confronti diretti con la transalpina. Al secondo turno la Pennetta affronterà nel derby italiano Romina Oprandi, che dopo aver superato le qualificazioni a New York ha debuttato nella notte eliminando la statunitense Melanie Oudin. AVANTI ANCHE VINCI E SCHIAVONE - Superano il primo ostacolo anche Francesca Schiavone e Roberta Vinci. La tarantina, n.18 del tabellone, elimina la rumena Irina-Carmelia Begu con i parziali di 6-4, 6-3. Soffre di più la Schiavone, n.7 del seeding, che si impone al terzo set sulla kazaka Galina Voskoboeva, n.87 del ranking WTA, proveniente dalle qualificazioni, dopo quasi due ore di gioco. Per Francesca, la prossima avversaria sarà la croata Mirijana Lucic. BRIANTI ELIMINATA DALLA VANDEWEGHE - Analoga impresa non è invece riuscita ad Alberta Brianti, costretta a salutare gli US Open al primo turno: la tennista di Parma ha ceduto 7-5 6-3, in un'ora e , alla giovane statunitense Coco Vandeweghe in un testa a testa che non aveva precedenti nel circuito. Esordio positivo invece per l'argentina Gisela Dulko, compagna di doppio di Flavia Pennetta: la giocatrice sudamericana ha regolato con un 6-3 periodico la canadese Rebecca Marino. OK WOZNIACKI E AZARENKA - Tutto facile per Caroline Wozniacki che, nel pomeriggio americano, liquida la spagnola Nuria Llagostera, lasciando alla spagnola soli quattro games (6-3, 6-1 i parziali). Buona la prima pure per la bielorussa Victoria Azarenka, quarta testa di serie del torneo femminile, impostasi 6-1 6-3 sulla svedese Johanna Larsson, e per la belga Yanina Wickmayr (n.20), che ha sconfitto 6-1 7-5 la romena Sorana Cirstea. Match facile per la campionessa in carica Serena Williams: la serba Bojana Jovanovski è battuta 6-1 6-1. Vittoria anche per la serba Ana Ivanovic che batte facile la russa Ksenia Pervak 6-4 6-2. Passeggiata per Jelena Jankovic che affonda Alison Riske 6-2 6-0. Risultato simile per la vittoria della tedesca Andrea Petkovic contro la russa Ekaterina Bychkova (6-2 6-2). Esce invece subito la cinese Na Li, vincitrice del Roland Garros e testa di serie numero 6. NOVAK, ESORDIO LAMPO  - Dura poco la prima di Novak Djokovic negli US Open 2011: il serbo, n.1 del mondo, resta in campo per soli 44 minuti. L'irlandese Conor Niland, avversario di Djokovic, si ritira infatti quando il risultato è sul 6-0, 5-1 per il favorito naturale del singolare maschile di Flushing Meadows. Partita intensa e faticosa per Rafael Nadal, che riesce a battere il kazako Andrey Golubev solo 6-3 7-6 7-5. Difficoltà per lo spagnolo soprattutto nel terzo set, quando si era trovato sul 2-5 e si è trovato a dover ribaltare (riuscendoci) la situazione. Non è stata una passeggiata nemmeno per David Ferrer, quinta testa di serie, contro Igor Andreev, costretto a giocare anche un quarto set. Finisce 2-6 6-3 6-0 6-4. STARACE PARTE BENE - Una buona notizia per l'Italtennis, soprattutto in prospettiva Davis (in vista dello spareggio di metà settembre in Cile, che si giocherà proprio sul cemento), arriva poi dal tabellone maschile, dove Potito Starace ha staccato il biglietto per il secondo turno superando 6-4 4-6 6-3 6-2 il tedesco Michael Berrer. Un segnale positivo tenendo conto che il 30enne di Cervinara lontano dall'amata terra rossa fatica ad esprimersi al massimo (è il suo secondo match vinto a New York a fronte di sette sconfitte). Leggi i commenti I commenti dei lettori 
Peppe Servillo, uno e trino. Il cantante, compositore e leader degli Avion Travel sarà in scena con il fratello Toni in “Sconcerto” a fine settembre a Sarajevo e, intanto, si concede una data napoletana in trio con Javier Girotto e Natalio Mangalavite alle 21.30 al Madre per la rassegna “Un’Estate al Madre”. Mentre il fratello Toni Servillo è protagonista della rassegna “Accordi e disaccordi”: dalle 21.10 al parco del Poggio, ai Colli Aminei nei pressi dell’Oviesse, l’attore partenopeo accompagnerà  con il produttore Angelo Curti  la proiezione della pellicola “Una vita tranquilla” diretta da Claudio Cupellini (ingresso 4 euro, infoline 081 549 1838). GLI ALTRI APPUNTAMENTI Musica VILLA COMUNALE Dalle 20 in Villa Comunale apertura del “Festival Tanotango”, con serata danzante e presentazione dei maestri del festival: musicalizador, Luca. Ingresso libero. SORRENTO Domani dalle 21.15 all’hotel Gardenia di Sorrento, per la rassegna “Jazz è… in terrazza”, il concerto del jazztrio guidato da Emiliano De Luca, autore del cd “Bass Jumping”. Il trio presenterà anche arrangiamenti originali del repertorio jazzistico internazionale. Ingresso gratuito. CASERTAVECCHIA Domani a Casertavecchia, al via “Settembre al Borgo”: dalle 20.30 al teatro della Torre “Degni di… Nota”, concerto di Daniele Silvestri. A dividere il palco con il musicista romano ci sarà l’amico e collega Pino Marino, già collaboratore di Silvestri in “S. C. O. T. C. H.”, il suo ultimo successo discografico che sta portando in tour in tutta Italia nel corso dell’estate. BENEVENTO Dopodomani al via “Benevento Città Spettacolo”: dalle 18 in corso Garibaldi e piazza Roma, La banda del torchio, concerto itinerante di benvenuto. Dalle 19 nella Corte Ex Convento Scolopi, FlutensembleNicolaSala, concerto a cura del Conservatorio Statale di Musica “Nicola Sala” di Benevento, direttore Romolo Balzani. Ingresso libero fino ad esaurimento posti. Dalle 21.30 al teatro Romano “Viaggi di Ulisse”, concerto mitologico per strumenti e voci registrate di e con Nicola Piovani e i solisti dell’Orchestra Aracoeli. Ingresso 15 euro. Info al sito www.cittaspettacolo.it. SALERNO Dalle 22.30 al Lido La Conchiglia di Salerno, lungomare Tafuri, latin music con Odette e animazione. Domani serata argentina “Tango & Milonga”, con Gianpiero Galdi e Virginia Nota (direzione artistica) e Mario “Cicci” Decaro (musicalisador). Info 089 792 535. Teatro MASCHIO ANGIOINO Domani dalle 21.30 nel Cortile del Maschio Angioino, per la rassegna “Ridere”, di scena la compagnia giovani attori del teatro Totò nello spettacolo “Scetate maestà”. Infoline 081 564 7525 oppure 392 944 0946. Cinema PORTICI/ERCOLANO Per “FreskoFilm”: dalle 21 al II Circolo Didattico di Portici, viale Leonardo Da Vinci, il film “The Fighter”, di David O. Russell con Christian Bale, Amy Adams, Mark Wahlberg, Melissa Leo. Dalle 21 presso il Sentiero di Ercolano, via Vesuvio 71, strada vicinale Piano delle Ginestre, il film “Amici, amanti e…”, di Ivan Reitman con Natalie Portman, Ashton Kutcher, Kevin Kline, Cary Elwes. Ingresso 3 euro. Info 081 777 7851. SAN SEBASTIANO AL VESUVIO Dalle 21.15 al parco Urbano di San Sebastiano al Vesuvio, via Panoramica, il film “Habemus Papam”, di Nanni Moretti, con Michel Piccoli protagonista del ruolo principale. Ingresso 3,50 euro, 1 euro per gli over 65. Info 081 596 7493. Turismo CAPRI Dalle 18.30 alla Certosa di Capri, per la quinta edizione dell’International Arts Festival, “L’Oriente incontra l’Occidente”, lettura sulla Grotta Oscura, distrutta in una frana nel 1808, attraverso le parole del professor Vitale e del professor Mangone. Dalle 20.30 proiezione del film “Il mare” (1962) girato in esterni a Capri, per la regia di Giuseppe Patroni Griffi. Info 081 837 5449. MARCIANISE Da domani a domenica a Marcianise (Caserta) la “Sagra della rana”. Apertura stand gastronomici dalle 19.30 per assaggiare rane, anguille, pentole e fagioli e altre pietanze. Tutte le sere musica, balli di gruppo e serate di danza. Inoltre mercatino dell’antiquariato e dei prodotti agricoli. TELESE Da domani a domenica a Telese Terme, parco delle Nuove Terme (Benevento), la quarta edizione di “ArTelesia Festival”, rassegna e concorso internazionale del corto cinematografico, teatrale e del lungometraggio. 
