
Mazzarri a caldo nel post match non cerca scuse sull'opaca prestazione degli azzurri ma critica il rigore concesso dall'arbitro Rocchi. Dice il tecnico: "Loro sono più forti, il campo li ha favoriti e noi abbiamo sentito la partita di giovedì in Spagna ed eravamo più stanchi ma è anche vero che fino al primo gol il match è rimasto in equilibrio. Certo, quella rete siamo andati allo sbaraglio e il Milan è andato a nozze". Quindi il tecnico si concentra sulla giocata chiave: l'azione del rigore. Dice: "C'era un fallo netto di Ibrahimovic su Cannavaro prima che l'arbitro fischiasse il potenziale rigore, c'erano anche altri episodi discutibili ma sinceramente faccio fatica a dire che c'era il rigore, ma lasciamo stare, è andata così abbiamo perso la prima di 12 finali. Ne restano altre 11. Pensiamo alla prossima con il Brescia al San Paolo, se giochiamo da Napoli possiamo ripartire". 
MADDALONI - Di quanti secoli era rimasto indietro questo spicchio del "Villaggio dei ragazzi"? A quali codici era legato il sistema delle offese e delle percosse come routine? Un mondo così vetero da recarne l'odore anche nei nomi, come dimostrano "le camerate" che ricorrono nei vari racconti. E su tutto aleggia una certezza: la complicità morale di chi conosceva la vergogna - certo, marginale nel complesso della benemerita azione svolta dall'istituto - e ha taciuto. Anche per questo è diventato profondo il pozzo delle angherie. Nelle 25 pagine dell'ordinanza del gip Taglialatela, racconti che colpiscono per chiarezza e rassegnazione. Le ingiurie come benvenuto, la cintura di pelle come arma di correzione, l'abuso come premessa di ogni relazione, braccio di ferro tra ragazzi-sfortunati e educatori-vampiri. Eccoli, i frammenti dall'inferno. Francesco, i punti di sutura alla nuca. Raggelante il racconto di Francesco, che a 14 anni viene aggredito, "con le mani al collo" dall'educatore Domenico Bellucci e poi scaraventato verso il muro: il ragazzo finisce con la nuca sull'angolo metallico di un armadietto. "Mi uscì molto sangue dalla testa, ricordo che mi colava lungo la schiena, c'era sangue anche a terra. Era presente anche il professore P., poi venne il medico e dopo poco anche una dottoressa della Fondazione". Bisogna andare al pronto soccorso per i punti di sutura. Ma qui lascia ulteriormente sgomenti la doppia circostanza: non solo nessuno degli adulti denuncerà l'educatore, ma il docente P., accompagnando la vittima all'ospedale, lascia intendere al ragazzo "che era meglio dire una bugia". Il Bellucci fu solo spostato in servizio "presso la portineria". Dalla quale è tornato di recente a lavorare "nelle camerate" dei ragazzi. Lorenzo 1, il sangue dal naso. Parla Lorenzo. "Bellucci era solito picchiare i ragazzi più tranquilli e quelli più piccoli. Di quelli ribelli aveva paura, perché questi reagivano (...). Una volta, mi pare che era Carnevale del 2008, di sera, Bellucci, dopo avermi dato degli spintoni sulle scale, mi fece cadere e mi percosse selvaggiamente con le mani dandomi schiaffi in testa. Furono tanti gli schiaffi che rimasi intontito e per farlo interrompere reagii, ma lui mi afferrò per i capelli, facendomi molto male. Un altro educatore, Di Virgilio, tentò di allontanare il Bellucci ma questi, nonostante ciò, si scaraventava contro di me. Quella volta mi uscì anche il sangue dal naso, quando il professor Pietropaolo (responsabile degli educatori, ndr) mi vide, si spaventò molto". Lorenzo 2, ogni pretesto era buono. Un altro Lorenzo non nasconde le sue sofferenze. "Quando ero più piccolo, fino al 2008, sono stato picchiato da Bellucci, da Edattico e Moretta. Mi dicevano "handicappato, scemo, non servi". Ogni pretesto era buono per picchiarmi. Mi pesava tanto stare lì a convitto". Enzo, pugni in faccia. Graziano, oggi 14enne, racconta delle violenze a cui ha assistito, vittima il suo amico, che tutti chiamano Enzo, ucraino. "Ho visto l'educatore Crisci scaraventare sul letto Enzo (dal nome impronunciabile per lui, ndr), ma Enzo gli ha risposto e Crisci lo ha preso a pugni in faccia. Il mio amico Enzo mi ha confidato che sua madre è severa e che lo mette in punizione se viene a sapere che il figlio si comporta male, perché questi educatori dicono ai genitori che sono i ragazzi a provocarli, a comportarsi male". Biagio, in piedi al muro. "Durante l'ultimo anno delle scuole elementari alcuni educatori cominciarono a darmi calci e schiaffi, a picchiarmi con le mani. Spesso capitava che senza nessun motivo venivo picchiato da Bellucci, Edattico e Di Palma". Continua Biagio: "L'educatore Bellucci mi dava carocchie a pugno chiuso dietro la testa quando io chiedevo con insistenza le cose che lui mi negava, come andare in palestra o nel cortile del villaggio". Ancora: "Una delle punizioni abituali del Bellucci era quella di farmi stare in piedi vicino al muro, ma senza farmi appoggiare alla parete fino all'ora di cena. Bellucci era solito chiamarmi "uomo di merda, mascalzone, deficiente"". La loro parola contro la nostra. Dalle testimonianze delle vittime proveniente da altre e più rigide culture, emerge la paura di confidarsi con i genitori. "Sia I. che E. mi hanno detto che sono stati chiamati a venire in questura e che hanno paura di parlare, in quanto verrebbero picchiati dai genitori, che credono agli insegnanti e non a loro". Il corto circuito delle punizioni. Dice un altro dei testimoni: "Nel convitto parlavamo di queste violenze che noi subivamo. E il mio amico I. mi ha confidato che il padre usa i metodi tunisini: nel senso che se sa che fa arrabbiare gli educatori, lo picchia con una mazza di legno e lo lega vicino al letto". 
Divieto di transito per gli autobus urbani ed extraurbani e per gli autobus turistici Euro 0 ed Euro 1 nel centro abitato di Firenze e della frazione del Galluzzo, e divieto di accesso all'area della stazione di S.M.Novella e al centro storico per i servizi di trasporto a lunga percorrenza non locale (linee nazionali e internazionali, autorizzate dal ministero). Lo prevedono le due ordinanze firmate dal sindaco Matteo Renzi poco meno di un mese fa e che entreranno in vigore domani, per ridurre l'inquinamento e i rischi di superamento giornaliero del pm10 e limitare il traffico nel centro della città, in particolare in zona stazione.Nello specifico, si spiega in una nota, il Comune dispone il divieto di transito nel centro abitato di Firenze e del Galluzzo dal lunedì alla domenica, per l'intero arco della giornata, agli autobus Euro 0 ed Euro 1, in servizio di trasporto pubblico locale (tpl) urbano ed extraurbano e turistici. Esonerati dal divieto, tra gli altri, i mezzi per il trasporto di persone diversamente abili e quelli con installati dispositivi anti-particolato. Per i servizi di trasporto a lunga percorrenza non locale sarà vietata la circolazione, la fermata e il capolinea agli autobus che effettuano tale servizio in piazza Stazione e in alcune vie limitrofe e nelle restanti strade e piazze comprese nel perimetro del centro storico. L'ordinanza dispone anche di individuare nel controviale di viale Guidoni e nel viale Palazzeschi le aree per l'effettuazione delle fermate o capilinea delle linee di lunga percorrenza. 
ROMA - Fini a tutto campo. Il presidente della Camera e leader del Fli, intervistato da Lilli Gruber a "Otto e mezzo", su La7, affronta i principali temi dell'agenda politica: dal suo ruolo come terza carica dello Stato alle elezioni anticipate, dal progetto politico di Fli ai poteri del Presidente della Repubblica, dalle funzioni della magistratura alle ipotesi di elezioni anticipate, non lesinando giudizi taglienti sulle esternazioni del premier Silvio Berlusconi e sulle recenti vicende relative al decreto "milleproroghe". GUARDA IL VIDEO Sì all'immunità, no all'impunità . "Il processo breve come principio è sacrosanto", afferma Fini, "ma se nel processo breve resta anche la norma transitoria che certo non serve alle parti lese, alle vittime dei reati, allora mi scandalizzo. E' la norma retroattiva quella che mi scandalizza". "E' insopportabile una concezione della autorizzazione a procedere che garantisca impunità", ha aggiunto il presidente della Camera. Fini si dice favorevole a discutere della reintroduzione della immunità parlamentare e propone: "stabiliamo che ci vuole una maggioranza di due terzi" per respingere l'autorizzazione. "Oggi comunque Bossi, che è il vero leader della maggioranza, dice che di immunità nemmeno a parlarne". Fini ha poi ricorda che "Fli è una forza di centrodestra e sul tema della legalità ha uno dei suoi tratti distintivi. L'articolo 3 della Costituzione per noi è un pilastro: e chi sbaglia paga", ha ricordato. "Questa era una posizione di An e ora è la stessa posizione di Fli. Su questo con Berlusconi abbiamo una concezione diversa: lui pensa che essendo eletto dal popolo non può essere sottoposto al processo. Io penso che lui si debba difendere nel processo". Rispondendo alle parole di Berlusconi su un'alleanza tra lui e l'Anm, Fini le ha definite affermazioni "risibili". Conflitto istituzionale . "Non credo che mi dimetterò perché non c'è nessun conflitto", ha detto Fini rispondendo alle pressanti richieste della maggioranza affinché lasci lo scranno più alto di Montecitorio. "La terzietà del presidente della Camera - ha aggiunto - va valutata quando rappresenta le istituzioni.  Non ci sono precedenti. La decisione sarà presa alla luce del regolamento della Camera, dopo  riunioni dell'ufficio di presidenza e della giunta del regolamento. Non ci sarà alcun conflitto tra il mio ruolo di presidente della Camera e il ruolo politico. Del resto - ha sottolinato - non voglio uno scontro con Berlusconi ma vorrei che si ragionasse". Se Fli fallisce lascio la politica . "E' evidente" che se il progetto di Fli dovesse fallire "sarebbero gli italiani a dirmi 'vattene a casa'". Fini ha aggiunto di "aver messo tutto in discussione" in un progetto rispetto al quale "ho fiducia nella capacità degli italiani" di capire il senso e la direzione nell'ambito di un nuovo centrodestra. Elezioni anticipate . "Fino a poco tempo fa", ha osservato Fini, "il premier diceva o riesco a governare o è meglio andare al voto ma si vede che, in fondo, in questo momento, lui sa di non godere della fiducia della maggioranza degli italiani. Se Berlusconi fosse sicuro di avere in realtà la maggioranza degli italiani dalla sua parte state sicuri che andremmo a votare". Ma il presidente della Camera nega la possibilità di un'alleanza elettorale con il Pd: "Dire che Fini va a sinistra con il Pd è un'allucinazione e una bugia messa in giro ad arte dal Pdl che non interpreta più i valori della destra". Il premier e le liste di candidati . "Berlusconi - sottolinea Fini, non può fare liste con il metodo Minetti". "La sua candidatura - ha aggiunto il presidente della Camera - è avvenuta per ragioni che non avevano nulla a che vedere con il merito della politica". La conduttrice del programma ha poi fatto una domanda a Fini su Ruby, ma la terza carica dello Stato ha rifiutato la risposta: "La polemica deve essere fondata su questioni politiche, non accetto nè il gossip nè la barbarie attuale, altrimenti mi comporterei come certi ambienti vicini a Berlusconi". Il ruolo del Quirinale. Napolitano interventista? "No, siamo nella prassi", valuta Fini. Il capo dello Stato esercita il suo dovere quando promulga le leggi. Non voglio polemizzare con Berlusconi, ma se ad un esame di diritto  costituzionale uno studente dicesse che 'se al presidente della Repubblica non piace una legge la boccia', quello studente verrebbe bocciato all'esame". Il Milleproroghe grida vendetta . "Nessuno nel governo ha smentito che i fondi" per prorogare la norma sugli allevatori che hanno sforato le quote latte, contenuta nel milleproroghe, appena approvato dalla Camera, "sono stati presi dai fondi stanziati per la lotta al cancro". "Nel milleproroghe, che aumenta le tasse c'è una norma che grida vendetta", dice Fini. Una norma per garantire, sottolinea, chi non ha pagato le contravvenzioni legate alle quote latte. "E' l'ennesimo regalo agli amici della Lega, è inaccettabile, perchè si premiano i furbi". La destra vera, chiosa, "dice che è una vergogna che la Lega possa farla da padrone". Leggi i commenti I commenti dei lettori 
MILANO - Un esame di maturità fallito. Il Napoli esce con le ossa rotte dalla sfida con il Milan e forse dice addio al sogno scudetto. Da stasera sono sie i punti che separano gli azzurri dal primo posto. A fine gara Walter Mazzarri ammette che ''la vittoria del Milan è meritata'' ma non manda giù l'episodio - il calcio di rigore che in apertura di rirpresa ha sbloccato il risultato - che ha cambiato volto alla partita. ''Fino a quel punto la partita era stata equilibrata - le parole del tecnico del Napoli - Poi non ci siamo più stati. Il rigore? Alcune volte su episodi simili si può dare, altre no. Stavolta si è deciso di darlo. Nella stessa azione però c'era un fallo di Ibrahimovic su Cannavaro. Mi sarebbe piaciuto giocarmela senza quell'episodio''. Rigore a parte, resta un Napoli molto al di sotto delle sue possibilità. ''Non eravamo brillanti - dice ancora Mazzarri - anche le condizioni del campo non ci hanno agevolato. Forse abbiamo risentito della stanchezza per l'impegno in Europa League ma davanti avevamo comunque una squadra che non è prima per caso. L'idea era di tenere il Milan e aspettare il momento giusto per colpire. Purtroppo dopo il rigore non sono riuscito a tenere calmi i ragazzi, siamo andati allo sbaraglio e il Milan ne ha approfittato. Ora dobbiamo pensare al Brescia, la prima di altre undici finali. L'assenza di Lavezzi? E' un'arma importante, è per noi quello che pouò essere Ibrahimovic o Pato per il Milan''. ANCORA IN CORSA - Anche Andrea Dossena nell'analisi del match parte dall'episodio del rigore: ''E' vero che non stavamo giocando una buona partita - dice l'esterno del Napoli - ma riuscivamo a tenerli. Il rigore ha cambiato la partita, ci siamo sbilanciati e loro ne hanno approfittato''. La sconfitta fa scivolare il Napoli al terzo posto: ''Ma siamo a sei punti dal Milan e solo ad uno dall'Inter, in più abbiamo cinque punti di vantaggio sulla quinta. Non dobbiamo fare drammi. Ci sono undici partite, possiamo dire la nostra fino alla fine. Troppa tensione? Non direi, il Milan ha fatto una grande partita, non ci ha permesso di giocare. Si è sentita anche l'assenza di Lavezzi, senza di lui perdiamo tutta la nostra imprevedibilità''. Leggi i commenti I commenti dei lettori 
«Una rassegna di ciò che l´occhio e il gusto americano hanno scelto dell´arte italiana del secolo scorso, in un percorso "à rebours" che idealmente parte dagli anni Sessanta». Così il curatore Luca Massimo Barbero presenta "1900-1961. Arte italiana nelle collezioni Guggenheim", quarta mostra in collaborazione con la fondazione veneziana - dopo la precedente trilogia dedicata alla figura di Peggy Guggenheim - allestita negli spazi dell´Arca di Vercelli, per iniziativa della Regione con la Città di Vercelli. Un´esposizione da non perdere, di rilievo assoluto. Presenta oltre 40 opere provenienti perlopiù dalle collezioni Guggenheim di New York e, soprattutto, Venezia, tra queste anche la raccolta di Gianni Mattioli, pervenuta in laguna nel 1997 come prestito a lungo termine, con capolavori assoluti del Futurismo italiano. Si parte a ritroso dal 1961, connettendosi idealmente, nell´anno del 150° dell´Unità d´Italia, al primo centenario, quando a Torino vennero esposti l´arte italiana e i suoi protagonisti contemporanei come una linea continua e costante dell´identità nazionale. Un´identità che passa dunque anche attraverso la genesi, la maturazione e gli sviluppi di una ricerca artistica che la mostra intende riassumere con una selezione di dipinti e sculture significativi. All´inizio del percorso di visita "Superficie 512", una tela di Giuseppe Capogrossi dei primi anni 60, emblematica del rapporto tra James Johnson Sweeney, direttore del museo Solomon R. Guggenheim dal 1952 al 1960, e l´Italia. Intorno al dipinto, una serie di lavori di maestri dell´arte del nostro secondo dopoguerra, riconosciuti anche internazionalmente: come Alberto Burri, presente con il sacco "Composizione", del 1953, accompagnato da "Grande Ferro M-4" (1959) e "Grande Nero Plastica L. A". Nello stesso ambito "Concetto spaziale. Forma" (1958), inchiostro e collage su tela di Lucio Fontana, prestato dall´omonima fondazione; viene poi evidenziata, forse una scoperta per il pubblico italiano, la massiccia presenza nelle collezioni americane delle opere di Afro Basaldella, che insegnò oltreoceano. In mostra anche Emilio Vedova, il maestro veneziano che tanto dovette all´attenzione di Peggy Guggenheim. Nella seconda parte della mostra, i dipinti di Filippo de Pisis, i Morandi della Collezione Mattioli - le celebri nature morte degli anni Cinquanta, ma anche oli del periodo giovanile - accanto al notevole "Ritratto di uno studente (L´Etudiant)" di Amedeo Modigliani, del 1918-1919, nella sala dedicata agli autori italiani a Parigi e alla nuova figurazione del primo ´900. In questo contesto si colloca Mario Sironi, presente con otto lavori: tra questi, espressione della la sua ricerca metafisica, "Il cavallo bianco" del 1919 e "Paesaggio urbano" del 1922. Si passa poi al Futurismo, ancora con Sironi ("La ballerina" del 1916) e con Carlo Carrà ("Inseguimento", 1915), per passare poi a capolavori di Balla e Boccioni. In questo viaggio all´indietro si approda poi alla nascita di una nuova pittura e grafica italiana. con lavori di Gaetano Previati e Adolfo Wildt, e a "Ecce Puer", cera di Medardo Rosso del 1906 circa, di collezione privata, in deposito presso la Guggenheim veneziana (info 02/43353522, www. guggenheimvercelli. it). 
Non è “una” partita. Milan-Napoli è “la” partita, a questo punto del campionato. E gli autisti dell’Anm si mettono in massa in malattia, per poter rimanere a casa, incollati alla tv. Boom di certificati medici ieri pomeriggio alla direzione dell’azienda di trasporto pubblico. Un autista su quattro si è messo improvvisamente in malattia, nel turno serale. Il doppio rispetto alla media. Una vera moria di autisti-tifosi. Risultato, dalle 18 del pomeriggio cominciano a saltare le corse e si ammassano i cittadini alle fermate. Alle 19, alla fermata davanti al San Carlo ci sono una quarantina di persone in attesa. Alle 19,37 arriva un R2 e l’autista, rispondendo alle lamentele dei cittadini, candidamente svela il segreto dei bus che non arrivano: «Siamo in pochi stasera a lavorare, facciamo il possibile, c’è Milan-Napoli e molti colleghi sono rimasti a casa, in malattia». Il passa parola corre veloce. Arriva al presidente dell’Anm, Antonio Simeone, che fa una verifica: «Il 25 per cento degli autisti oggi ha inviato un certificato medico. E c’è la partita. Impossibile per noi fare dei controlli, ma io chiedo all’Ordine di sensibilizzare i medici a non rilasciare con tanta facilità i certificati». 
MILANO - La vittoria sul Napoli è importante, ma la strada verso lo scudetto è ancora lunga nonostante il +5 sull'Inter e il +6 proprio sui partenopei. E' in sintesi l'Allegri pensiero ai microfoni di Sky: "E' un buon vantaggio ma mancano ancora molte partite - spiega - manca il derby e il Napoli è ancora in lotta. Noi dobbiamo continuare così, adesso siamo quasi al completo e questo per noi è molto importante". Sulla gara del Meazza, Allegri cerca anche dei difetti, trovandoli nel primo tempo: "Abbiamo fatto molto bene dietro e a metà campo mentre davanti abbiamo sbagliato molto, almeno 7-8 ultimi passaggi in campo aperto dove di solito non sbagliamo. Poi siamo andati in vantaggio sull'episodio del rigore ma mi è piaciuto che dopo il vantaggio la squadra ha giocato ancora in avanti, alla ricerca del 2-0 e poi del 3-0". Allegri analizza il fallo di mano di Aronica: "Dal campo sembrava rigore, ma rivedendo le immagini magari c'è qualche dubbio, ma al di là dell'episodio il Milan ha fatto una bella partita, non abbiamo concesso un tiro in porta al Napoli e la vittoria è meritata". Notevole l'apporto di Boateng con il suo ingresso nella ripresa: "I cambi sono determinanti nella mezz'ora finale, Boateng è uno che spesso spacca la partita, come ha fatto Robinho col Parma e Pato col Chievo". Ora la supersfida contro la Juventus, poi il ritorno di Champions League contro il Tottenham: "Sarà una partita completamente diversa. Loro hanno il vantaggio dell'1-0 dell'andata ma abbiamo buone possibilità di passare il turno. Dovremo giocare una gara diversa, molto buona tecnicamente e riuscire a rimanere in partita fino alla fine". Voci di mercato, intanto, vogliono Kakà in partenza dal Real Madrid e c'è qualche voce di un ritorno al Milan. "Il mercato ora è chiuso, ne riparliamo l'anno prossimo, ora concentriamoci su campionato, Coppa Italia e Champions dove vogliamo arrivare fino in fondo". LA GIOIA DI PATO - Grande protagonista, entrato in tutte le occasioni dei gol, Pato: "Mi fa piacere giocare in questa squadra, una squadra di grandi campioni: non compagni, tutti fratelli. Io sono felice. Voglio pensare al nostro lavoro ed oggi l'ho fatto al meglio.Io voglio sempre giocare. Lo so che le scelte del mister sono per il bene della squadra ed io sono qua e voglio fare il mio lavoro". Con questo successo ora il Milan è sempre più capolista con cinque punti sul l'Inter e sei sul Napoli. "Non pensiamo al campionato, ma alla prossima partita contro la Juve. Pensiamo solo a noi". GALLIANI SCATENATO - "Sembrava il Milan delle grandi partite, il Milan di Sacchi. E' stata una partita straordinaria". Così l'ad rossonero Adriano Galliani, che racconta di aver usato questo paragone anche parlando al telefono con il patron Silvio Berlusconi dopo la gara. "Abbiamo giocato bene e il Napoli non ha fatto neanche un tiro in porta. Abbiamo avuto montagne di occasioni", spiega a Milan Channel Galliani, che loda soprattutto Alexandre Pato: "E' sempre stato un giocatore eccezionale, la media di minuti giocati e di reti segnate è straordinaria. Ormai la sua classe è assodata. Ora abbiamo 5 punti sul Napoli, alla Juve penseremo da domani mattina. Crediamo tantissimo in questo scudetto". Leggi i commenti I commenti dei lettori 
