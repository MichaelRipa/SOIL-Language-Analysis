La convenienza corre online. Così il gruppo Fiat ha lanciato il nuovo portale "Mirafiori Outlet" un grande mercato web dove vengono offerte vetture Fiat, Lancia, Alfa Romeo e Jeep. Attualmente è possibile scegliere tra 1.500 proposte selezionate dell'usato aziendale certificato e ogni auto è corredata da oltre dieci fotografie con scheda descrittiva, prezzo e sede del concessionario dove si può "toccare con mano" e, se soddisfatti, acquistare. La navigazione è semplice e intuitiva con l'homepage che permette si accedere, attraverso icone tipo smartphone, alle sei principali sezioni, come spiegano al quartier generale torinese: "La prima sezione propone un video che presenta il "Mirafiori Outlet" mentre la pagina denominata "vetrina" mostra le foto di alcune vetture disponibili e il prezzo "outlet" in evidenza. Seguono altre due sezioni: la pagina dedicata alle "imperdibili" - auto introvabili, allestimenti particolari ed edizioni limitate - e quella degli acquisti "last minute", vetture con un prezzo speciale rispetto al prezzo di vetrina per un periodo di tempo limitato dopo il quale l'offerta non sarà più valida. Nell'assortimento iniziale della sezione "imperdibili", per esempio, ci sono le esclusive Fiat 500 Pink prodotte in serie limitata. Altre due sezioni completano il nuovo portale: una dedicata alla garanzia Autoexpert che certifica la qualità dell'usato di Fiat Group Automobiles; l'altra invece è il vero e proprio motore di ricerca del sito che consente all'utente di trovare l'automobile di suo interesse selezionando marca, modello, tipologia, chilometri, fascia di prezzo e provincia in cui si vuole effettuare l'acquisto". Nel momento in cui viene individuata la vettura che soddisfa le proprie esigenze è sufficiente compilare il form con i dati dell'utente e poco dopo si ricevono (via email e sms) i dettagli del modello con i riferimenti del concessionario dove è disponibile l'auto. Il rivenditore stesso dove sarà possibile concludere l'acquisto contatterà poi il cliente, oppure si può chiamare il numero verde 800 964646 che mette in contatto direttamente cliente e concessionario. Insomma pochi click del mouse sul sito www.mirafiorioutlet.it e l'auto è pronta per essere acquistata mentre per ricevere gli aggiornamenti sulle ultime novità del Mirafiori Outlet cliccare sull'icona "mi piace" del social network Facebook dove Fiat ha realizzato una fan page. (m. r.) Argomenti fiat 
Il governo rispedisce all'inferno i 20 mila insegnanti "dimenticati" dal 2008. Per loro sembrava fatta: gli abilitati e abilitandi all'insegnamento tra il 2008 e il 2010 erano stati inseriti con un emendamento nella legge di conversione del decreto Sviluppo. Ma, tra sabato e domenica scorsi, con un colpo di mano, il ministro dell'Istruzione, Mariastella Gelmini, ha deciso di estrometterli nuovamente. Il provvedimento, approvato in commissione, è stato stralciato dal maxiemendamento ed è divenuto definitivo con il voto di fiducia di oggi. E sull'esecutivo piovono le critiche di sindacati e forze dell'opposizione. Per  Marcello Pacifico, presidente dell'Anief, "il governo svilisce il Parlamento e lascia a casa 20 mila docenti abilitati a numero chiuso presso le università, le accademie, i conservatori italiani". "Il governo  -  rilancia la Flc Cgil  -  cancella la norma, approvata in commissione che prevedeva l'inserimento in graduatoria dei docenti già abilitati. Si tratta di un decisione insensata e ingiusta che penalizza definitivamente 20 mila precari". "Contro questo decreto  -  continua la Cgil  -  e più in generale contro la politica del governo sull'istruzione, l'università e la ricerca, la Flc Cgil continua la mobilitazione e partecipa al sit-in di protesta dei precari della conoscenza a Montecitorio, in occasione del voto di fiducia alla Camera, nei giorni 21 e 22 giugno". A spiegare la questione ci pensa una recente interrogazione parlamentare presentata dall'Italia dei valori che richiama il decreto ministeriale sull'aggiornamento delle graduatorie ad esaurimento per il triennio 2011/2014. "Il citato decreto ministeriale  -  recita l'interrogazione Di Pietro, Donadi, Zazzera e Di Giuseppe  -   non prevede la possibilità di inserimento nelle graduatorie ad esaurimento per intere categorie di abilitati e abilitandi che, dal 2008 ad oggi, stanno frequentando o hanno frequentato percorsi abilitanti attivati dal ministero dell'istruzione, dell'università e della ricerca". Le liste "ad esaurimento" furono istituite dall'allora ministro della Pubblica istruzione Giuseppe Fioroni nel 2006 con lo scopo di eliminare il precariato della scuola in pochi anni. E per questa ragione, dopo l'ultimo aggiornamento per il biennio 2007/2009 non era previsto che si potessero inserire altri aspiranti. "Nonostante ciò  -  continua Italia dei Valori  -  nel 2007 il ministero dell'Istruzione attivava nuovi percorsi abilitanti  -  scuola di specializzazione per l'insegnamento secondario IX ciclo, corsi abilitanti Cobaslid, Afam e scienze della formazione primaria" e un anno dopo, vista la palese incongruità, nell'autunno del 2008 il Parlamento, con il decreto-legge 137 "prevedeva la possibilità, per gli abilitandi, immatricolati nel 2007 presso i predetti corsi a numero programmato, di essere inseriti nelle graduatorie ad esaurimento in occasione della loro riapertura per il biennio 2009/2011". Dal 2008 al 2010 il ministero dell'Istruzione, dell'università e della ricerca ha continuato ad attivare percorsi abilitanti con le stesse modalità dei precedenti, cui si sono iscritti in 20 mila circa. Nel frattempo, la Gelmini varava le nuove regole per il reclutamento degli insegnanti e dei 20 mila rimasti a metà strada tra vecchio e nuovo sistema si sono dimenticati tutti. Pare che a spingere la Gelmini al dietrofront siano stati gli abilitati all'estero: coloro che per ottenere l'abilitazione si sono recati addirittura in altri paesi europei. Una pratica criticata dalla ministra perché non molto trasparente. Leggi i commenti I commenti dei lettori 
Lo ha ripetuto per tutto il giorno, "sono tranquillo". Ed è a fine giornata, una lunga giornata, quella che lo ha visto indagato con l'accusa di omicidio volontario aggravato per la morte di sua moglie Melania, che Salvatore racchiude tutto in una frase: "Mi sento come Cristo in croce". E poi, "sono pulito". Nel cortile di casa sua, in via Massimo Stanzione a Frattamaggiore (Napoli), Salvatore parla di sè quasi come se stesso parlando di qualcun altro. Camicia rossa, pantalone bianco, occhiali da sole sulla testa, fede al dito, non fa che guardare sua figlia, la piccola Vittoria. "Dove trovo la forza per affrontare tutto questo?", dice. E per dimostrarlo bacia la piccola e aggiunge: "In lei e nella voglia che ho sempre avuto di aiutare il prossimo". Lui che a tutti appare come un "duro", pronto anche oggi a dire agli operatori tv, "se tocchi la macchina ti chiedo i danni", dice che "forte lo ero un tempo, ora non più". Come dire "sto crollando". Del resto "nessuno può immaginare quello che sto passando, nessuno ha rispetto per il mio dolore. Tutti inventano tutto su di me". La storia delle donne, ad esempio. "Per i giornali non so quante donne ho avuto", dice Salvatore che ammette anche che gli sono arrivate mail di ammirazione dal gentil sesso, con proposte di matrimonio o, comunque, di storie. Non piange, "come se nelle lacrime ci potesse essere la verità", gli fa da spalla la sorella Francesca, sempre accanto a lui. "Non sono io che devo piangere, ma chi ha o hanno ucciso Melania", risponde fermo. Chi l'ha uccisa? "Io mi sono fatto un'idea, la verità verrà fuori", risponde, "Quello che è certo che io che sono stato un alpino non mi fermo certo alla prima montagna - aggiunge ancora - se ti fermi alla prima montagna vuol dire che molli, che non ce la fai, io arrivo fino in cima, fino alla cima della verità". Spiega anche il suo rapporto con i media, "pessimo, state raccontando un sacco di fesserie, se fosse stati militari vi avrei fatto sudare". "Invece io di fronte alle telecamere mi sento inerme, non so come affrontarle - dice - se ho di fronte qualcuno con un'arma in mano sono come affrontarlo, ma le telecamere no, non hanno mai fatto parte della mia vita". Una vita, ora, segnata da un desiderio: "Quando finirà tutta questa storia, prendo la mia bimba e me ne vado all'altro capo del mondo". Mentre racconta, Salvatore quasi scherza, sorride. Del resto, per lui "l'iscrizione nel registro degli indagati è una prassi, per me non è cambiato nulla. Certo, l'amaro in bocca c'è ma quello che ero ieri, lo sono oggi. Soprattutto ho fiducia nella giustizia". "Io ho sempre raccontato tutto e l'ho fatto senza avvocati proprio perchè ho sempre avuto la coscienza a posto - ribadisce - e se ho preso degli avvocati è solo per tenere a bada i media. Chiedete a chi mi conosce chi è Salvatore Parolisi, chiedete". E chi lo conosce, oggi, per tutto il giorno lo ha difeso. Tuttavia qualcuno, quando è uscito di casa, gli ha urlato "devi fare la peggiore morte". E qualcun altro, pur nell'anonimato ha ammesso: "Ho sempre saputo che è stato lui ad uccidere la moglie". Ma la maggior parte, oggi, lo ha difeso. "E' innocente, è un bravo ragazzo, è militare", dice Pasquale la cui pescheria affaccia proprio sul portone dei Parolisi. C'è chi è pronto a "mettere la mano sul fuoco" in difesa di Salvatore. E chi tira in ballo la pista del maniaco: "Melania era una gran bella ragazza e, si sa, le belle ragazze si tirano dietro i maniaci", spiega Giovanni. Salvatore oggi è andato anche al cimitero, da Melania. Non ha portato fiori, ma ha guardato dritto negli occhi di sua moglie, viva solo in foto. Ha pure scherzato, con Amerigo De Lucia, il custode. "Gli ho chiesto di venerdì, dell'interrogatorio di Ascoli Piceno - racconta Amerigo - Lui si è messo a ridere e poi mi ha detto che sabato mattina mi avrebbe portato un regalo". Del resto Salvatore lo ha detto e ridetto che è "tranquillo", che ha la "coscienza a posto". E, dunque, nessun dubbio, lui a Frattamaggiore tornerà: da uomo libero. 
WASHINGTON - Gli Usa sono pronti a ridurre considerevolmente l'impegno militare in Afghanistan: almeno diecimila uomini prima della fine dell'anno. L'annuncio ufficiale arriverà probabilmente nel discorso televisivo alla nazione che il presidente Barack Obama terrà domani sera in prime-time (le 20 negli Usa, le 2 del mattino in Italia), ma già oggi fonti ufficiali della Casa Bianca hanno confermato alle maggiori agenzie di stampa quel che i media stanno ipotizzando da tempo. Il ritiro si articolerà in più fasi. Un primo scaglione di cinquemila soldati comincerà a lasciare il Paese nel mese di luglio, così come Obama aveva promesso annunciando la sua nuova strategia di difesa nel dicembre del 2009. I restanti diecimila faranno ritorno a casa a fine anno, in un periodo di allentamento dei combattimenti che in Afghanistan si intensificano tra la primavera e l'estate. Si tratta della prima tranche dei 30.000 militari che entro la fine del 2012 si ritireranno dal Paese asiatico. Entro il 2014, nelle intenzioni di Obama, il controllo dell'intero Afghanistan sarà trasferito nelle mani della sicurezza afgana. "Questo dimostra che il presidente ascolta i suoi consiglieri militari - ha detto una fonte della Casa Bianca alla France Press - Ma anche che rispetta i suoi impegni con il popolo americano e con il presidente Karzai". Il ritiro dovrebbe raggiungere il culmine nel pieno della campagna elettorale per le elezioni presidenziali del 2012, in cui Obama insegue il secondo mandato. Attualmente gli Usa hanno 99.000 soldati dispiegati in Afghanistan, oltre a 47.000 uomini della Nato. 
Il timpano dell’orecchio destro perforato. Quello che non si vede oltre ai tanti lividi invece più evidenti. Oltre alla violenza sessuale di gruppo. La prostituta brasiliana lo ricorderà per sempre. Come non dimenticheranno l’accaduto le sue cinque colleghe convinte di essere al sicuro negli appartamenti del centro di Caserta. Era lì che ricevevano i clienti, grazie alla pubblicazione di annunci a carattere erotico con il numero del telefonino per prendere l’appuntamento. Ed era lì che, invece, venivano bloccate dalla banda di quattro delinquenti di Aversa che prima le stupravano, poi le picchiavano e infine andavano via con soldi e gioielli. Un incubo durato fino a ieri, quando i carabinieri della compagnia di Caserta hanno eseguito le quattro ordinanze di custodia cautelare in carcere chieste e ottenute dalla Procura di Santa Maria Capua Vetere per la banda dei quattro violenti tra i ventuno e i quaranta anni. Si tratta di Enzo Andreozzi, Francesco e Salvatore Francese, Giuseppe Cantile. Le prime della serie sembrano una rapina e una violenza casuali. Dunque è difficile individuare il gruppo. Gli episodi però cominciano a ripetersi nel giro di alcune settimane. Sempre con la stessa tecnica, che consente ai carabinieri di risalire all’origine delle aggressioni: gli annunci erotici pubblicati sui giornali. Una telefonata e la vittima prende appuntamento con quello che crede un cliente. Che poi si presenta a casa — appartamenti centrali in via Roma, via Tanucci, via Vivaldi, via Scalzone — suona alla porta e subito blocca la ragazza facendo entrare i complici. A quel punto comincia “Arancia meccanica”. Stupri di gruppo e botte fino a far perdere conoscenza alle ragazze. Per tutte lo stesso finale. Legate e imbavagliate, chiuse a chiave in una delle stanze dell’appartamento per prendere tempo e impedire loro di chiedere aiuto. I banditi vengono individuati, arrivano i carabinieri durante una aggressione ai danni di tre ragazze in via Scalzone. Ma loro riescono a fuggire e sparire nel nulla nonostante il lungo inseguimento a piedi dei carabinieri. Intanto però hanno un nome e ieri vengono arrestati. 
Nokia presenta i nuovi modelli e tenta di rialzare la testa: oggi in Borsa è salita del 3,85% anche se in valore assoluto l'azione del costruttore di cellulari finlandese esprime ancora prezzi dimezzati rispetto a inizio anno e se partiamo dal marzo 2010 vale quasi un terzo (poco meno di 12 euro allora, poco più di 4 oggi). I modelli presentati a Singapore dal numero uno del gruppo, Stephen Elop, vanno da quelli più economici (rivolti in particolare ai mercati emergenti) allo smartphone N9, che dovrebbe arrivare in distribuzione nel corso del 2011. "La realtà - ha dichiarato Elop - è che il 90% della popolazione mondiale non ha o non può permettersi uno smartphone e questo gap crea un'opportunità". Ed ha aggiunto: "Per Nokia sta iniziando una nuova era: agli inizi di quest'anno abbiamo delineato una strategia completa, basata sull'innovazione, oggi abbiamo compiuto importanti passi in avanti nello stabilire un nuovo percorso di innovazione", ha aggiunto. Il passaggio a Windows, con i primi prodotti che dovrebbero arrivare entro l'anno, sarà graduale e l'intenzione è di mantenere vivi anche Symbian e Meego (nato dall'accordo con Intel). Oggi Nokia ha lanciato tre nuovi modelli di cellulari con sistema Symbian della serie 40 (Nokia C2-02, Nokia C2-03 e Nokia C2-06) e il Nokia N9, con sistema operativo Meego (nato dall'accordo con Intel). Poco meno di un mese fa Nokia aveva subito un profondo scivolone, con perdite superiori al 17% in un solo giorno, a causa della decisione della società di tagliare le stime sui risultati del secondo trimestre e di non fornire i target per l'intero 2011. In quell'occasione Nokia aveva dichiarato di aspettarsi per il secondo trimestre vendite per la divisione telefoni sostanzialmente inferiori rispetto al range precedentemente fissato tra 6,1 e 6,6 miliardi di euro, a causa soprattutto di prezzi medi e dei volumi inferiori alle precedenti stime. Nokia, che a livello mondiale nel segmento degli smartphone nel primo trimestre 2011 è stata superata da Apple, in Italia ad aprile era ancora davanti con il 32,8% (Apple è al 25,9%). "Con Microsoft abbiamo costruito un ecosistema per combattere Apple e Android" ha spiegato una portavoce Nokia in Italia, aggiungendo che il gruppo "ha ancora margini di crescita". 
MODENA -Siamo quasi giunti alla metà del mondiale di F1 e in casa Ferrari il  bilancio è decisamente negativo. Il secondo posto di Alonso a Montecarlo  resta il miglior risultato di un inizio di stagione da dimenticare con  strategie di gara rivelatesi completamente errate tutte le volte che c'è  l'opportunità di portare una rossa sul podio. Nonostante ciò lo  spagnolo non si è mai perso d'animo e ha sempre guardato alla gara  successiva con entusiasmo. Così, dopo aver buttato via il Gran Premio  del Canada, Fernando punta dritto al Gran Premio d'Europa che si girerà  nella sua Spagna, a Valencia. "Forse è giunto il momento di aggiungere  un'altra 'prima volta' a questa storia. E poi il Gran Premio d'Europa  l'ho già vinto due volte, quando la corsa si disputava al Nuerburgring:  in Italia si dice "non c'è due senza tre". VALENCIA NEL CUORE - "Valencia è una città cui sono  particolarmente legato e sta diventando un po' un luogo simbolico nella  storia del mio rapporto con la Ferrari. E' stato proprio a Cheste che ho  fatto la mia prima apparizione pubblica dopo aver firmato il primo  contratto con la Rossa, in occasione del Ferrari Days del 2009 e, su  quella stessa pista, ho guidato ufficialmente la mia prima Ferrari di  Formula 1, il 3 febbraio dello scorso anno. E' un appuntamento  importante per la Ferrari e per me - sottolinea Alonso nel suo diario  pubblicato dal sito media della casa di Maranello - che avrò un'altra  opportunità di poter correre davanti al mio pubblico". SERVE PIU' FORTUNA - "A dire il vero non sono mai stato  troppo fortunato da quando questa gara si corre sul circuito cittadino  di Valencia, in particolare lo scorso anno quando, nonostante una  macchina molto competitiva, finii all'ottavo posto. Tutti però si  ricordano quello che accadde con l'uscita di pista della safety-car e  non vale certo la pena tornarci sopra. Sono sempre dell'idea che  sfortuna e fortuna si compensino alla fine della stagione e magari  questa legge non scritta vale anche per le piste: allora diciamo che mi  farebbe piacere che quello che la sorte ci ha tolto lo scorso anno ce lo  restituisca adesso. Del resto, anche in questo inizio di stagione  sembra che la sorte non ci sia favorevole: a Montreal, in gara, non ce  n'è andata dritta una". MASSA NON SI MUOVE - Intanto sempre sulle pagine del  sito media della Ferrari è tornato a 'saltare' il Grillo Rampante a  proposito delle nuove voci di mercato riguardanti il pilota brasiliano  Felipe Massa. "Il fiorire delle voci di mercato ormai da qualche anno  impazza in qualsiasi momento della stagione, soprattutto se riguarda la  Ferrari che, sia che vada bene sia che attraversi un momento un po'  così, fa sempre cassetta. Le ultime settimane - prosegue il sito -  devono essere state particolarmente fertili, su vari fronti. Su quello  degli ingegneri, alimentato dalla ristrutturazione dell'area tecnica  della scuderia, si è scatenata una ridda di voci che ha portato alla  formazione di una lista di candidati da far invidia ad un ufficio di  collocamento ma ovviamente, è il fronte piloti quello che affascina di  più, con Felipe Massa sempre al centro dell'attenzione. Il brasiliano è  ormai avvezzo a questo costume, sin dagli inizi della sua carriera di  pilota ufficiale della Scuderia: ogni anno lo davano per partente,  magari quando nemmeno si erano corse due gare, e l'anno dopo era ancora  al suo posto. La lista dei candidati a sostituire Felipe è ormai  lunghissima ma - chiude il Grillo Rampante - il 2011 ha visto un paio di  new entry: prima quella di Nico Rosberg e ora quella di Jenson Button.  Inutile dire che anche in questo caso si tratta di clamorose  sciocchezze, tanto per usare un eufemismo". Leggi i commenti I commenti dei lettori 
La pornostar Milly D'Abbraccio è stata denunciata per lesioni a pubblico ufficiale dopo essere stata bloccata a Roma dalla polizia. L'attrice di film a luci rosse era in auto con con una ragazza romana di 23 anni, evasa dagli arresti domiciliari. Alcune ore prima dell'episodio, la madre della ragazza, che era ai domiciliari per rapina, aveva denunciato alla polizia l'allontanamento della figlia. Le volanti del commissariato Aurelio hanno poi rintracciato la giovane sulla via Aurelia, mentre era a bordo dell'auto con Milly D'Abbraccio. La pornostar ha dato in escandescenze dopo essere stata fermata dagli agenti. 
ROMA - Nel Pci vigeva la regola aurea: il 50% dei propri compensi istituzionali andavano dritti al partito. Nelle formazioni dell'estrema sinistra degli anni '70 e '80 si andava anche oltre: l'80%. Abitudine rimasta in pochi partiti: tra questi, Rifondazione Comunista. In Calabria, sulla questione, a sinistra si è scatenato un terremoto politico. La Federazione della Sinistra, l'anno scorso, con il suo 4% era riuscita ad eleggere due consiglieri regionali. Uno se n'era andato subito dopo con Sinistra e Libertà. L'altro, giovane ex assessore regionale al Lavoro, Antonino De Gaetano, se n'è andato ieri. Eletti che cambiano partito, fin qui niente (o quasi) di strano. Le motivazioni di De Gaetano, apparse sui quotidiani locali, erano tutte squisitamente politiche: "Scelte sbagliate della dirigenza nazionale assolutamente contrarie agli obiettivi del popolo della sinistra che in Italia spinge sempre più per una sinistra unita, forte, ed in grado di portare a casa risultati concreti. Invece le scelte congressuali hanno portato all'ennesima scissione con Vendola". Va detto che la scissione dentro il Prc di Vendola e company è roba di oltre due anni fa. L'idea di De Gaetano era comunque quella di restare capogruppo della Fds, in qualità di "indipendente". Quando si è capogruppo, anche se di se stessi, la regione versa oltre 15mila euro mensili in più per lo "status" speciale. E infatti il Quotidiano della Calabria aveva titolato: "Molla il Prc ma non i benefit". Nei giorni scorsi, il segretario nazionale di Rifondazione, Paolo Ferrero, aveva mandato a De Gaetano una lettera neanche tanto bonaria. Il succo del discorso era: "Non versi la quota da due anni, regolarizza la situazione". Per il Prc, fuori dal parlamento e in crisi finanziaria, neanche pochi soldi: oltre 70mila euro. E così, piuttusto che pagare, il consigliere ha deciso di lasciare il partito. La segreteria regionale del Prc ha commentato così: "Alla luce di questi fatti le sue affermazioni sulla fine del comunismo sono risibili ed appaiono come una madornale bugia dietro la quale nascondere la sua ingordigia di denaro". Ferrero è invece più pragmatico: "Senza quei soldi abbiamo dovuto chiudere delle sedi di partito. E' una storia da basso impero. Poca stima del personaggio, non ci mancherà. E quanto alla furbata del mantenimento del gruppo consiliare, non se ne parla nemmeno". Adesso, visto il niet di Ferrero, forse De Gaetano passerà al Pd. Il quale, a sua volta, replica così al suo (ex) segretario nazionale: "Vorrei precisare che negli ultimi quattro anni ho sostenuto con il mio appannaggio di consigliere regionale le spese della federazione provinciale di Reggio Calabria, le sue iniziative sul territorio, tutte le campagne elettorali. Provincia dove, alle ultime elezioni, il Prc ha fatto registrare il suo miglior risultato" Leggi i commenti I commenti dei lettori 
NEW YORK - Ban Ki-moon è stato confermato oggi dall'assemblea generale del Palazzo di Vetro alla guida dell'Onu per il secondo mandato consecutivo. La conferma dell'ex ministro degli Esteri sudcoreano, 67 anni, era già stata suggerita per accalmazione venerdì scorso dal Consiglio di sicurezza. All'indomani di questo primo fondamentale via libera, Ban si era detto "profondamente onorato" del risultato ottenuto e "motivato e preparato a continuare a lavorare con i paesi membri". "Sono fiero di tutto ciò che abbiamo fatto insieme, anche se sono consapevole delle formidabili sfide che ci attendono", aveva aggiunto. I 192 paesi che compongono le Nazioni Unite hanno deciso di affidargli un altro mandato, dal 2012 al 2017, senza voto, semplicemente con un lungo applauso. Dopo l'acclamazione il presidente dell'Assemblea Generale delle Nazioni Unite, lo svizzero Joseph Deiss, ha preso la parola per lodare "la lealtà, la discrezione, la coscienza" di Ban Ki-moon. Il segretario generale ha alle spalle una carriera diplomatica di ben 41 anni, di cui quindici con incarichi legati al Palazzo di Vetro. E' arrivato alla guida dell'Onu il primo gennaio 2007, dopo una riforma che mirava a rendere l'istituzione più efficace, meno dispendiosa e più trasparente, indirizzi che sono diventati centrali nel corso del suo mandato. 
