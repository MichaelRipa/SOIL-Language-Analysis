NEW YORK - La procura di New York ha chiesto l'archiviazione delle accuse contro l'ex presidente del Fondo monetario internazionale, Dominique Strauss-Kahn, accusato di stupro da una dipendente dell'hotel Sofitel dove era alloggiato. E' quanto emerge dai documenti depositati dall'accusa. Grande la delusione espressa dall'avvocato di Nafissatou Diallo, la cameriera che ha accusato l'ex numero 1 dell'Fmi. Al termine di un incontro di appena 10 minuti in procura l'avvocato Kenneth Thompson ha detto che l'accusa non ha fatto giustizia nei riguardi della sua assistita. "Il procuratore di Manhattan ha negato a questa donna di avere giustizia sia morale che materiale": è la dichiarazione fatta uscendo dalla procura di New York dall'avvocato di Nafissatou Diallo, la cameriera che accusa Dominique Strauss-Kahn di averla violentata. La donna è stata oggi ascoltata dal procuratore alla vigilia dell'udienza in cui l'ex numero uno del Fondo monetario internazionale dovrebbe essere pienamente scagionato dall'accusa di violenza carnale. Dal canto suo, Dominique Strauss-Khan "è grato" alla procura distrettuale di Manhattan, che il 14 maggio scorso lo aveva incriminato e fatto arrestare. Questa la posizione espressa dagli avvocati dell'ex direttore generale dell'Fmi, William Taylor e Benjamin, a nome del loro assistito che domani sarà in tribunale per ascoltare dal giudice l'atto formale che lo scagionerà e gli restituirà la totale libertà. Un passo che forse riaprirà a Dsk la strada per le presidenziali francesi del prossimo anno come candidato socialista. Il ritorno dell'ex direttore del Fondo monetario internazionale, però, promette di creare scompiglio nel Ps proprio nel momento cruciale della campagna per le primarie. C'è insomma grande prudenza nel partito leader della gauche francese, che gioca una partita delicatissima in queste primarie dopo aver dato per mesi l'impressione di avere ormai in tasca la riconquista dell'Eliseo proprio con il candidato Strauss-Kahn, che prima che esplodesse lo scandalo del Sofitel di New York non aveva avversari. Ora, escludendo Segolene Royal, per ora più distanziata nei sondaggi, i due principali contendenti, Martine Aubry e Francois Hollande, dovranno tenere conto anche di un nuovo dato potenzialmente esplosivo: il ritorno di colui che, di fatto, li avrebbe battuti se fosse stato in corsa. Parlerà o si tirerà fuori? Si rimetterà in corsa (al momento l'ipotesi non sembra percorribile) o appoggerà Martine Aubry, con la quale prima dello scandalo aveva sottoscritto il "patto di Marrakesh"?. I due infatti, non si sarebbero ostacolati alle primarie e il favorito sarebbe andato avanti con l'appoggio dell'altro. Ora Strauss-Kahn saprà fare il passo indietro e appoggiare la Aubry? Da qualche parola della leader del partito, che al momento si è autosospesa dalla carica di segretario fino a primarie concluse, si arguisce che qualcosa sotto sotto è stato deciso: "Lasciamo tranquillo Dominique - ha detto lei - io sono una sua amica. Da tre anni discutevamo insieme dell'interesse del Paese, delle soluzioni da portare...abbiamo cercato di riflettere insieme su un nuovo sistema da mettere in piedi. Poi, effettivamente, avevamo deciso che sarebbe andato avanti il migliore, per vincere". La Aubry afferma però di essersi sentita sempre "nella posizione migliore" per "cambiare profondamente le cose" e che "niente era stato deciso nè da una parte nè dall'altra quando è successo quello che è successo". Verità o meno, il discorso sembra preludere a un "ticket" Aubry-Dsk, con il secondo in veste di consigliere speciale, di braccio destro e, magari, un giorno, di primo ministro: "Lui adesso parlerà, avrà senz'altro delle cose da dire sul futuro della Francia", ha aggiunto la Aubry. Sul fatto che per Dsk si debba trovare un ruolo è d'accordo anche Francois Hollande, che ne ha preso il posto come favorito dai sondaggi e che non è sempre stato tenero nei confronti del compagno di partito in disgrazia: "Io imbarazzato? Per me non cambia niente, avevo annunciato la mia candidatura quando Strauss-Kahn era ancora pienamente in corsa. E poi (allusione al vetriolo all'accordo Dsk-Aubry, ndr) io non avevo nè patti nè accordi". Però, anche lui vede un posticino al sole per un riabilitato Strauss-Kahn: "Un uomo che ha le sue competenze - ha detto Hollande - può essere utile al suo Paese, nei mesi e negli anni che verranno". 
ROMA - "Mi spiace, questa volta, di non essere d'accordo con il mio amico Umberto Bossi. Sono profondamente convinto che l'Italia c'è e ci sarà sempre". Lo scrive in una nota il presidente del Consiglio, Silvio Berlusconi, facendo riferimento alle dichiarazioni di ieri notte del leader della Lega. "Celebriamo i 150 anni di unità di un Paese che ha sempre saputo reagire con grande orgoglio alle difficoltà che la storia gli ha posto innanzi", aggiunge il premier sottolineando che si tratta di "un Paese che è unito, con un Nord e con un Sud che sono partecipi di una comune storia e di un comune destino". Una presa di posizione, quella del premier, che è difficile non mettere in relazione con le tensioni nella maggioranza sulla manovra di correzione dei conti pubblici. Da anni, infatti, Bossi spara bordate contro l'Italia unita, ma mai Berlusconi era arrivato a correggerlo in una nota ufficiale. "A Berlusconi interessa poco l'unità nazionale", osserva Carmelo Briguglio, vicepresidente vicario dei deputati Fli. "Il suo attacco a Bossi  riguarda ben altro e cioè la partita da chi tra i due dovrà pagare i costi elettorali della manovra aggravata dai sondaggi molto negativi per Pdl e Lega. Segnali in codice della dissoluzione in atto della maggioranza di governo". Leggi i commenti I commenti dei lettori 
TRIPOLI - Ancora combattimenti a Tripoli, all'indomani dell' ingresso dei ribelli di Bengasi, che sostengono di avere il controllo su circa l'80% della capitale. Violenti scontri hanno avuto luogo intorno all'hotel Rixos, dove alloggia la stampa straniera, e nei pressi della vicina residenza di Muammar Gheddafi, Bab al-Aziziya, mentre si ignora la sorte del Colonnello, apparso in pubblico per l'ultima volta il 12 giugno scorso. L'amministrazione americana si dice certa che "sia ancora in patria" e voci insistenti sostengono che potrebbe essere asserragliato nel centro ospedaliero di Tajura, zona a est della capitale. "Non sappiamo dove si trovi Muammar Gheddafi", ha detto il leader del Consiglio nazionale di transizione degli insorti, Mustafa Abdel Jalil, aggiungendo di auspicare che venga catturato vivo perché possa essere processato. Ieri, gli insorti hanno catturato tre figli del colonnello: Saif al Islam, Saadi e Muhammad, ma quest'ultimo sarebbe riuscito a fuggire questa sera dagli arresti domiciliari, con l'aiuto di truppe fedeli al padre. Caccia al Colonnello. Si rincorrono le voci sul luogo in cui il raìs potrebbe essersi rifugiato ma, soprattutto, su se sia ancora in Libia o no. Per la rete Al Arabiya non sarebbe più nel suo bunker di Bab al Aziziya, nel cuore di Tripoli, ma in un ospedale vicino a Tajoura, un sobborgo nella parte orientale della capitale. Da altre fonti si apprende che sarebbe in Angola, Paese che gli avrebbe offerto asilo. Ma per Casa Bianca e Pentagono è a Tripoli. Ed è giallo anche sulla sorte dei suoi figli: Mohammad Gheddafi, il primogenito del Colonnello che ieri si era consegnato agli insorti, sarebbe riuscito a fuggire, mentre di Khamis sarebbe stato ritrovato il corpo carbonizzato, insieme a quello del capo dell'intelligence Abdallah Senussi. Per quanto riguarda Saif al-Islam, altro figlio del raìs nelle mani dei ribelli, potrebbe essere processato in Libia e non all'Aja. "La situazione è fluida - ha sottolineato il presidente Usa, Barack Obama - ma è ormai chiaro che stiamo assistendo alla fine del regime di Gheddafi". Tripoli quasi totalmente libera, ma si continua a sparare. Intanto gli insorti si sono aperti la strada in ogni angolo della capitale. Ci sarebbero ancora delle sacche di resistenza intonro al rifugio di Gheddafi a Bab al-Aziziya, ma di fatto la città sarebbe stata liberata. Secondo il ministro degli Esteri italiano, Franco Frattini, ai lealisti non rimarrebbe che il 10-15% della capitale, ma finché non sarà caduto anche il complesso fortificato del Colonnello, gli scontri non potranno cessare. Tripoli è una città nel caos: i fedelissimi di Gheddafi, o forse solamente i mercenari sul suo libro paga, continuano a mietere vittime anche tra i bambini. Nel pomeriggio si è diffusa la notizia che i cecchini del raìs avevano ucciso anche due piccoli di 5-6 anni, colpiti mentre sventolavano con il padre la bandiera dei ribelli. Alcuni gheddafiani si travestirebbero addirittura da rivoltosi, per poi aprire il fuoco sui civili, anche sui giornalisti. Altri, feriti, dichiarano in ospedale di essere combattenti per la libertà, mentre fino al giorno prima erano in prima fila per definire gli insorti "ratti", alla maniera del raìs. "Sono poche centinaia, quasi tutti stranieri - dice un combattente ribelle - Non hanno più comandanti, e i pochi rimasti sono anche gli unici libici che ancora sostengono Gheddafi a Tripoli. Li stiamo accerchiando, ma lentamente perché non vogliamo un massacro". "Andiamo avanti lentamente, perché non vogliamo che ci sia un massacro - gli fa eco uno degli ufficiali degli insorti - Si tratta per lo più di mercenari, oggi ne abbiamo catturati 12 ucraini, ma la gran parte viene dal Ciad e Mali". I ribelli affermano di aver avviato un'operazione di pulizia per liberare la capitale dalle ultime sacche di resistenza. "Ormai gli uomini del raìs sono completamente disorganizzati e i pochi libici che rimangono con Gheddafi sono anche i pochi comandanti militari rimasti sul campo, gli altri si sono tutti arresi". Che la resistenza dei lealisti non sia domata lo conferma il fatto che in tarda serata, secondo quanto riferito da Al Jazeera, un jet della Nato ha intercettato un missile di fabbricazione russa Scud lanciato da Sirte, la città natale di Gheddafi. Fino a oggi solo un altro scud era stato lanciato dalle forze del Colonnello, ma senza causare danni. Nell'arsenale libico gli Scud, l'arma più potente a loro disposizione, dovrebbero essere decine ma si ritiene che non tutti siano efficienti. Nel 1986 due missili Scud furono lanciati contro Lampedusa, cadendo in acqua, per rappresaglia contro il blitz Usa su Tripoli. In questa situazione gli insorti sperano che la Nato entri presti in azione e "rada al suolo" il compound. Non perché forse Gheddafi è ancora lì, ma perché questo segnerebbe davvero la fine del regime. Arrestata presentatrice con la pistola . I ribelli libici hanno arrestato la presentatrice della televisione libica che ieri è apparsa in video brandendo una pistola ( video ) e promettendo di combattere a difesa del regime: "Ucciderò o morirò oggi con quest'arma", aveva detto ieri Hala Misrati davanti alle telecamere. "Non prenderete il canale Al Libiyah. Non prenderete il canale della Jamahiriya, Tripoli e tutta la Libia", aveva dichiarato, mentre i ribelli stavano avanzando sulla capitale. "Siamo disposti a diventare dei martiri", aveva concluso. La Piazza Verde cambia nome . Gli abitanti di Tripoli e i ribelli hanno cambiato nome alla Piazza Verde, simbolo del regime di Gheddafi, ribattezzandola 'Piazza dei Martiri'. Lo hanno annunciato gli stessi ribelli su Twitter, attraverso il network 'Shabab Libya' (i giovani libici, in arabo). La piazza, ieri teatro di scontri, ha visto secondo il sito di Al Jazeera festeggiamenti fino all'alba. 
Un'istruttoria dell'Ufficio nazionale antidiscriminazioni (Unar) sulle affermazioni omofobe e razziste di Gaetano Saya, il fondatore del Partito Nazionalista italiano, che ha fatto partire, sul web e sui social network, il reclutamento di volontari per le cosiddette "legioni per la sicurezza e la difesa della Patria". L'obiettivo dell'ufficio del Ministero delle Pari Opportunità, sollecitato a intervenire dalla deputata lesbica del Pd Paola Concia, è quello di accertare se nel manifesto politico del partito di Saya, con la sua "guerra" dichiarata a immigrati e omosessuali, possano essere ravvisati gli estremi di una denuncia per la violazione della legge Mancino. Al termine dell'istruttoria, l'Unar invierà, nel caso, una segnalazione alla Procura della Repubblica. La campagna dei nazionalisti: il video - le foto Ma non è l'unica presa di posizione contro le dichiarazioni xenofobe del nazionalista Saya, che, nonostante le polemiche, continua a difendere e rilanciare le sue folli tesi e ad attaccare Repubblica . Riccardo Pacifici, presidente della comunità ebraica di Roma, si è detto pronto ad organizzare una manifestazione per il 24 e 25 settembre, giorni nei quali dovrebbe avere luogo, a Genova, la prima adunata delle milizie illegali nazionaliste, che ricordano quelle ronde nere create, nel 2009, dallo stesso Saya. "Se entro la data del 24/25 settembre - ha detto Pacifici - il mondo istituzionale rimarrà silente a fronte dell'adunata annunciata dal partito di Gaetano Saya a Genova, noi ebrei faremo sentire la nostra voce facendoci promotori, nello stesso giorno e nello stesso luogo, di una manifestazione contro questa iniziativa di stampo xenofobo e razzista". In un appello rivolto al sindaco e al questore di Genova, oltre che al ministro dell'Interno, il capo della comunità ebraica di Roma (che, in passato, ha denunciato decine di siti antisemiti e razzisti alla polizia postale di Roma) chiede che vengano "prese tutte le iniziative possibili, a partire dalla norma transitoria della Costituzione che vieta la ricostituzione del partito fascista, per arrivare, se necessario, alla applicazione della legge Mancino". "Un personaggio inquietante come Saya - ha concluso Pacifici - dovrebbe far saltare sulle sedie ogni cittadino. Tutto questo impone una reazione ferma, decisa e non superficiale". Anche il presidente dei giovani ebrei dell'UGEI, Daniele M. Regard, si dice "seriamente preoccupato per l'adunata di camicie nere. Persone come Saya non fanno bene all'Italia e ai giovani che vogliono fare politica nel nostro Paese. Questo squadrismo non ci piace e siamo pronti a scendere in piazza se sarà necessario. Devo purtroppo constatare che certe ideologie sopravvivono anche dopo gli orrori della Shoah. Noi saremo in prima linea, oggi e sempre". In sintonia con quanti ritengono necessario un intervento di prefetto e sindaco per vietare il raduno del 24 e 25 settembre, ci sono i rappresentanti genovesi di Sel e Pd. Alberto Villa, presidente del Pd locale, parlando di "iniziativa antidemocratica da evitare", ha espresso il suo "sconcerto": "L'evento, se si tenesse, sarebbe una ferita per tutta la cittadinanza, anche ricordando la medaglia d'oro per la resistenza guadagnata sul campo da tanti valorosi genovesi nel momento più buio del secolo scorso". D'accordo anche il segretario locale di Sel, Valerio Barbini: "La sicurezza e la difesa della patria non ha bisogno di legioni. Per questo esistono le forze dell'ordine e l'esercito. L'Italia è una democrazia, non il far west degli sceriffi. E il programma che viene presentato è nettamente in contrasto con la Costituzione e i principi democratici. E' necessaria una risposta veloce e chiara dalle istituzioni e della società civile. Si tratta infatti di una goliardata molto pericolosa. Tutti abbiamo ancora fresca la memoria di Oslo e di Utoya per prendere la cosa alla leggera". Per Jean-Léonard Touadi, deputato del Pd, le affermazioni di Saya e il manifesto del suo Partito nazionalista, evidenziano, ancora una volta il problema dello "sdoganamento, a livello europeo, delle destre razziste e intolleranti: un tempo l'Europa era una diga, dal punto di vista culturale, etico, dei diritti. Adesso, sembra che non ci sia più un argine a questa xenofobia". La Digos di Genova, intanto, segue la vicenda con attenzione e monitora da tempo l'attività virtuale di Saya (anche se, ad oggi, non risultano preparativi concreti per l'adunata). Intanto, la pagina Facebook delle legioni, attraverso la quale era stato lanciato l'appuntamento del 24 e del 25 settembre, è stata resa privata. Continua, invece, la vendita delle divise per gli aspiranti volontari delle ronde nere, liberamente acquistabili sul sito del partito neofascista . Leggi i commenti I commenti dei lettori 
NEW YORK - Nel 2006, con i prezzi immobiliari che raggiungevano il loro apice, Citigroup e Bank of America erano le regine incontrastate del settore finanziario statunitense. Complessivamente, le dieci più grandi istituzioni finanziarie americane riportavano utili per 104 miliardi di dollari. Due anni dopo, il collasso del mercato immobiliare obbligava queste stesse istituzioni a prendere in prestito 669 miliardi di dollari dalla Federal reserve, una cifra che finora era rimasta segreta. Stando a Bloomberg news, il salvataggio del sistema finanziario da parte del presidente della Banca centrale americana Ben Bernanke sarebbe costato agli stati uniti oltre 1.200 Miliardi di dollari. Secondo i dati ottenuti dall'azienda di notizie fondata dal sindaco di New York, Michael Bloomberg, in base al Freedom of information act (legge sulla libertà d'informazione), Morgan Stanley avrebbe ricevuto 107,3 miliardi di dollari, Citigroup 99,5 e Bank of America 91,4 miliardi di dollari. Ma ad avere beneficiato dei prestiti non sono state solo istituzioni finanziarie americane, ma anche europee. Almeno metà delle 30 più grandi istituzioni ad aver ricevuto fondi sarebbero, infatti, europee. Secondo Bloomberg, la Royal Bank of Scotland avrebbe incassato 84,5 miliardi di dollari mentre la svizzera Ubs 77,2 miliardi. L'importo dei prestiti erogati dalla Federal reserve a dicembre 2008 in base ai suoi sette distinti programmi di sostegno all'economia, ammontava a 1.200 miliardi di dollari. Ovvero, tre volte le dimensioni del budget federale per quell'anno. Per fare un paragone, il Tarp (maxipiano di salvataggio del settore bancario americano approvato dal Congresso) aveva un valore totale pari a 700 miliardi di dollari. "Abbiamo concepito i nostri programmi d'emergenza per arginare la crisi e ridurre il rischio finanziario del contribuente americano", ha spiegato il vice direttore della divisione affari monetari della Banca centrale americana, James Clouse, che ha voluto sottolineare come "quasi tutti i nostri programmi sono stati terminati. Finora non abbiamo riportato perdite e non ce ne aspettiamo in futuro". Bloomberg stima che i 1.200 miliardi di dollari erogati dalla Banca centrale americana sarebbero stati sufficienti ad estinguere tutti i 6,5 milioni di mutui americani relativi ad immobili il cui valore è inferiore all'importo del prestito. 
IL REGIME di Muammar Gheddafi è al collasso. Tripoli è quasi completamente sotto il controllo delle forze ribelli e i leader occidentali plaudono alla vittoria a portata di mano. Ma intanto crescono i timori per il post-Gheddafi e la diplomazia si mobilita per evitare che la voglia di vendicarsi prenda il sopravvento tra gli insorti. "Ci sono ancora molte incognite - ha detto in serata il presidente americano Barack Obama - ma quello che è certo è che il regime del Colonnello è ormai alla fine e che il futuro appartiene al popolo libico". Il presidente del Consiglio Silvio Berlusconi, da parte sua, ha esortato il Consiglio nazionale di transizione "ad astenersi da ogni vendetta" e nel pomeriggio ha parlato al telefono con il 'premier' del Cnt, Mahmoud Jibril, confermandogli l'impegno dell'Italia al fianco della nuova autorità libica in vista di un prossimo incontro a Roma. Lo stesso Berlusconi, così come l'inglese David Cameron, la tedesca Angela Merkel e il francese Nicolas Sarkozy, hanno chiesto ancora una volta a Gheddafi di farsi da parte per evitare ulteriori, inutili spargimenti di sangue. L'Ue, attraverso i presidenti del Consiglio europeo, Herman Van Rompuy, e della Commissione Ue, Josè Manuel Barroso, ha assicurato dal canto suo che l'Europa sarà al fianco del popolo libico nel processo di transizione democratica e di ricostruzione economica. E ha chiesto che si arrivi il prima possibile allo svolgimento di libere elezioni. Madrid, dal canto suo, ha chiesto che l'Onu si riunisca presto per una nuova risoluzione che indichi le linee guida del processo di transizione dalla dittatura del rais alla democrazia piena per il popolo libico. Ma proprio nel giorno della grande vittoria, davanti alle incognite che il futuro potrebbe riservare, riprende slancio l'attività diplomatica per scongiurare il rischio che il post-Gheddafi diventi l'occasione per consumare vendette e alimentare scontri tra opposte tribù che potrebbero gettare il Paese nel caos. Sarkozy ha invitato per mercoledì prossimo all'Eliseo il 'premier' del Consiglio nazionale di transizione libico (Cnt), Mahmoud Jibril, ed ha proposto una riunione dei Paesi del gruppo di contatto per la prossima settimana. Il segretario generale dell'Onu, Ban Ki-moon, ha annunciato la convocazione di un summit già per questa settimana con la partecipazione dell'Unione africana e della Lega araba. E a Bruxelles, domani pomeriggio, saranno invece gli ambasciatori del Comitato politico e di sicurezza Ue e quelli del Consiglio Atlantico Nato a riunirsi, ciascuno nella sua sede, per fare il punto della situazione sulla Libia e le iniziative da prendere. Davanti all'accelerazione subita dagli eventi, il segretario generale della Nato, Anders Fogh Rasmussen, ha comunque sentito la necessità di scendere in campo per offrire la massima collaborazione dell'Alleanza al Cnt, organismo sul quale, ha sottolineato, grava una "grande resposabilità". Il percorso verso la democrazia, ha detto Rasmussen, deve compiersi in maniera "pacifica e inclusiva, salvaguardando l'unità del Paese e fondando il futuro sulla riconciliazione e il rispetto dei diritti umani". La Nato, hanno poi precisato fonti dell'Alleanza, continuerà comunque a portare avanti le sue azioni militari, bombardamenti compresi, fino a quando non saranno pienamente rispettate le tre condizioni fissate in base al mandato ricevuto dall'Onu: cessazione di qualsiasi attacco contro i civili, ritiro completo e incondizionato delle truppe fedeli a Gheddafi, possibilità di ingresso incondizionato nel Paese per gli aiuti umanitari internazionali. Ma a guardare con preoccupazione a cosa potrà accadere nel dopo-Gheddafi sono gli stessi ribelli libici. A lanciare l'allarme su questo fronte è stato il presidente del Cnt, Mustafa Abdel Jalil. "Ho paura che qualcuno dei ribelli possa applicare la legge del taglione", ha detto nel corso di una conferenza stampa tenuta a Bengasi. "Siamo coscienti del problema di garantire la sicurezza nel Paese e per questo stiamo accelerando la fase preparatoria", ha osservato Michael Mann, portavoce di Catherine Ashton, l'Alto rappresentante Ue per la politica estera e la sicurezza che ha chiesto al Cnt e alle forze di opposizione di "garantire la protezione dei civili, rispettare pienamente i diritti umani e agire con responsabilità nell'interesse della pace e della stabilità del Paese". 
DABAAB (Kenia) - Arrivare nel campo profughi di Dadaab, nell'estremo est del Kenia al confine con la Somalia, è impressionante. Il clima è arido, il sole brucia, il vento soffia forte e copre di polvere ogni cosa. E' qui che, nel mezzo del deserto, sorge il campo, che ormai non ha più confini: ogni giorno spuntano tutto intorno nuovi ripari di fortuna costruiti dalle famiglie appena arrivate usando rami di arbusti su cui vengono distese stoffe e vestiti per proteggersi da vento e sole. Più di trecentocinquantamila persone sono ora ammassate in un posto che era stato programmato per novantamila. Quando arrivano, i profughi somali non hanno niente, sono stremati dalla fatica, dalla fame, dalla sete, alcuni da febbre e diarrea. Eppure per loro quel campo rappresenta la salvezza, un rifugio. "Da cosa?" ho chiesto a una mamma il cui bambino era ricoverato per polmonite. Lei è arrivata quasi vent'anni fa, quando era ancora piccola, e alla scuola del campo ha studiato un po'di inglese. Mi ha detto: "siamo fuggiti dalla fame, dalla povertà, ma soprattutto dalla guerra. Senza la guerra, tutto sarebbe diverso". Su un carretto per centinaia di Km. Un'altra madre, il cui figlio è ricoverato per malnutrizione severa, è arrivata con la nuova ondata di profughi somali in fuga dalla siccità. Le chiedo per quanto tempo ha camminato con i bambini, prima di raggiungere il Kenia. Mi dice di avere camminato per settimane, percorrendo un centinaio di chilometri. Ha caricato i suoi bambini, insieme con le poche cose che aveva, su un carretto trainato da un asino e si è messa in viaggio, per portarli in salvo dalla fame. Gli ultimi, destinati a morire. L'ospedale di MSF sorge accanto al campo profughi. L'attività principale è ora la cura dei bambini malnutriti, ma non tutti: vediamo solo quelli più gravi, quelli complicati: gli altri, ormai più di mille, vengono trattati in ambulatorio. Quelli che curiamo, in ospedale come in ambulatorio, sono i bambini che verrebbero lasciati morire, perché troppo deboli. Nella scala di importanza di una famiglia numerosa, dove tutti sono in lotta per la sopravvivenza, loro sono gli ultimi. Gli ultimi a ricevere il cibo, gli ultimi a finire la loro già piccola razione (quando sono troppo gravi perdono l'appetito), gli ultimi a ricevere le cure di cui hanno bisogno: non vengono portati al posto di salute se non quando si complicano con la diarrea, o con la polmonite. Eppure, proprio loro, gli ultimi, sono il nostro obiettivo, il centro di tutti i nostri sforzi. Quel sondino nello stamaco. Arrivano ogni giorno, sempre più numerosi, purtroppo anche sempre più complicati. E così il giro visite comincia dai più gravi, quelli che non riescono a bere il latte terapeutico e lo devono ricevere attraverso un tubicino che, introdotto dal naso, termina direttamente nello stomaco. E poi un altro tubo ancora, per l'ossigeno, anche quello nelle piccole narici, e infine il tubo che porta farmaci e liquidi in vena. Che impressione devono fare tutti questi tubi a una mamma che viene da un villaggio sperduto, e che in vita sua non ha mai visto un ospedale, neanche da lontano? Non è facile per loro accettare tutto ciò, non ragionano con i nostri stessi criteri, e questo cerco di tenerlo bene in mente, per non cadere nell'errore comune di giudicare troppo in fretta certe mamme quando sembrano "poco collaborative" con le nostre terapie. Ecco perché nei centri nutrizionali c'è anche bisogno di mediatori, che spieghino alle mamme il perché di ciò che facciamo, ma con altre parole, più chiare, che possano colmare la distanza tra il nostro sapere "razionale-scientifico", a volte presuntuoso, e il loro mondo. Qualcuno che abbia anche il tempo di ascoltare i problemi di queste madri, le loro sofferenze, le loro speranze... "Tartip, tartip": dolcemente. Certo, non è facile, quando si è a corto di personale, quando l'ospedale è pieno zeppo di pazienti e si corre di qua e di là per cercare di coprire i bisogni di tutti. Il giro visite continua poi con i malnutriti ancora sotto stretto controllo ma non così gravi, che si trovano nella cosiddetta "Fase uno". Ricevono un latte speciale, ricco di minerali e vitamine, che ha come scopo non di far guadagnare peso, ma solo di rimettere in sesto il loro metabolismo totalmente sbilanciato, e di far funzionare di nuovo il loro intestino atrofico. Non possono mangiare il cibo "normale": non riuscirebbero ad assorbirlo e peggiorerebbe soltanto la loro diarrea. E migliorano, piano piano, con alti e bassi; cerco di far capire alle mamme che ci vuole pazienza. "Tartip, tartip", una delle poche parole in somalo che ho imparato e usato subito, vuol dire: "piano piano, dolcemente". E' importante che capiscano, ci vuole tempo. Ma il problema è che alcune madri tempo non ne hanno. Sono sole, e hanno altri bambini a cui badare. Per questo a volte scappano dall'ospedale. Alcune, fortunatamente, tornano prima che il bambino peggiori seriamente. Altre, purtroppo, non tornano più. Le nostre "bombe" caloriche. E riprendo il giro dei pazienti. Passo ai bambini in "Fase di transizione": stanno migliorando, prendono ancora il latte terapeutico, ma quello un po' più "forte", più calorico. Adesso sì, recuperano peso e soprattutto appetito. Dopo pochi giorni entrano in "Fase due": in parole povere, vuol dire che ce l'hanno fatta. Ed è veramente una soddisfazione vederli mangiare, a volte divorare, il Plumpy Nut , un piccolo sacchetto contenente cinquecento calorie di cibo terapeutico (cioè ricco di vitamine e minerali) pastoso, a base di latte e di sapore simile alla nutella. Una vera bomba calorica! Sarebbe un incubo per le mamme dei sempre più obesi bambini europei ... Invece per quei bambini malnutriti è la salvezza. Le mamme sono contente, vedono che i loro figli migliorano e, sorridendo, premono per rientrare a "casa". Con questo speciale cibo è possibile: i bambini vengono dimessi più in fretta dall'ospedale e possono continuare la cura "a domicilio" (se così lo si può chiamare) fino a che non raggiungono un peso adeguato; riceveranno la loro dose settimanale di cibo terapeutico negli ambulatori nutrizionali, distribuiti in tutto il campo in modo da rendere più agevole l'accesso alle cure. Alcune persone si occuperanno di andare a "rintracciare" i bambini che non si presentano all'appuntamento, e a motivare le mamme a continuare la terapia. E verrà inoltre distribuita una dose supplementare di cibo (chiamata "razione di protezione") alla famiglia per evitare che il cibo terapeutico venga mangiato dai fratellini affamati. Ma non è una cosa semplice. Insomma, non si tratta solo di ospedalizzare, curare, dimettere. Non è così semplice. E poi sarebbe un approccio riduttivo e dagli effetti limitati: il bambino, lasciato senza alcun supporto al rientro dall'ospedale, finirebbe per tornarci a breve con lo stesso problema. L'aiuto che diamo a questi bambini, e alle loro famiglie, cerca di andare al di là delle cure ospedaliere in senso stretto. Cerca di essere il più ampio e completo possibile. Con tutti i nostri limiti, certo, e anche con tutti gli ostacoli che ci troviamo di fronte ogni volta...Ma in fondo, prendersi cura degli ultimi, negli angoli più sperduti del mondo, e farlo seriamente, in maniera indipendente e al meglio delle nostre capacità non è mai stata una cosa semplice. * Mauro D'Ascanio, medico di Medici Senza Frontiere 

ROMA - Il sangue continua a scorrere nel Sud Sudan, nuovo stato africano (il 54°) nato appena il 9 luglio scorso. Negli ultimi due giorni hanno trovato la morte oltre 600 persone e un migliaio di feriti. Tutto è cominciato nella sub contea di Bier giovedì scorso, quando truppe della tribù dei Murle sono scese verso sud ed hanno attaccato con fucili automatici i villaggi della tribù dei Lou Nuer, devastando e uccidendo anche donne e bambini. A dare l'allarme è stato Kuol Manyang Juuk, governatore dello stato di Jonglei, fra le dieci regioni della nuova nazione, sorta da un referendum che ne ha sancito il distacco dal governo centrale di Khartoum, e che più di altri sembra essere attraversato da tensioni le cui origini, al momento, sembrano attribuibili solo ad antichissime ruggini tribali. Solo ritorsioni per furti di bestiame? Secondo una prima ricostruzione, sembra che l'attacco efferato dei Murle contro i Lou Nuer abbia fatto seguito da un'aggressione analoga - sebbene meno sanguinosa - avvenuta ad opera dei Lou Nuer il 24 giugno scorso. I motivi di questi continui scontri fra tribù (che hanno frequenza settimanale e che interessano anche altri gruppi sebbene con intensità e conseguenze meno drammatiche) andrebbero ricondotte ai continui furti di bestiame - di mucche in particolare, considerate alla stregua d status symbol - per i quali le famiglie si accusano a vicenda. Una "lettura" insufficiente. Ma ai furti di mucche, tuttavia, gli osservatori tendono a non attribuire tutte le responsabilità. Se non altro perché nel nuovo Stato appena nato, dove comunque l'assetto tribale continua a rappresentate la base sulla quale si fonda ancora l'organizzazione sociale, le ragioni dei contrasti possono forse più ragionevolmente poggiare su ben altre e più importanti questioni. Non ultima quella del controllo delle aree ricche di petrolio. Un controllo attorno al quale si gioca una partita complessa che vede in campo non solo le tribù locali, ma anche il governo centrale (tutt'altro che rassegnato alla secessione) oltre che diverse nazioni straniere. La testimonianza. David Berruti - capo missione di Intersos - racconta: "I continui contrasti che interessano soprattutto lo stato di Jonglei non fanno che aumentare il nostro lavoro di supporto e sostegno al già cospicuo numero di profughi, ai quali forniamo assistenza materiale e psicologica. Gli scontra fra tribù, con le loro devastazioni, danno origine prima di tutto ad altre migrazioni interne e a spostamenti di popolazione costretta ad abbandonare ogni cosa, per evitare la morte". L'attacco all'ospedale di MSF. Durante la "ritirata" delle truppe Murle, dopo l'attacco sanguinoso nei villaggi dei Lou Nuer, un po' più a nord della citta di Bor - capitale dello stato di Jonglei  -  le formazioni armate hanno dato alle fiamme e danneggiato gravemente anche le strutture del presidio sanitario di Medici Senza Frontiere . Al momento non si conoscono altri particolari. 
ROMA - Il sangue continua a scorrere nel Sud Sudan, nuovo stato africano (il 54°) nato appena il 9 luglio scorso. Negli ultimi due giorni hanno trovato la morte oltre 600 persone e un migliaio di feriti. Tutto è cominciato nella sub contea di Bier giovedì scorso, quando truppe della tribù dei Murle sono scese verso sud ed hanno attaccato con fucili automatici i villaggi della tribù dei Lou Nuer, devastando e uccidendo anche donne e bambini. A dare l'allarme è stato Kuol Manyang Juuk, governatore dello stato di Jonglei, fra le dieci regioni della nuova nazione, sorta da un referendum che ne ha sancito il distacco dal governo centrale di Khartoum, e che più di altri sembra essere attraversato da tensioni le cui origini, al momento, sembrano attribuibili solo ad antichissime ruggini tribali. Solo ritorsioni per furti di bestiame? Secondo una prima ricostruzione, sembra che l'attacco efferato dei Murle contro i Lou Nuer abbia fatto seguito da un'aggressione analoga - sebbene meno sanguinosa - avvenuta ad opera dei Lou Nuer il 24 giugno scorso. I motivi di questi continui scontri fra tribù (che hanno frequenza settimanale e che interessano anche altri gruppi sebbene con intensità e conseguenze meno drammatiche) andrebbero ricondotte ai continui furti di bestiame - di mucche in particolare, considerate alla stregua d status symbol - per i quali le famiglie si accusano a vicenda. Una "lettura" insufficiente. Ma ai furti di mucche, tuttavia, gli osservatori tendono a non attribuire tutte le responsabilità. Se non altro perché nel nuovo Stato appena nato, dove comunque l'assetto tribale continua a rappresentate la base sulla quale si fonda ancora l'organizzazione sociale, le ragioni dei contrasti possono forse più ragionevolmente poggiare su ben altre e più importanti questioni. Non ultima quella del controllo delle aree ricche di petrolio. Un controllo attorno al quale si gioca una partita complessa che vede in campo non solo le tribù locali, ma anche il governo centrale (tutt'altro che rassegnato alla secessione) oltre che diverse nazioni straniere. La testimonianza. David Berruti - capo missione di Intersos - racconta: "I continui contrasti che interessano soprattutto lo stato di Jonglei non fanno che aumentare il nostro lavoro di supporto e sostegno al già cospicuo numero di profughi, ai quali forniamo assistenza materiale e psicologica. Gli scontra fra tribù, con le loro devastazioni, danno origine prima di tutto ad altre migrazioni interne e a spostamenti di popolazione costretta ad abbandonare ogni cosa, per evitare la morte". L'attacco all'ospedale di MSF. Durante la "ritirata" delle truppe Murle, dopo l'attacco sanguinoso nei villaggi dei Lou Nuer, un po' più a nord della citta di Bor - capitale dello stato di Jonglei  -  le formazioni armate hanno dato alle fiamme e danneggiato gravemente anche le strutture del presidio sanitario di Medici Senza Frontiere . Al momento non si conoscono altri particolari. 
Un'istruttoria dell'Ufficio nazionale antidiscriminazioni (Unar) sulle affermazioni omofobe e razziste di Gaetano Saya, il fondatore del Partito Nazionalista italiano, che ha fatto partire, sul web e sui social network, il reclutamento di volontari per le cosiddette "legioni per la sicurezza e la difesa della Patria". L'obiettivo dell'ufficio del Ministero delle Pari Opportunità, sollecitato a intervenire dalla deputata lesbica del Pd Paola Concia, è quello di accertare se nel manifesto politico del partito di Saya, con la sua "guerra" dichiarata a immigrati e omosessuali, possano essere ravvisati gli estremi di una denuncia per la violazione della legge Mancino. Al termine dell'istruttoria, l'Unar invierà, nel caso, una segnalazione alla Procura della Repubblica. La campagna dei nazionalisti: il video - le foto Ma non è l'unica presa di posizione contro le dichiarazioni xenofobe del nazionalista Saya, che, nonostante le polemiche, continua a difendere e rilanciare le sue folli tesi e ad attaccare Repubblica . Riccardo Pacifici, presidente della comunità ebraica di Roma, si è detto pronto ad organizzare una manifestazione per il 24 e 25 settembre, giorni nei quali dovrebbe avere luogo, a Genova, la prima adunata delle milizie illegali nazionaliste, che ricordano quelle ronde nere create, nel 2009, dallo stesso Saya. "Se entro la data del 24/25 settembre - ha detto Pacifici - il mondo istituzionale rimarrà silente a fronte dell'adunata annunciata dal partito di Gaetano Saya a Genova, noi ebrei faremo sentire la nostra voce facendoci promotori, nello stesso giorno e nello stesso luogo, di una manifestazione contro questa iniziativa di stampo xenofobo e razzista". In un appello rivolto al sindaco e al questore di Genova, oltre che al ministro dell'Interno, il capo della comunità ebraica di Roma (che, in passato, ha denunciato decine di siti antisemiti e razzisti alla polizia postale di Roma) chiede che vengano "prese tutte le iniziative possibili, a partire dalla norma transitoria della Costituzione che vieta la ricostituzione del partito fascista, per arrivare, se necessario, alla applicazione della legge Mancino". "Un personaggio inquietante come Saya - ha concluso Pacifici - dovrebbe far saltare sulle sedie ogni cittadino. Tutto questo impone una reazione ferma, decisa e non superficiale". Anche il presidente dei giovani ebrei dell'UGEI, Daniele M. Regard, si dice "seriamente preoccupato per l'adunata di camicie nere. Persone come Saya non fanno bene all'Italia e ai giovani che vogliono fare politica nel nostro Paese. Questo squadrismo non ci piace e siamo pronti a scendere in piazza se sarà necessario. Devo purtroppo constatare che certe ideologie sopravvivono anche dopo gli orrori della Shoah. Noi saremo in prima linea, oggi e sempre". In sintonia con quanti ritengono necessario un intervento di prefetto e sindaco per vietare il raduno del 24 e 25 settembre, ci sono i rappresentanti genovesi di Sel e Pd. Alberto Villa, presidente del Pd locale, parlando di "iniziativa antidemocratica da evitare", ha espresso il suo "sconcerto": "L'evento, se si tenesse, sarebbe una ferita per tutta la cittadinanza, anche ricordando la medaglia d'oro per la resistenza guadagnata sul campo da tanti valorosi genovesi nel momento più buio del secolo scorso". D'accordo anche il segretario locale di Sel, Valerio Barbini: "La sicurezza e la difesa della patria non ha bisogno di legioni. Per questo esistono le forze dell'ordine e l'esercito. L'Italia è una democrazia, non il far west degli sceriffi. E il programma che viene presentato è nettamente in contrasto con la Costituzione e i principi democratici. E' necessaria una risposta veloce e chiara dalle istituzioni e della società civile. Si tratta infatti di una goliardata molto pericolosa. Tutti abbiamo ancora fresca la memoria di Oslo e di Utoya per prendere la cosa alla leggera". Per Jean-Léonard Touadi, deputato del Pd, le affermazioni di Saya e il manifesto del suo Partito nazionalista, evidenziano, ancora una volta il problema dello "sdoganamento, a livello europeo, delle destre razziste e intolleranti: un tempo l'Europa era una diga, dal punto di vista culturale, etico, dei diritti. Adesso, sembra che non ci sia più un argine a questa xenofobia". La Digos di Genova, intanto, segue la vicenda con attenzione e monitora da tempo l'attività virtuale di Saya (anche se, ad oggi, non risultano preparativi concreti per l'adunata). Intanto, la pagina Facebook delle legioni, attraverso la quale era stato lanciato l'appuntamento del 24 e del 25 settembre, è stata resa privata. Continua, invece, la vendita delle divise per gli aspiranti volontari delle ronde nere, liberamente acquistabili sul sito del partito neofascista . Leggi i commenti I commenti dei lettori 
TRIPOLI - Ancora combattimenti a Tripoli, all'indomani dell' ingresso dei ribelli di Bengasi, che sostengono di avere il controllo su circa l'80% della capitale. Violenti scontri hanno avuto luogo intorno all'hotel Rixos, dove alloggia la stampa straniera, e nei pressi della vicina residenza di Muammar Gheddafi, Bab al-Aziziya, mentre si ignora la sorte del Colonnello, apparso in pubblico per l'ultima volta il 12 giugno scorso. L'amministrazione americana si dice certa che "sia ancora in patria" e voci insistenti sostengono che potrebbe essere asserragliato nel centro ospedaliero di Tajura, zona a est della capitale. "Non sappiamo dove si trovi Muammar Gheddafi", ha detto il leader del Consiglio nazionale di transizione degli insorti, Mustafa Abdel Jalil, aggiungendo di auspicare che venga catturato vivo perché possa essere processato. Ieri, gli insorti hanno catturato tre figli del colonnello: Saif al Islam, Saadi e Muhammad, ma quest'ultimo sarebbe riuscito a fuggire questa sera dagli arresti domiciliari, con l'aiuto di truppe fedeli al padre. Caccia al Colonnello. Si rincorrono le voci sul luogo in cui il raìs potrebbe essersi rifugiato ma, soprattutto, su se sia ancora in Libia o no. Per la rete Al Arabiya non sarebbe più nel suo bunker di Bab al Aziziya, nel cuore di Tripoli, ma in un ospedale vicino a Tajoura, un sobborgo nella parte orientale della capitale. Da altre fonti si apprende che sarebbe in Angola, Paese che gli avrebbe offerto asilo. Ma per Casa Bianca e Pentagono è a Tripoli. Ed è giallo anche sulla sorte dei suoi figli: Mohammad Gheddafi, il primogenito del Colonnello che ieri si era consegnato agli insorti, sarebbe riuscito a fuggire, mentre di Khamis sarebbe stato ritrovato il corpo carbonizzato, insieme a quello del capo dell'intelligence Abdallah Senussi. Per quanto riguarda Saif al-Islam, altro figlio del raìs nelle mani dei ribelli, potrebbe essere processato in Libia e non all'Aja. "La situazione è fluida - ha sottolineato il presidente Usa, Barack Obama - ma è ormai chiaro che stiamo assistendo alla fine del regime di Gheddafi". Tripoli quasi totalmente libera, ma si continua a sparare. Intanto gli insorti si sono aperti la strada in ogni angolo della capitale. Ci sarebbero ancora delle sacche di resistenza intonro al rifugio di Gheddafi a Bab al-Aziziya, ma di fatto la città sarebbe stata liberata. Secondo il ministro degli Esteri italiano, Franco Frattini, ai lealisti non rimarrebbe che il 10-15% della capitale, ma finché non sarà caduto anche il complesso fortificato del Colonnello, gli scontri non potranno cessare. Tripoli è una città nel caos: i fedelissimi di Gheddafi, o forse solamente i mercenari sul suo libro paga, continuano a mietere vittime anche tra i bambini. Nel pomeriggio si è diffusa la notizia che i cecchini del raìs avevano ucciso anche due piccoli di 5-6 anni, colpiti mentre sventolavano con il padre la bandiera dei ribelli. Alcuni gheddafiani si travestirebbero addirittura da rivoltosi, per poi aprire il fuoco sui civili, anche sui giornalisti. Altri, feriti, dichiarano in ospedale di essere combattenti per la libertà, mentre fino al giorno prima erano in prima fila per definire gli insorti "ratti", alla maniera del raìs. "Sono poche centinaia, quasi tutti stranieri - dice un combattente ribelle - Non hanno più comandanti, e i pochi rimasti sono anche gli unici libici che ancora sostengono Gheddafi a Tripoli. Li stiamo accerchiando, ma lentamente perché non vogliamo un massacro". "Andiamo avanti lentamente, perché non vogliamo che ci sia un massacro - gli fa eco uno degli ufficiali degli insorti - Si tratta per lo più di mercenari, oggi ne abbiamo catturati 12 ucraini, ma la gran parte viene dal Ciad e Mali". I ribelli affermano di aver avviato un'operazione di pulizia per liberare la capitale dalle ultime sacche di resistenza. "Ormai gli uomini del raìs sono completamente disorganizzati e i pochi libici che rimangono con Gheddafi sono anche i pochi comandanti militari rimasti sul campo, gli altri si sono tutti arresi". Che la resistenza dei lealisti non sia domata lo conferma il fatto che in tarda serata, secondo quanto riferito da Al Jazeera, un jet della Nato ha intercettato un missile di fabbricazione russa Scud lanciato da Sirte, la città natale di Gheddafi. Fino a oggi solo un altro scud era stato lanciato dalle forze del Colonnello, ma senza causare danni. Nell'arsenale libico gli Scud, l'arma più potente a loro disposizione, dovrebbero essere decine ma si ritiene che non tutti siano efficienti. Nel 1986 due missili Scud furono lanciati contro Lampedusa, cadendo in acqua, per rappresaglia contro il blitz Usa su Tripoli. In questa situazione gli insorti sperano che la Nato entri presti in azione e "rada al suolo" il compound. Non perché forse Gheddafi è ancora lì, ma perché questo segnerebbe davvero la fine del regime. Arrestata presentatrice con la pistola . I ribelli libici hanno arrestato la presentatrice della televisione libica che ieri è apparsa in video brandendo una pistola ( video ) e promettendo di combattere a difesa del regime: "Ucciderò o morirò oggi con quest'arma", aveva detto ieri Hala Misrati davanti alle telecamere. "Non prenderete il canale Al Libiyah. Non prenderete il canale della Jamahiriya, Tripoli e tutta la Libia", aveva dichiarato, mentre i ribelli stavano avanzando sulla capitale. "Siamo disposti a diventare dei martiri", aveva concluso. La Piazza Verde cambia nome . Gli abitanti di Tripoli e i ribelli hanno cambiato nome alla Piazza Verde, simbolo del regime di Gheddafi, ribattezzandola 'Piazza dei Martiri'. Lo hanno annunciato gli stessi ribelli su Twitter, attraverso il network 'Shabab Libya' (i giovani libici, in arabo). La piazza, ieri teatro di scontri, ha visto secondo il sito di Al Jazeera festeggiamenti fino all'alba. 
NEW YORK - Nel 2006, con i prezzi immobiliari che raggiungevano il loro apice, Citigroup e Bank of America erano le regine incontrastate del settore finanziario statunitense. Complessivamente, le dieci più grandi istituzioni finanziarie americane riportavano utili per 104 miliardi di dollari. Due anni dopo, il collasso del mercato immobiliare obbligava queste stesse istituzioni a prendere in prestito 669 miliardi di dollari dalla Federal reserve, una cifra che finora era rimasta segreta. Stando a Bloomberg news, il salvataggio del sistema finanziario da parte del presidente della Banca centrale americana Ben Bernanke sarebbe costato agli stati uniti oltre 1.200 Miliardi di dollari. Secondo i dati ottenuti dall'azienda di notizie fondata dal sindaco di New York, Michael Bloomberg, in base al Freedom of information act (legge sulla libertà d'informazione), Morgan Stanley avrebbe ricevuto 107,3 miliardi di dollari, Citigroup 99,5 e Bank of America 91,4 miliardi di dollari. Ma ad avere beneficiato dei prestiti non sono state solo istituzioni finanziarie americane, ma anche europee. Almeno metà delle 30 più grandi istituzioni ad aver ricevuto fondi sarebbero, infatti, europee. Secondo Bloomberg, la Royal Bank of Scotland avrebbe incassato 84,5 miliardi di dollari mentre la svizzera Ubs 77,2 miliardi. L'importo dei prestiti erogati dalla Federal reserve a dicembre 2008 in base ai suoi sette distinti programmi di sostegno all'economia, ammontava a 1.200 miliardi di dollari. Ovvero, tre volte le dimensioni del budget federale per quell'anno. Per fare un paragone, il Tarp (maxipiano di salvataggio del settore bancario americano approvato dal Congresso) aveva un valore totale pari a 700 miliardi di dollari. "Abbiamo concepito i nostri programmi d'emergenza per arginare la crisi e ridurre il rischio finanziario del contribuente americano", ha spiegato il vice direttore della divisione affari monetari della Banca centrale americana, James Clouse, che ha voluto sottolineare come "quasi tutti i nostri programmi sono stati terminati. Finora non abbiamo riportato perdite e non ce ne aspettiamo in futuro". Bloomberg stima che i 1.200 miliardi di dollari erogati dalla Banca centrale americana sarebbero stati sufficienti ad estinguere tutti i 6,5 milioni di mutui americani relativi ad immobili il cui valore è inferiore all'importo del prestito. 
NEW YORK - La procura di New York ha chiesto l'archiviazione delle accuse contro l'ex presidente del Fondo monetario internazionale, Dominique Strauss-Kahn, accusato di stupro da una dipendente dell'hotel Sofitel dove era alloggiato. E' quanto emerge dai documenti depositati dall'accusa. Grande la delusione espressa dall'avvocato di Nafissatou Diallo, la cameriera che ha accusato l'ex numero 1 dell'Fmi. Al termine di un incontro di appena 10 minuti in procura l'avvocato Kenneth Thompson ha detto che l'accusa non ha fatto giustizia nei riguardi della sua assistita. "Il procuratore di Manhattan ha negato a questa donna di avere giustizia sia morale che materiale": è la dichiarazione fatta uscendo dalla procura di New York dall'avvocato di Nafissatou Diallo, la cameriera che accusa Dominique Strauss-Kahn di averla violentata. La donna è stata oggi ascoltata dal procuratore alla vigilia dell'udienza in cui l'ex numero uno del Fondo monetario internazionale dovrebbe essere pienamente scagionato dall'accusa di violenza carnale. Dal canto suo, Dominique Strauss-Khan "è grato" alla procura distrettuale di Manhattan, che il 14 maggio scorso lo aveva incriminato e fatto arrestare. Questa la posizione espressa dagli avvocati dell'ex direttore generale dell'Fmi, William Taylor e Benjamin, a nome del loro assistito che domani sarà in tribunale per ascoltare dal giudice l'atto formale che lo scagionerà e gli restituirà la totale libertà. Un passo che forse riaprirà a Dsk la strada per le presidenziali francesi del prossimo anno come candidato socialista. Il ritorno dell'ex direttore del Fondo monetario internazionale, però, promette di creare scompiglio nel Ps proprio nel momento cruciale della campagna per le primarie. C'è insomma grande prudenza nel partito leader della gauche francese, che gioca una partita delicatissima in queste primarie dopo aver dato per mesi l'impressione di avere ormai in tasca la riconquista dell'Eliseo proprio con il candidato Strauss-Kahn, che prima che esplodesse lo scandalo del Sofitel di New York non aveva avversari. Ora, escludendo Segolene Royal, per ora più distanziata nei sondaggi, i due principali contendenti, Martine Aubry e Francois Hollande, dovranno tenere conto anche di un nuovo dato potenzialmente esplosivo: il ritorno di colui che, di fatto, li avrebbe battuti se fosse stato in corsa. Parlerà o si tirerà fuori? Si rimetterà in corsa (al momento l'ipotesi non sembra percorribile) o appoggerà Martine Aubry, con la quale prima dello scandalo aveva sottoscritto il "patto di Marrakesh"?. I due infatti, non si sarebbero ostacolati alle primarie e il favorito sarebbe andato avanti con l'appoggio dell'altro. Ora Strauss-Kahn saprà fare il passo indietro e appoggiare la Aubry? Da qualche parola della leader del partito, che al momento si è autosospesa dalla carica di segretario fino a primarie concluse, si arguisce che qualcosa sotto sotto è stato deciso: "Lasciamo tranquillo Dominique - ha detto lei - io sono una sua amica. Da tre anni discutevamo insieme dell'interesse del Paese, delle soluzioni da portare...abbiamo cercato di riflettere insieme su un nuovo sistema da mettere in piedi. Poi, effettivamente, avevamo deciso che sarebbe andato avanti il migliore, per vincere". La Aubry afferma però di essersi sentita sempre "nella posizione migliore" per "cambiare profondamente le cose" e che "niente era stato deciso nè da una parte nè dall'altra quando è successo quello che è successo". Verità o meno, il discorso sembra preludere a un "ticket" Aubry-Dsk, con il secondo in veste di consigliere speciale, di braccio destro e, magari, un giorno, di primo ministro: "Lui adesso parlerà, avrà senz'altro delle cose da dire sul futuro della Francia", ha aggiunto la Aubry. Sul fatto che per Dsk si debba trovare un ruolo è d'accordo anche Francois Hollande, che ne ha preso il posto come favorito dai sondaggi e che non è sempre stato tenero nei confronti del compagno di partito in disgrazia: "Io imbarazzato? Per me non cambia niente, avevo annunciato la mia candidatura quando Strauss-Kahn era ancora pienamente in corsa. E poi (allusione al vetriolo all'accordo Dsk-Aubry, ndr) io non avevo nè patti nè accordi". Però, anche lui vede un posticino al sole per un riabilitato Strauss-Kahn: "Un uomo che ha le sue competenze - ha detto Hollande - può essere utile al suo Paese, nei mesi e negli anni che verranno". 
IL REGIME di Muammar Gheddafi è al collasso. Tripoli è quasi completamente sotto il controllo delle forze ribelli e i leader occidentali plaudono alla vittoria a portata di mano. Ma intanto crescono i timori per il post-Gheddafi e la diplomazia si mobilita per evitare che la voglia di vendicarsi prenda il sopravvento tra gli insorti. "Ci sono ancora molte incognite - ha detto in serata il presidente americano Barack Obama - ma quello che è certo è che il regime del Colonnello è ormai alla fine e che il futuro appartiene al popolo libico". Il presidente del Consiglio Silvio Berlusconi, da parte sua, ha esortato il Consiglio nazionale di transizione "ad astenersi da ogni vendetta" e nel pomeriggio ha parlato al telefono con il 'premier' del Cnt, Mahmoud Jibril, confermandogli l'impegno dell'Italia al fianco della nuova autorità libica in vista di un prossimo incontro a Roma. Lo stesso Berlusconi, così come l'inglese David Cameron, la tedesca Angela Merkel e il francese Nicolas Sarkozy, hanno chiesto ancora una volta a Gheddafi di farsi da parte per evitare ulteriori, inutili spargimenti di sangue. L'Ue, attraverso i presidenti del Consiglio europeo, Herman Van Rompuy, e della Commissione Ue, Josè Manuel Barroso, ha assicurato dal canto suo che l'Europa sarà al fianco del popolo libico nel processo di transizione democratica e di ricostruzione economica. E ha chiesto che si arrivi il prima possibile allo svolgimento di libere elezioni. Madrid, dal canto suo, ha chiesto che l'Onu si riunisca presto per una nuova risoluzione che indichi le linee guida del processo di transizione dalla dittatura del rais alla democrazia piena per il popolo libico. Ma proprio nel giorno della grande vittoria, davanti alle incognite che il futuro potrebbe riservare, riprende slancio l'attività diplomatica per scongiurare il rischio che il post-Gheddafi diventi l'occasione per consumare vendette e alimentare scontri tra opposte tribù che potrebbero gettare il Paese nel caos. Sarkozy ha invitato per mercoledì prossimo all'Eliseo il 'premier' del Consiglio nazionale di transizione libico (Cnt), Mahmoud Jibril, ed ha proposto una riunione dei Paesi del gruppo di contatto per la prossima settimana. Il segretario generale dell'Onu, Ban Ki-moon, ha annunciato la convocazione di un summit già per questa settimana con la partecipazione dell'Unione africana e della Lega araba. E a Bruxelles, domani pomeriggio, saranno invece gli ambasciatori del Comitato politico e di sicurezza Ue e quelli del Consiglio Atlantico Nato a riunirsi, ciascuno nella sua sede, per fare il punto della situazione sulla Libia e le iniziative da prendere. Davanti all'accelerazione subita dagli eventi, il segretario generale della Nato, Anders Fogh Rasmussen, ha comunque sentito la necessità di scendere in campo per offrire la massima collaborazione dell'Alleanza al Cnt, organismo sul quale, ha sottolineato, grava una "grande resposabilità". Il percorso verso la democrazia, ha detto Rasmussen, deve compiersi in maniera "pacifica e inclusiva, salvaguardando l'unità del Paese e fondando il futuro sulla riconciliazione e il rispetto dei diritti umani". La Nato, hanno poi precisato fonti dell'Alleanza, continuerà comunque a portare avanti le sue azioni militari, bombardamenti compresi, fino a quando non saranno pienamente rispettate le tre condizioni fissate in base al mandato ricevuto dall'Onu: cessazione di qualsiasi attacco contro i civili, ritiro completo e incondizionato delle truppe fedeli a Gheddafi, possibilità di ingresso incondizionato nel Paese per gli aiuti umanitari internazionali. Ma a guardare con preoccupazione a cosa potrà accadere nel dopo-Gheddafi sono gli stessi ribelli libici. A lanciare l'allarme su questo fronte è stato il presidente del Cnt, Mustafa Abdel Jalil. "Ho paura che qualcuno dei ribelli possa applicare la legge del taglione", ha detto nel corso di una conferenza stampa tenuta a Bengasi. "Siamo coscienti del problema di garantire la sicurezza nel Paese e per questo stiamo accelerando la fase preparatoria", ha osservato Michael Mann, portavoce di Catherine Ashton, l'Alto rappresentante Ue per la politica estera e la sicurezza che ha chiesto al Cnt e alle forze di opposizione di "garantire la protezione dei civili, rispettare pienamente i diritti umani e agire con responsabilità nell'interesse della pace e della stabilità del Paese". 
ROMA - "Mi spiace, questa volta, di non essere d'accordo con il mio amico Umberto Bossi. Sono profondamente convinto che l'Italia c'è e ci sarà sempre". Lo scrive in una nota il presidente del Consiglio, Silvio Berlusconi, facendo riferimento alle dichiarazioni di ieri notte del leader della Lega. "Celebriamo i 150 anni di unità di un Paese che ha sempre saputo reagire con grande orgoglio alle difficoltà che la storia gli ha posto innanzi", aggiunge il premier sottolineando che si tratta di "un Paese che è unito, con un Nord e con un Sud che sono partecipi di una comune storia e di un comune destino". Una presa di posizione, quella del premier, che è difficile non mettere in relazione con le tensioni nella maggioranza sulla manovra di correzione dei conti pubblici. Da anni, infatti, Bossi spara bordate contro l'Italia unita, ma mai Berlusconi era arrivato a correggerlo in una nota ufficiale. "A Berlusconi interessa poco l'unità nazionale", osserva Carmelo Briguglio, vicepresidente vicario dei deputati Fli. "Il suo attacco a Bossi  riguarda ben altro e cioè la partita da chi tra i due dovrà pagare i costi elettorali della manovra aggravata dai sondaggi molto negativi per Pdl e Lega. Segnali in codice della dissoluzione in atto della maggioranza di governo". Leggi i commenti I commenti dei lettori 

DABAAB (Kenia) - Arrivare nel campo profughi di Dadaab, nell'estremo est del Kenia al confine con la Somalia, è impressionante. Il clima è arido, il sole brucia, il vento soffia forte e copre di polvere ogni cosa. E' qui che, nel mezzo del deserto, sorge il campo, che ormai non ha più confini: ogni giorno spuntano tutto intorno nuovi ripari di fortuna costruiti dalle famiglie appena arrivate usando rami di arbusti su cui vengono distese stoffe e vestiti per proteggersi da vento e sole. Più di trecentocinquantamila persone sono ora ammassate in un posto che era stato programmato per novantamila. Quando arrivano, i profughi somali non hanno niente, sono stremati dalla fatica, dalla fame, dalla sete, alcuni da febbre e diarrea. Eppure per loro quel campo rappresenta la salvezza, un rifugio. "Da cosa?" ho chiesto a una mamma il cui bambino era ricoverato per polmonite. Lei è arrivata quasi vent'anni fa, quando era ancora piccola, e alla scuola del campo ha studiato un po'di inglese. Mi ha detto: "siamo fuggiti dalla fame, dalla povertà, ma soprattutto dalla guerra. Senza la guerra, tutto sarebbe diverso". Su un carretto per centinaia di Km. Un'altra madre, il cui figlio è ricoverato per malnutrizione severa, è arrivata con la nuova ondata di profughi somali in fuga dalla siccità. Le chiedo per quanto tempo ha camminato con i bambini, prima di raggiungere il Kenia. Mi dice di avere camminato per settimane, percorrendo un centinaio di chilometri. Ha caricato i suoi bambini, insieme con le poche cose che aveva, su un carretto trainato da un asino e si è messa in viaggio, per portarli in salvo dalla fame. Gli ultimi, destinati a morire. L'ospedale di MSF sorge accanto al campo profughi. L'attività principale è ora la cura dei bambini malnutriti, ma non tutti: vediamo solo quelli più gravi, quelli complicati: gli altri, ormai più di mille, vengono trattati in ambulatorio. Quelli che curiamo, in ospedale come in ambulatorio, sono i bambini che verrebbero lasciati morire, perché troppo deboli. Nella scala di importanza di una famiglia numerosa, dove tutti sono in lotta per la sopravvivenza, loro sono gli ultimi. Gli ultimi a ricevere il cibo, gli ultimi a finire la loro già piccola razione (quando sono troppo gravi perdono l'appetito), gli ultimi a ricevere le cure di cui hanno bisogno: non vengono portati al posto di salute se non quando si complicano con la diarrea, o con la polmonite. Eppure, proprio loro, gli ultimi, sono il nostro obiettivo, il centro di tutti i nostri sforzi. Quel sondino nello stamaco. Arrivano ogni giorno, sempre più numerosi, purtroppo anche sempre più complicati. E così il giro visite comincia dai più gravi, quelli che non riescono a bere il latte terapeutico e lo devono ricevere attraverso un tubicino che, introdotto dal naso, termina direttamente nello stomaco. E poi un altro tubo ancora, per l'ossigeno, anche quello nelle piccole narici, e infine il tubo che porta farmaci e liquidi in vena. Che impressione devono fare tutti questi tubi a una mamma che viene da un villaggio sperduto, e che in vita sua non ha mai visto un ospedale, neanche da lontano? Non è facile per loro accettare tutto ciò, non ragionano con i nostri stessi criteri, e questo cerco di tenerlo bene in mente, per non cadere nell'errore comune di giudicare troppo in fretta certe mamme quando sembrano "poco collaborative" con le nostre terapie. Ecco perché nei centri nutrizionali c'è anche bisogno di mediatori, che spieghino alle mamme il perché di ciò che facciamo, ma con altre parole, più chiare, che possano colmare la distanza tra il nostro sapere "razionale-scientifico", a volte presuntuoso, e il loro mondo. Qualcuno che abbia anche il tempo di ascoltare i problemi di queste madri, le loro sofferenze, le loro speranze... "Tartip, tartip": dolcemente. Certo, non è facile, quando si è a corto di personale, quando l'ospedale è pieno zeppo di pazienti e si corre di qua e di là per cercare di coprire i bisogni di tutti. Il giro visite continua poi con i malnutriti ancora sotto stretto controllo ma non così gravi, che si trovano nella cosiddetta "Fase uno". Ricevono un latte speciale, ricco di minerali e vitamine, che ha come scopo non di far guadagnare peso, ma solo di rimettere in sesto il loro metabolismo totalmente sbilanciato, e di far funzionare di nuovo il loro intestino atrofico. Non possono mangiare il cibo "normale": non riuscirebbero ad assorbirlo e peggiorerebbe soltanto la loro diarrea. E migliorano, piano piano, con alti e bassi; cerco di far capire alle mamme che ci vuole pazienza. "Tartip, tartip", una delle poche parole in somalo che ho imparato e usato subito, vuol dire: "piano piano, dolcemente". E' importante che capiscano, ci vuole tempo. Ma il problema è che alcune madri tempo non ne hanno. Sono sole, e hanno altri bambini a cui badare. Per questo a volte scappano dall'ospedale. Alcune, fortunatamente, tornano prima che il bambino peggiori seriamente. Altre, purtroppo, non tornano più. Le nostre "bombe" caloriche. E riprendo il giro dei pazienti. Passo ai bambini in "Fase di transizione": stanno migliorando, prendono ancora il latte terapeutico, ma quello un po' più "forte", più calorico. Adesso sì, recuperano peso e soprattutto appetito. Dopo pochi giorni entrano in "Fase due": in parole povere, vuol dire che ce l'hanno fatta. Ed è veramente una soddisfazione vederli mangiare, a volte divorare, il Plumpy Nut , un piccolo sacchetto contenente cinquecento calorie di cibo terapeutico (cioè ricco di vitamine e minerali) pastoso, a base di latte e di sapore simile alla nutella. Una vera bomba calorica! Sarebbe un incubo per le mamme dei sempre più obesi bambini europei ... Invece per quei bambini malnutriti è la salvezza. Le mamme sono contente, vedono che i loro figli migliorano e, sorridendo, premono per rientrare a "casa". Con questo speciale cibo è possibile: i bambini vengono dimessi più in fretta dall'ospedale e possono continuare la cura "a domicilio" (se così lo si può chiamare) fino a che non raggiungono un peso adeguato; riceveranno la loro dose settimanale di cibo terapeutico negli ambulatori nutrizionali, distribuiti in tutto il campo in modo da rendere più agevole l'accesso alle cure. Alcune persone si occuperanno di andare a "rintracciare" i bambini che non si presentano all'appuntamento, e a motivare le mamme a continuare la terapia. E verrà inoltre distribuita una dose supplementare di cibo (chiamata "razione di protezione") alla famiglia per evitare che il cibo terapeutico venga mangiato dai fratellini affamati. Ma non è una cosa semplice. Insomma, non si tratta solo di ospedalizzare, curare, dimettere. Non è così semplice. E poi sarebbe un approccio riduttivo e dagli effetti limitati: il bambino, lasciato senza alcun supporto al rientro dall'ospedale, finirebbe per tornarci a breve con lo stesso problema. L'aiuto che diamo a questi bambini, e alle loro famiglie, cerca di andare al di là delle cure ospedaliere in senso stretto. Cerca di essere il più ampio e completo possibile. Con tutti i nostri limiti, certo, e anche con tutti gli ostacoli che ci troviamo di fronte ogni volta...Ma in fondo, prendersi cura degli ultimi, negli angoli più sperduti del mondo, e farlo seriamente, in maniera indipendente e al meglio delle nostre capacità non è mai stata una cosa semplice. * Mauro D'Ascanio, medico di Medici Senza Frontiere 
