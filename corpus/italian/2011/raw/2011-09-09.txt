VENEZIA - Più luci che ombre, in questa edizione numero 68 della Mostra: buon livello medio dei film in concorso, tante le star sbarcate al Lido (soprattutto nella prima settimana), registi di grande personalità  -  da George Clooney ad Abel Ferrara, passando per David Cronenberg  -  che hanno dato lustro al dibattito sui loro film. Qualche pecca, però, c'è: sul fronte logistico. E così, in questo sabato in cui vengono assegnati i Leoni d'oro (inizio della cerimonia alle ore 19), è tempo di tirare le somme. Film. Ottimi, e abbondanti. Sia in concorso che nelle altre sezioni. Restando tra quelli in gara per il Leone d'oro, e guardando al gradimento del pubblico di addetti ai lavori, gli applausi hanno sovrastato di gran lunga i fischi. Il più amato: "Killer Joe" di William Friedkin, un trionfo di gradimento. Appena un gradino sotto "Carnage" di Roman Polanski. Piace molto anche il "Faust" di Aleksander Sokurov. Gli unici bocciati, almeno dalla platea di critici, sono "L'été brulant" di Philippe Garrel e "Quando la notte" di Cristina Comencini. Italiani. E proprio i fischi alla pellicola della regista nostrana introducono il dibattito sul nostro Paese. Nel concorso, tutto sosmmato, il risultato è positivo: buona stampa per due pellicole su tre, "Terraferma" di Emanuele Crialese e "L'ultimo terrestre" di Gipi (la Comencini effettivamente piace meno). Ma tante buone cose si sono viste anche altrove: a cominciare da "Scialla!", la commedia padre-figlio di Francesco Bruni che ha vinto Controcampo italiano. Bene anche "Cose dell'altro mondo" di Francesco Patierno, "Piazza Garibaldi" di Davide Ferrario e "Missione di pace" di Francesco Lagi. Divi. Molti, sia sul fronte femminile che maschile. Tra le donne la sfida del red carpet la vince Kate Winslet, più gettonata perfino di Madonna. Subito dopo queste due primedonne, si piazza Gwyneth Paltrow. Molto apprezzata la Madrina Vittoria Puccini, così come attrici italiane brave e intense come Valeria Solarino e Donatella Finocchiaro. Tra gli uomini, oltre al beniamino Clooney, il più amato dalle signore è stato Colin Firth: classe da vendere e Oscar recente, come poteva non essere così? Red carpet. Con tante star, il tappeto rosso ha offerto momenti intensi. Anche sul fronte del glamour. Ma l'ultima passerella ad alto tasso divistico, prima di quella di stasera con la cerimonia di premiazione, è quella di lunedì 5: poi il livello si è leggermente abbassato. Eventi vari. Tanta musica, quest'anno: da Patti Smith a Enzo Gragnaniello, ce ne è stata davvero per tutti i gusti. E poi le canzoni di Vasco, assente ma presentissimo grazie ai fan. Molti anche i personaggi noti sbarcati al Lido per attività collaterali rispetto alla Mostra, dalle star della tv nostrana (vedi Manuela Arcuri e Asia Argento) a registi amatissimi dai cinefili (Fernando Solanas, fratelli Dardenne). La mondanità è stata abbondante, come ci si aspettava: ma la formula del party finto esclusivo a cui partecipano centinaia di persone, con la star di turno confinata in un blindatissimo privé, ha stancato un po'. Logistica. Qui arrivano le dolenti note. L'organizzazione delle proiezioni, specie per chi è alla Mostra per lavorare, è peggiorata, rispetto agli ultimi anni: meno occasioni di vedere i film, tante sovrapposizioni tra pellicole importanti e conferenze stampa altrettanto attese. E poi c'è la questione irrisolta del cratere, nel pieno dell'area festivaliera: brutto, ingombrante, scomodo per chi deve attraversare quella zona. Se e quando scomparirà, non sarà mai troppo presto. 
Ha preferito andare via l'amministratore delegato delle Ferrovie Mauro Moretti, contestato alla festa del Pd di Genova dai familiari delle vittime della strage di Viareggio. Una protesta pacifica a cui si è aggiunta anche quella di un gruppo di No Tav. Alcuni tafferugli con la polizia hanno impedito agli organizzatori di svolgere il dibattito e Moretti, coperto dai fischi e dagli insulti, ha lasciato il porto antico di Genova. Slogan e fischi da parte dei parenti. "Vergogna, assassino", urlano una cinquantina di manifestanti che mostrano le foto delle 32 vittime dell'incidente ferroviario di  Viareggio. Al Porto Antico protestano anche alcuni militanti No Tav: "Giù le mani dalla Val Susa", gridano coprendo la voce del moderatore del dibattito. "Una persona degna si doveva dimettere il giorno dopo l'incidente ferroviario di Viareggio", dice Daniela Rombi, presidente dell'associazione Mondo che vorrei, che il 29 giugno del 2009 perse la figlia Emanuela di 21 anni. "Invece Moretti si è limitato a parlare di uno spiacevole incidente - aggiunge - e si vanta di aver risanato il bilancio delle Ferrovie, ma lo ha fatto tagliando la sicurezza". Alla festa del Pd è presente anche una delegazione dei pendolari genovesi, che protesta per i disservizi delle Ferrovie ed alcuni esponenti No Tav. L'associazione delle vittime della strage di Viareggio se la prende anche con il Pd, che già lo scorso anno aveva organizzato un analogo convegno a Livorno, ma poi lo aveva annullato per le proteste dei familiari delle vittime. "Il Pd ha scelto di stare dalla parte dei potenti - conclude Daniela Rombi - e non dalla parte della gente. Questo è inammissibile". "C'è un processo e sono convinto che i colpevoli saranno individuati", ha detto Moretti ad un gruppo di familiari delle vittime. Ma le contestazioni più dure arrivano dai No Tav, che sono venuti a contatto con le forze dell'ordine. Nel parapiglia è rimasta ferita una persona del servizio d'ordine del Partito democratico, che è stata portata via in ambulanza. Moretti ha lasciato il Porto Antico di Genova scortato da un ingente numero di poliziotti che lo hanno fatto allontanare prima a piedi e poi fatto andare via in auto. La protesta dei No Tav prosegue tra il risuonare di tamburi e i fumogeni colorati. 
ROMA - Si riapre la partita dello scudetto 2006. Il Tribunale arbitrale dello sport presso il Coni si è dichiarato competente a decidere sul ricorso bianconero contro il no della Figc alla sua richiesta di revoca dello scudetto 2006 all'Inter, e dal suo dispositivo emerge che la Juve ha chiesto la revoca di quel titolo ma anche "la non assegnazione", ovvero che rimanga vacante. Sono questi i due punti sui quali il Tnas deciderà. Il tribunale  si è invece detto incompetente sulla richiesta di risarcimento danni. Alla prima udienza del Tnas si era presentato oggi il presidente della Juve Andrea Agnelli, accompagnato dall'avvocato Briamonte. In discussione, il ricorso di Inter e Federcalcio che chiedeva l'incompetenza dell'organismo a decidere sulla richiesta bianconera. La decisione del Tnas è stata di respingere il ricorso, e dunque di dichiararsi competente a discutere la richiesta di "revocare per vizi di legittimità la decisione del Consiglio federale" che il 18 luglio scorso aveva respinto l'istanza Juve; l'atto del commissario straordinario Guido Rossi del 26 luglio 2006; e di conseguenza il titolo assegnato all'Inter. Il Tnas discuterà anche sulla richiesta della Juve "che si dichiari 'non assegnatò il titolo di Campione d'Italia per gli anni 2005-2006". Il Tnas si ritiene invece incompetente a decidere sulla "quantificazione, secondo un equo apprezzamento, del diritto soggettivo della Juventus Football Club s. p. a. al risarcimento dei danni patiti e patiendi, patrimoniali e non patrimoniali, causati dai provvedimenti indicati". Leggi i commenti I commenti dei lettori 
"Oggi, nel giorno del suo novantatreesimo compleanno, ApI Roma propone al sindaco Alemanno di attribuire la cittadinanza onoraria al Presidente Scalfaro". Lo afferma Alberto Gambino, coordinatore romano di Alleanza per l'Italia. "Sono ben 65 anni che il presidente Scalfaro vive nella nostra città, tra l'altro in un quartiere decentrato, dimostrando la sobrietà e un senso civico di cui oggi c'è davvero bisogno. Sarebbe allora una bella dimostrazione di superamento di vecchie acredini ideologiche se il sindaco Alemanno, dando prova di maturità e amore delle istituzioni repubblicane, proponesse all'Assemblea capitolina di assegnare al presidente Scalfaro la cittadinanza onoraria della nostra città, memore di una permanenza ininterrotta cominciata nel lontano 1946, quando prematuramente vedovo e neo eletto alla Costituente, Scalfaro ha iniziato a vivere a Roma", aggiunge Gambino. "Sarebbe tra l'altro - conclude Gambino - un omaggio verso un uomo che si è battuto per una vita e con un'energia straordinaria per i valori della pace, della difesa della Costituzione e dell'etica nella politica, tutti valori che stanno a cuore ai migliori cittadini della nostra capitale, da sempre culla di civiltà e di accoglienza". 
MILANO - Un pari dalle notevoli emozioni tra Milan e Lazio. A giochi fatti tutti possono dirsi soddisfatti, anche se motivi di rammarico non mancano. I campioni d'Italia mostrano ad esempio notevole saldezza psicologica nel recuperare un doppio svantaggio iniziale, ma la mole di gioco prodotta nella ripresa giustifica ambizioni di bottino pieno. La Lazio porta via un punto dal Meazza, ricevendo ulteriore conferma della bontà del reparto offensivo. Ma da come si era messa la partita, lecita era la speranza di interrompere un tabù di vittorie al Meazza (sponda rossonera) perdurante da 22 anni. LAZIO, INIZIO DA URLO - Alla definizione degli schieramenti si capisce l'intenzione dei tecnici di offendere. Allegri, che sceglie Cassano quale partner di Ibra, 'ingentilisce' la diga davanti alla difesa con Aquilani. Reja propone Klose punta di riferimento, ma una trequarti estremamente offensiva con gente come Cisse, Hernanes e Mauri. L'esperienza internazionale conta sempre molto. Ad esempio non si segnano valanghe di reti nella nazionale di Germania senza essere campioni: Klose ne dà dimostrazione sbloccando la gara con un sinistro preparato con uno splendido controllo a rientrare. Lo stesso Cisse non è da meno, mettendo in scacco i centrali rossoneri con un chirurgico anticipo di testa. Connotato comune alle due reti: la funzione di uomo assist di Mauri. LA PERSONALITA' DEL MILAN - Insomma, un inizio sconvolgente per il Milan, che deve fare anche a meno di Gattuso (dentro van Bommel) per una botta all'occhio. L'anima caratteriale della squadra resta Ibrahimovic, l'uomo decisivo è Cassano. Il barese fornisce allo svedese un assist che non si può sbagliare a porta vuota, quindi si incarica di riequilibrare personalmente il conto con un bel colpo di testa. Due a due dopo il primo tempo: la gara sarà anche bella, ma la fase di interdizione? Abate ad esempio 'buca' spesso a destra, visto che il pur ottimo Cisse non si degna di rientrare, mentre dal versante opposto Konko salta Aquilani con irrisoria facilità: da un suo cross, clamoroso errore a colpo sicuro di Hernanes. Parlavamo di Aquilani: carente in interdizione, poco freddo sotto porta (Bizzarri lo ipnotizza, eravamo 0-0), il nuovo arrivato fa gioco con buona eleganza ma senza ritmo. Entra però in entrambe le azioni dei gol. UNA QUESTIONE DI QUALITA' – La ripresa è un'altalena che vede andare gradualmente giù il livello di corsa della Lazio, con conseguenziale ascesa del tasso tecnico del Milan. Cassano costantemente in cattedra: conclude in maniera pericolosissima due volte (cogliendo in una circostanza il palo), mette Boateng e Ibrahimovic nelle condizioni di battere Bizzarri (bene il portiere, missione fallita). Crescono, e molto, di tono i centrali difensivi rossoneri, che alzano sulla sufficienza il loro voto: Thiago Silva riesce a limitare Klose, Nesta è addirittura sensazionale nell'evitare un gol fatto di Cisse. Il resto lo dicono le intenzioni dei tecnici. Reja sceglie il contenimento (Gonzalez per Klose), Allegri gioca la carta Pato, ma la situazione non si schioda. Milan e Lazio 2-2 (2-2) Milan (4-3-1-2): Abbiati 6; Abate 6,5, Nesta 6, Thiago Silva 6, Antonini 6; Gattuso sv (20' pt Van Bommel 6), Aquilani 6 (23' st Nocerino 6), Ambrosini 6; Boateng 6 (31' st Pato 5.5); Cassano 7, Ibrahimovic 6.5. (1 Amelia, 76 Yepes, 25 Bonera, 28 Emanuelson). All: Allegri 6. Lazio (4-2-3-1) : Bizzarri 6.5; Konko 6, Biava 6, Dias 6.5, Zauri 6; Ledesma 6.5, Brocchi 6; Mauri 6.5 (34' st Lulic 6), Hernanes 6 (40' st Matuzalem sv), Cissè 7; Klose 6,5 (23' st Gonzalez 6). (84 Carrizo, 21 Diakitè, 18 Kozak, 9 Rocchi). All: Reja 6. Arbitro: Rocchi di Firenze: 6 Reti: nel pt 12' Klose, 21' Cissè, 29' Ibrahimovic, 33' Cassano. Recupero: 1' e 5'. Angoli: 3-1 per il Milan. Ammoniti: Van Bommel e Dias per gioco falloso; Mauri e Cassano per comportamento non regolamentare. Spettatori: 46.086 Leggi i commenti I commenti dei lettori 
L'ad di Ferrovie costretto ad abbandonare il palco, strattoni e spintoni tra polizia e alcuni esponenti No Tav, un ferito tra il servizio d'ordine dei democratici. Pacifica invece la contestazione dei familiari delle vittime della strage di Viareggio che chiedevano giustizia per i loro morti dimenticati, con le foto delle 32 vittime dell'incidente ferroviario del 29 giugno 2009. Tensione alla festa del Pd di Genova, dove era previsto un dibattito sull'alta velocità con l'amministratore delegato delle Ferrovie dello Stato, Mauro Moretti. Incontro subito sospeso e Moretti, coperto dai fischi e dagli insulti, che ha dovuto lasciare in tutta fretta il porto antico di Genova. I comitati no-Tav hanno atteso l'arrivo dell'ad di Ferrovie e hanno impedito l'inizio della discussione. Poi, all'improvviso, hanno cercato di venire avanti in mezzo alla platea rovesciando le sedie e urlando "Assassino, assassino". Immediatamente è intervenuto un cordone di poliziotti in tenuta antisommossa e il dibattito è stato interrotto. Una persona del servizio d'ordine del Pd è rimasta ferita ed è stata portata via in ambulanza. Più pacifica, invece, la presenza delle associazioni delle vittime della strage di Viareggio. All'interruzione del dibattito Moretti si è alzato e si è allontanato a piedi, circondato dai poliziotti e seguito dai contestatori che, battendo sui tamburi, continuavano a gridare slogan come "Vergognati, vergognati" e "Giù le mani dalla Val Susa". Alcuni familiari delle vittime di Viareggio si sono allontanati in lacrime. Tra i manifestanti anche un ferroviere, Riccardo Antonini, sospeso dal servizio perchè aveva assunto l'incarico di consulente di parte delle famiglie delle vittime. E la protesta è proseguita tra il risuonare di tamburi e i fumogeni colorati. "Mi spiace per quello che è successo, ma credo fosse inevitabile", afferma Daniela Rombi, presidente dell'associazione 'Il mondo che vorrei', che raccoglie i famigliari delle vittime della strage di Viareggio. La donna nell'incidente ferroviario ha perso la figlia Emanuela, di 21 anni. La protesta dei parenti delle vittime di Viareggio, arrivati apposta dalla Toscana per il dibattito organizzato dal Pd, è stata forte, ma pacifica, mentre i tafferugli si sono accesi per la pesante contestazione del gruppo No Tav. Prima del trambusto, la donna era anche riuscita a scambiare alcune battute con Moretti: "Mi ha detto che lui vuole la verità quanto noi e che si è sempre assunto le proprie responsabilità, ma poi ha aggiunto che per Viareggio non ha colpe", rivela la presidente dell'associazione. "Le Ferrovie - sostiene - mi hanno offerto un sacco di soldi, ma io mia figlia non la vendo. E Moretti non ci ha mai chiesto scusa". Intanto, in serata, i No Tav sono tornati all'attacco in Val di Susa, nei pressi del cantiere della Tav, nel tentativo, ancora una volta, di forzare i cancelli e le transenne. La polizia, per tenere lontano i manifestanti, che intorno alle 22,30 hanno iniziato a lanciare numerose pietre e oggetti contundenti contro le forze dell'ordine, ha fatto uso di lacrimogeni. Intorno alle 22,40, è anche stata chiusa l' autostrada del Frejus a scopo precauzionale. La situazione è andata aggravandosi quando i manifestanti, in tutto alcune centinaia contro i circa cinquanta dell'inizio, hanno letteralmente circondato l'area del cantiere già oggetto nei mesi e nelle settimane scorse di scontri, sia la parte alta del cantiere, intorno all'area archeologica, sia la parte bassa, nei sentieri lungo la strada dell'Avanà. Per l'occasione - fa sapere la Questura - i manifestanti, molti dei quali con il viso coperto da casco e maschera antigas, hanno fatto uso di grosse tronchesi, arpioni e funi nel tentativo di sradicare le reti, tagliate in più parti. Tentativo però non riuscito, in quanto gli agenti, anche con l'ausilio di visori notturni, sono riusciti a identificare tutti i manifestanti riuscendo così a contrastarli nei vari luoghi dove si sono raggruppati lungo la recinzione per essere più incisivi. 
Nel centenario della nascita di Attilio Bertolucci, i figli Giuseppe e Bernardo ricordano la sua 'Inedita energia' sabato 10 al Festivaletteratura di Mantova, l'autore de 'La camera da letto' e di 'Viaggio d'inverno". "E' una delle poche cose che si fanno in Italia per il centenario. E' un segno dei tempi. C'è un frastuono che impedisce di concentrarsi su cose più preziose" dice all'Ansa Giuseppe Bertolucci, al suo arrivo a Mantova. Mentre Bernardo, che oggi consegna il Leone d'Oro alla Carriera a Marco Bellocchio, è atteso domani. "Mio padre aveva un unico valore che era la poesia e il bello. Valore che nella dialettica padre e figlio ce lo faceva scambiare per un grande conservatore. In realtà non era così ma il centro di gravità era la poesia, c'erano solo le ragioni della poesia. E' stata una grande lezione di tipo creativo" spiega Giuseppe che nel '68 aveva 21 e del quale e' appena uscito per Bompiani 'Cosedadire'. Ma, Attilio Bertolucci, nato a Parma il 18 novembre 1911 e morto a Roma il 14 giugno del 2000, come ricorda il figlio, non è stato "il poeta chiuso nel suo idillio. Lunga la sua militanza di critico cinematografico, alla radio, sulla Gazzetta di Parma, in tv, in 15 anni al Giorno e in 20 anni a Repubblica. E' stato anche il più stretto collaboratore di Livio Garzanti. Ha fatto un grande lavoro culturale che è andato al di là dell'acchiappare versi". Domani nell'incontro, coordinato da Corrado Augias e Neri Marcorè, sarà ricordata anche l'esperienza de 'Il Gatto Selvatico', la rivista dell'Eni voluta da Enrico Mattei. "Mattei che è stato il primo manager italiano chiamò mio padre a fare il giornale aziendale. Collaborarono Gadda, Bassani, Sciascia, Soldati, Calvino. La fortuna è che allora non c'erano i grandi apparati e i giornalisti che facevano velo. Oggi viviamo nel pensiero unico a cui è difficile sottrarsi" sottolinea Giuseppe che dal 1997 è presidente della Cineteca di Bologna. Forte il suo legame con Pier Paolo Pasolini, ripercorso da Fabrizio Gifuni e Sonia Bergamasco in una lettura di poesie di Attilio Bertolucci e di Pasolini, a Sarzana, in una delle altre poche iniziative per il centenario. "Nonostante fossero due persone così diverse, si sono molto amate. Mio padre - dice Giuseppe - ha fatto pubblicare 'Ragazzi di vita' e Pasolini ha scritto il più bel saggio su di lui che si trova in 'Passione e ideologia. In fondo "Pasolini - sottolinea Bertolucci - era prima di tutto un poeta. L'allarme per la scomparsa del mondo contadino, per esempio, era in realtà per la scomparsa del mondo poetico". In Cosedadirè, Giuseppe Bertolucci rilegge le poesie del padre attraverso l'immagine di lui bambino o ragazzo e anche di suo fratello Bernardo, riflessa nei versi: "un'operazione pirandelliana" la definisce e ricorda anche tutti i personaggi di quella "rinascita culturale italiana" che vedeva da bambino a casa sua come Cesare Zavattini. Fra i documenti rari e poco visti c'è la lettura integrale de 'La camera da letto' fatta a fine anni '80 da Attilio Bertolucci a Casarola, il paese dell'Appennino originario della famiglia, passato una volta in Rai, che forse uscirà o si potrebbe far uscire, racconta Bertolucci, per questo anniversario con La Gazzetta di Parma.(Ansa) 
Sulle orme di Goethe che s'incantava al cospetto della grandiosità antica immersa nella campagna romana, o di Piranesi che ritraeva la monumentalità sublime di cisterne, torri e tumuli leggendari. Finalmente si possono riscoprire da vicino i tesori dell'Appia Antica nel modo più congeniale, secondo quello spirito romantico da Grand Tour: passeggiando. Inaugura domani la rassegna "Appiappiedi", promossa dalla Soprintendenza speciale ai beni archeologici di Roma e organizzata dalla società PierreciCodess, che propone un trekking archeologico guidato di circa due ore e mezza, che dalla Villa dei Quintili arriva alla Villa di Capo di Bove, attraversando passaggi inediti, e visitando aree di scavo. Appuntamento che replicherà per altre cinque domeniche, il 18 e 25 settembre, il 2, 9 e 16 ottobre. "La novità dell'iniziativa è che stavolta il visitatore può cogliere il senso complessivo dell'Appia nei secoli, col suo sistema di ville e monumenti funerari che si scoprono strada facendo sotto la guida dell'archeologo  -  racconta la direttrice Rita Paris  -  dal monumento al centro di recenti scavi e indagini, alle iscrizioni che erano il segno del defunto ma anche un modo di comunicare col viaggiatore dell'epoca. Fino a cogliere i fatti più recenti, l'assetto che ha ricevuto alla metà dell'800 coi restauri del Canina, e le ville dei privati scelte come residenza di lusso negli anni '50 e '60 del Novecento. Insomma, è l'occasione per raccontare tante storie sconosciute". I momenti più suggestivi, li regala la Villa dei fratelli consoli Quintili, su cui si abbattè l'avidità dell'imperatore Commodo che li fece uccidere per impossessarsi di quella meraviglia residenziale. Dal ninfeo fortificato si esce eccezionalmente sull'Appia al V miglio dove la leggera curvatura del rettifilo accarezza i mitici Tumuli degli Orazi e Curiazi e la misteriosa torre della tenuta di Santa Maria Nova. Seguendo la strada verso Roma, si incontrano i "monumentini" funerari e si arriva fino al Mausoleo di Cecilia Metella e al Castrum Caetani, antica dogana del Medioevo. "È l'occasione per scoprire anche tante notizie sulla geologia dell'Appia, come la straordinaria colata vulcanica di Capo di Bove di 260 mila anni fa  -  racconta Paris  -  che ha prodotto una lingua di lava che termina a Cecilia Metella. Nei nostri recenti scavi abbiamo trovato il punto terminale della colata, scoprendo come dodici chilometri di strada siano stati costruiti utilizzando il sedile della colata lavica". E Rita Paris annuncia  che sta per partire l'ultimo tratto di restauro tra IV e V miglio del basolato di origine lavica. Epilogo, Capo di Bove, sede dell'Archivio Cederna, con la bella mostra "La Via Appia. Laboratorio di mondi possibili tra ferite ancora aperte". E qui si può godere il relax tra giardini e tavolini dove, chi vuole, può gustarsi la sua colazione al sacco. Villa dei Quintili, via Appia Nuova 1062, ore 10.30. Biglietto: 6 euro per la vista alla Villa e 10 euro per tour guidato. Per informazioni e prenotazione tel. 0639967700, www. pierreci. it 
