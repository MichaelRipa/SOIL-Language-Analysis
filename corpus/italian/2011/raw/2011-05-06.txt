Achille Caproni di Taliedo, l'imprenditore legato al crac della sua holding e a una clamorosa serie di raggiri ai danni di istituti di credito negli anni Ottanta, dopo oltre dieci di latitanza è stato arrestato dalla polizia tedesca vicino ad Hannover, in Germania. Achille Caproni, di 73 anni, figlio di Giovanni Battista, il fondatore della celebre industria aeronautica varesina, è stato individuato dalla polizia italiana nella cittadina di Bad Nenndorf grazie a indagini avviate dalla squadra mobile di Milano, che tenendo d'occhio i suoi familiari sono arrivati alla località dove viveva in un appartamento intestato alla compagna, una donna tedesca di 66 anni. L'anziano imprenditore deve scontare una condanna a oltre 18 anni per bancarotta fraudolenta e truffa emessa nel 2000 in virtù di un cumulo di pene. Da allora latitante, avrebbe vissuto in Venezuela, dove ha ottenuto anche la cittadinanza, prima di rientrare in Europa, non si sa bene quando. Achille Caproni, conte di Taliedo, secondo quanto si è appreso, era stato indagato nel corso di un'indagine della guardia di finanza nell'ambito del crac della sua holding, la Compagnia generale industriale (di cui era presidente), fallita nel 1983. Le sentenze, secondo quanto spiegato in Questura, sono state emesse in ordine alla bancarotta e a varie truffe a primari istituti di credito e società finanziarie messe a segno fra gli anni Settanta e Ottanta. All'epoca, la guardia di finanza ricostruendo le cause del fallimento dell'ex gruppo Caproni, travolto da 30 miliardi di debiti, scopri un giro di fatture false. Dalle indagini risultò la distruzione dei libri contabili già a partire dal 1978 e l'uscita dalle casse aziendali di miliardi di lire, poi riapparsi sui conti personali degli indagati. 
DI QUESTO esperimento si dice che i matti fossero quattro. Oltre al trio di uomini convinti di essere Gesù Cristo, anche lo psicologo che aveva pensato di riunirli nella stessa stanza. Ma Milton Rokeach, medico dell'ospedale pubblico di Ypsilanti, Michigan, sapeva che nessuno da solo può far cambiare idea a un uomo convinto di essere il Messia. Pensò allora di utilizzare il confronto. L'uno di fronte all'altro, quegli illusi avrebbero messo in discussione la loro folle convinzione. Alla fine invece l'unico a cedere fu Rokeach, che dopo due anni di esperimento, infinite dispute e anche una scazzottata, lasciò che i tre Gesù riprendessero le loro strade e le loro predicazioni. L'unico frutto dell'esperimento più folle del mondo, iniziato il primo luglio 1959, fu il resoconto scritto da Rokeach, professore all'università del Michigan, nel libro " I tre Cristi di Ypsilanti ", che conteneva le trascrizioni dei colloqui fra i sedicenti messia e le considerazioni del medico. Il libro andò esaurito quasi subito, ispirò una sceneggiatura cinematografica, un'opera teatrale e due versioni operistiche. Oggi viene ripubblicato negli Stati Uniti, con lo stesso titolo e una recensione del New York Review of Books . I tre Gesù dell'esperimento - tutti con una diagnosi di schizofrenia paranoica - erano Clyde Benson, un contadino settantenne con il vizio della bottiglia, Jospeh Cassel, 58 anni, scrittore fallito, ricoverato dopo aver picchiato i familiari e Leon Gabor, 38 anni, un veterano della seconda guerra mondiale, quello su cui il medico riponeva più speranze. "Sono Dio", si presentò il primo. "Ho creato Dio", specificò il secondo. "Sul mio certificato di nascita è scritto che sono la reincarnazione di Gesù di Nazareth", fu più preciso Gabor. I tre per un periodo di due anni furono messi a dormire nella stessa stanza, condivisero i pasti e i turni di lavoro nella lavanderia dell'istituto. Rokeach voleva mettere i pazienti di fronte alla "estrema contraddizione in cui possa trovarsi la mente umana: quella in cui più persone reclamano la stessa identità". Era partito con lo spulciare l'elenco dei 25mila malati di mente ricoverati nel suo stato e non trovando nessun Napoleone, ma solo una manciata di finti eredi Ford o Morgan, un Dio donna, una Biancaneve e una decina di Gesù, optò per quest'ultimo. Si trovò avviluppato in una disputa inestricabile a colpi di urla: "Devi adorarmi ti dico". "Non lo farò mai, tu sei una creatura, apri gli occhi e rassegnati a vivere la tua vita". E infine: "Io sono il Buon Dio". Le speranze dello psicologo nascevano da una storia raccontata da Voltaire nel suo commento al "Dei delitti e delle pene" di Cesare Beccaria. Il filosofo riferiva il caso di Simon Morin, bruciato al rogo a Parigi nel 1663 per aver affermato di essere Gesù Cristo. "La cosa notevole - scrive il Voltaire - è che nel suo stesso manicomio era stato rinchiuso un altro matto che si definiva Dio Padre. Simon Morin fu così colpito dalla pazzia di quest'uomo che riconobbe la sua e per un certo periodo ritornò in sé". Salvo poi, dopo essere stato dimesso, "ricadere nel nonsenso di prima". A Ypsilanti, dopo una scazzottata fra i tre, Rokeach pensò di aver raggiunto un importante successo quando Gabor rinunciò al suo biglietto da visita "Dr Domino dominorum et Rex rexarum" per un più sobrio "Sir Simplis Christianus". Ma si trattava di una vittoria insignificante. Per Benson i due rivali non erano vivi, ma avevano "delle macchine che parlano dentro al loro corpo". Gabor riteneva i suoi colleghi degli dei con la "d" minuscola. Cassel invece aveva una spiegazione molto logica: se gli altri due fossero stati veramente Gesù, non sarebbero ricoverati in un manicomio. Alla fine successe qualcosa di imprevedibile: i tre smisero di litigare e iniziarono semplicemente a parlare d'altro. Rokeach a quel punto capì che l'esperimento era fallito e lasciò liberi i tre Cristi di Ypsilanti. 
PESCARA - Un blitz pesante, pesantissimo. Il Livorno espugna l'"Adriatico" di Pescara, superando di misura i pendendoadroni di casa nell'anticipo 18esima giornata di ritorno di serie B e strappa un successo che lo fa sopravanzare in classifica i biancoblu, di fatto rendendo complicatisssimo un loro ritorno dalla zona playoff. Il gol partita è stato siglato al 14' del primo tempo con una sfortunata autorete dal portiere Pinna. Così la rete che ha deciso nella prima parte del match: contropiede di Schiattarella che lancia Danilevicius largo a destra. Tiro forte e basso, quasi un cross, Pinna però clamorosamente non trattiene e la palla entra per l'1-0 che poi deciderà il match. Nella ripresa i pescaresi partono col piede giusto, ma col passare dei minuti il Livorno addormenta progressivamente il match rendenosi anche pericoloso con dei rapidi contropiedi. Al triplice fischio l'Adriatico si lascia andare ad un applauso convinto soprattutto verso lo sfortunato Pinna, che abbandona quasi in lacrime il terreno di gioco. In classifica il Livorno raggiunge al quinto posto la Reggiana a quota 53 punti, superando di una lunghezza proprio il Pescara. PESCARA - LIVORNO 0-1 (0-1) Pescara: Pinna, Zanon, Petterini, Cascione, Mengoni, Soddimo (34' st Tognozzi), Sansovini, Bonanni (25' st Ganci), Diamoutene, Del Prete (15' st Maniero), Verratti. A disp. Bartoletti, Olivi, Capuano, Berardocco. All. Di Francesco Livorno: De Lucia, Parravicini (13' st Barusso), Iori (42' st Bernardini), Dionisi, Danilevicius, Knezevic, Lambrughi, Miglionico, Luci, Schiattarella (29' st Pieri), Salviato. A disp. Mazzoni, Tavano, D'Alessandro, Cellerino. All. Novellino Reti: 14' aut. Pinna Arbitro: Riccardo Tozzi di Ostia. Assistenti: Marrazzo e Segna Note. Ammoniti: Soddimo, Parravicini, Del Prete, De Lucia, Salviato, Schiattarella, Barusso Leggi i commenti I commenti dei lettori 
La differenziata nel 2010 a Parma è stabile al 45,8%. Migliora invece a marzo 2011 quando sfonda quota 46, arrivando al 46,1%, e quando raggiunge la media del 73% nei quartieri dove si pratica la "raccolta spinta". Questi gli ultimi dati sulla raccolta rifiuti nel territorio comunale. "Ora ci aspettiamo un balzo in avanti" sottolinea l'assessore all'Ambiente Cristina Sassi che ricorda come "nel 2002 Parma era al 19,66%, nel 2005 al 30,11%, e il raggiungimento dei valori attuali sia stato possibile solo grazie all'introduzione della raccolta porta a porta, dal 2006, e al senso civico della gente che ringrazio". "Adesso  -  continua la Sassi - con la rivoluzione che partirà sulla differenziata dalla prossima settimana nel Cittadella e, dopo l'estate, nel Lubiana e nel San Lazzaro conto che a fine anno il 50% di raccolta differenziata non sia più un miraggio". "Una decisione, quella di estendere in questi tre quartieri della città la raccolta differenziata spinta eliminando tutti i cassonetti stradali  -  dice l'assessore Sassi in una nota stampa -  che arriva con almeno otto mesi di ritardo a causa di una sentenza del luglio 2009, poi chiarita dalla Corte costituzionale un anno dopo, sulla diatriba tariffa-tassa che bloccò di fatto la tariffazione puntuale introducendo un periodo di incertezza". La raccolta differenziata spinta interessa già 46.742 persone a Parma (con l'estensione diventano 99.511): oltre alle frazioni e all'esterno delle tangenziali, anche il quartiere Baganza - Farnese, il quartiere Mordacci-Ferrarini, il Quartiere Colombo, il Quartiere Adorni e il Quartiere Lubiana Est. Inoltre gli abitanti del quartiere Molinetto, Pablo, Montanara, Cortile San Martino e San Leonardo sono già serviti dalla raccolta porta a porta condominiale di organico, carta, vetro, plastica e barattolame. 
ROMA - Due vittime della guerra e la loro esigenza di giustizia, la necessità di affermare i diritti non solo dei vincitori e dei furbi, ma anche dei deboli e dei vinti. E' il tema di fondo che collega Filottete di Sofocle e Andromaca di Euripide, le due tragedie in scena quest'anno a Siracusa per il XLVII Ciclo di Spettacoli Classici dell'Inda (Istituto Nazionale del Dramma Antico). Il ciclo di rappresentazioni, che avrà inizio l'11 maggio con Filottete (le rappresentazioni proseguono poi a giorni alterni) si concluderà con Le Nuvole di Aristofane, in scena dal 24 al 26 giugno. Tra i protagonisti di Filottete , (nella traduzione di Giovanni Cerri e per la regia di Gianpiero Borgia) ci saranno Sebastiano Lo Monaco, Antonio Zanoleti e Massimo Nicolini. Andromaca viene presentata nella versione di Davide Susanetti e la regia di Luca De Fusco, con Laura Marinoni e Mariano Rigillo. Rispetto alla scorsa edizione, il ciclo è stato allungato di una settimana. "Questo perché - ha detto il presidente della fondazione Inda, Roberto Visentin - nell'edizione passata abbiamo avuto 150 mila spettatori. Riteniamo di poter raggiungere una quota più alta, così abbiamo deciso di fare uno sforzo in più per gli appassionati. Gli spettacoli classici sono anche una macchina da lavoro, considerato che danno impiego a 400 persone". Ma sono ormai anche un consolidato riferimento per generazioni di allievi dei licei, che hanno potuto e possono ancora apprezzare nel loro ambiente naturale i drammi immortali di Eschilo, Sofocle, ed Euripide, e riflettere sulle analogie tra le magagne della politica attuale e la satira di Aristofane. E naturalmente ad affollare le gradinate del bellissimo Teatro Greco di Siracusa non ci sono solo allievi o ex allievi dei licei, ma anche moltissimi appassionati. Le tragedie greche a Siracusa hanno un'atmosfera particolare: lo stesso fatto che lo spettacolo inizi di giorno, al tramonto, e non di sera come avviene invece di solito nei teatri all'aperto, è un anello di congiunzione importante con il teatro antico e i suoi spettatori. La stagione teatrale dell'Inda vanta del resto numeri di tutto rispetto: nel 2010 record di incassi con 3.000.000 di euro e 150.000 spettatori paganti in 38 repliche, che significa il 7% in più rispetto al 2009, tra il 30 e il 35% in più del 2006, 2007 e 2008, circa il 100% in più del 2002, del 2004 e del 2005, il 300% in più rispetto agli inizi del regime a cadenza annuale inaugurato dalla nascita della Fondazione. Il XLVII Ciclo di Spettacoli Classici, spiegano gli organizzatori, "dà voce a due tragedie poco rappresentate ma di particolare intensità, per certi versi due drammi della crisi (composti, così come la commedia in cartellone quest'anno, nel periodo difficile della guerra peloponnesiaca), che portano in scena figure di grande dignità e nello stesso tempo relegate ai margini. Ostaggi di una umanità meschina, di un destino che appare senza via di uscita, intrappolate da regole anguste di convivenza sociale o dalla loro stessa inflessibilità". Ma alla fine sia per Andromaca che per Filottete si profila una soluzione positiva, grazie al provvidenziale intervento della divinità. Andromaca viene liberata dalla schiavitù di Neottolemo e si trasferisce, per ordine della dea Teti, nella terra dei Molossi, dove sposerà Eleno. Mentre Filottete, abbandonato ingiustamente dai compagni, non viene tradito dal figlio di Achille, Neottolemo, che all'ultimo momento si pente dei suoi raggiri, e riesce invece a tornare a Troia, dove verrà curato e parteciperà attivamente alla conquista della città. Tutte le informazioni sul ciclo di spettacoli sono sul sito dell' Inda . 
Che fare, si chiedono ora? La mascherina della giungla è calata sul viso a indicare che questa volta il loro sarà sciopero selvaggio. "Se ci bloccano il futuro bloccheremo la città". In mille, a Roma, a Porta Pia, per aprire una nuova breccia nel muro della precarietà. E poi in piazza Fiume a giocare al Monopoli della Generazione P: uno scatolone di cartone vola in aria e gli studenti avanzano di due caselle. Via della Precarietà, poi via dalla Povertà e via Alemanno subito. Che fare, ora, dopo un autunno che è sembrato un nuovo '68  -  tutta una generazione in piazza in oltre cento città italiane, e i fratelli maggiori sui tetti delle facoltà, e nuovi slogan che accompagnavano nuove speranze? L'autunno è stata la presa di coscienza politica collettiva: non avremo mai i soldi, e neppure i diritti, dei nostri genitori. Poi c'è stato il risveglio, a ridosso di Natale: ancora una volta Berlusconi non è andato giù, si è salvato per tre voti, forse comprati. E la riforma Gelmini delle università è passata, votata anche dai finiani. Che fare, ora che è maggio e ci sono sessioni di esami in tutte le facoltà d'Italia e per molti non ci sono mai abbastanza soldi in tasca? "Non sono andato in Tunisia, il viaggio nelle rivoluzioni nordafricane, perché non avevo 400 euro", racconta lo studente di Scienze politiche. Non era, non poteva essere, un nuovo '68 l'insurrezione della Generazione P. Come dice Roberto Vecchioni, che ha cantato gli ultimi giovani disperati al Festival di Sanremo, vincendolo, "a questi ragazzi manca il tempo". Quel tempo lungo degli anni pre-televisivi (e pre-Internet) che aiuta a riflettere, a macerare sconfitte, a proporre nuovi obiettivi. Oggi il "tempo breve" impone un'agenda politica (e sociale) nuova ogni giorno: si salta schizofrenicamente dal terrore nucleare all'intorpidimento di quel terrore attraverso la narcolessia referendaria. Per una stagione, l'autunno scorso, la generazione dei ventenni è stata al centro dell'attenzione. Non accadeva dall'inizio dei Novanta, il movimento della Pantera, ma bisogna saltare d'un balzo tutti gli Ottanta per ritrovare una capacità di protagonismo così vivida. Poi l'attualità schizofrenica, e la mancanza di qualsiasi interlocutore politico e sociale, li ha di nuovo recintati nei loro angoli. Ora sono in mille in piazza a Roma, i più convinti, i più politicizzati, i più consapevoli. Picchettano le banche di Unicredit e bloccano il traffico. E per sfuggire al controllo d'ordine  -  nella capitale si sono schierati tutti insieme poliziotti, carabinieri, finanzieri  -   corrono in un sol fiato fino alla stazione Termini, vogliono fermare i Freccia Rossa. Sui musi aerodinamici delle littorine d'oggi  -  ".. e corre, corre, corre la locomotiva"  -  appiccicano i loro slogan. Sembrano post-it sulla faccia di un mondo che non piace: "La precarietà nuoce gravemente al futuro". Cinquanta di loro saranno identificati dalle riprese della polizia scientifica. A Torino in tremila sono partiti da Porta Susa per arrivare al Rettorato dell'Università degli studi, nel frattempo qualcuno è riuscito a fare a pugni con gli alpini lì per le loro feste di ritrovo, altri hanno preso d'assalto il portone di Equitalia, il riscossore delle tasse. A Milano un corteo non autorizzato, duemila studenti e precari, è partito da Largo Cairoli e si è chiuso con i lavoratori in Piazza Duomo. A Napoli hanno contestato alla fermata del metrò l'aumento del prezzo dei biglietti del trasporto pubblico. Un gruppo vestito da "Banda bassotti",  interpretavano i ministri Gelmini e Tremonti, ha distribuito banconote false davanti a tutti i negozi del centro. A Genova hanno sfilato sulla Sopraelevata che corre sopra il porto, hanno bloccato il traffico per ore e alla stazione sono stati caricati dalla polizia: venti feriti. Sono tornati in piazza in cinquanta città italiane, i resti di quelli dell'autunno. Non in pochi, quindicimila in tutto, ma con prospettive strette davanti. È difficile, ora, immaginare azioni politiche e coinvolgimenti di massa senza una legge da detestare e combattere, con un autunno che sarà ancora più pesante e, probabilmente, sempre senza interlocutori. Sono tornati gli studenti in piazza, è tornata la Generazione P, che in questa Italia più povera e più sola è costretta a rappresentare la speranza. 
KANO (NOGERIA) - Sedici persone di religione cristiana sono state uccise oggi in un attacco ad un villaggio cristiano nel nord della Nigeria. Lo ha annunciato la polizia del paese africano. La Farnesina ha espresso la propria "ferma condanna per il vile attacco". Nell'esprimere "grande preoccupazione per il reiterarsi di episodi di violenza nei confronti delle minoranze cristiane", il ministero degli Esteri italiano auspica che "si possa finalmente intraprendere la strada della conciliazione e della pacifica convivenza, nel pieno rispetto di tutte le libertà individuali e del carattere multi-religioso che contraddistingue il paese africano". 
MILANO - Trimestre decisamente positivo per Tenaris, che festeggia in Borsa con un rialzo di oltre il 5%, che ne fa la migliore tra le blue chip. Il gruppo specializzato in tubi in acciai speciali - in particolare per gli oleodotti - ha annunciato che nei primi tre mesi del 2011 ha registrato un giro d'affari complessivo pari a 2,324 miliardi di dollari (+42%) composto da un +39% della divisione tubi e un +88% della più piccola divisione progetti, mentre le altre attività sono cresciute del 35%. In netta crescita rispetto a un anno fa anche l'utile operativo, migliorato del 43%, mentre il risultato netto è salito del 46%, a quota 324 milioni. I risultati del primo trimestre, leggermente superiori rispetto alle attese, sono stati premiati a Piazza Affari con un rialzo del 5,25% (il gruppo della famiglia Rocca è quotato anche a New York, in Messico e in Argentina). In particolare sono state apprezzate le attese per l'intero anno: "Ci aspettiamo - si legge in una nota della società - che il segmento tubi continui a crescere. Anche la divisone progetti e le altre attività sono attese mostrare un incremento sotenuto in confronto al 2010". Le ragioni sono spiegate dallo stesso gruppo: prezzi medi di vendita che beneficeranno di incremento dei prezzi e buon mix di prodotti, fattori questi "parzialmente compensati dalla crescita dei prezzi delle materie prime e di costi". Di conseguenza, conclude ancora una nota del gruppo, le vendite e il risultato operativo "dovrebbero continuare a crescere durante il 2011". Ottimismo mediamente condiviso dagli analisti, sebbene qualche osservatore sottolinei appunto che i costi di scrub e acciaio (necessari per i prodotti finali) saranno più elevati e di conseguenza il gruppo potrebbe fermarsi ad esprimere "margini stabili" per l'anno in corso. Oggi Mediobanca ha confermato il rating di "neutral" sulla società, mentre il giorno prima Banca Leonardo aveva un "underweight" e Banca Akros un "hold". 
ISLAMABAD - Al Qaeda ha confermato la morte di Osama Bin Laden. Lo ha riferito la tv Al Jazeera che ha riportato il comunicato pubblicato su siti islamici. L'organizzazione, che ha definito "una maledizione" per gli Usa l'uccisione del suo leader, minaccia vendetta e si impegna a proseguire la battaglia con altri attacchi terroristici. Nel comunicato si annuncia anche la prossima diffusione di un messaggio audio dello sceicco del terrore registrato sette giorni prima della morte. "Lo sceicco non ha voluto lasciare questo mondo prima di condividere con la nazione islamica la gioia suscitata dalle rivolte (nel mondo arabo) contro le ingiustizie e i loro responsabili", si legge nel comunicato, che prosegue: "A tal fine ha registrato un messaggio audio una settimana prima della morte, contenente felicitazioni e consigli, e lo diffonderemo prossimamente. Gli americani con i propri media, immagini di guerra, intelligence e apparati non uccideranno tutto quello per cui ha vissuto lo sceicco Osama. Lo sceicco Osama non ha creato un'organizzazione che possa morire dopo il suo decesso. L'organizzazione che ha creato Osama è in grado di far nascere altri uomini ed eroi del suo calibro". E anche i talebani afghani minacciano di vendicare la morte di Osama bin Laden. L'eliminazione del fondatore di al Qaeda da parte degli Usa darà "nuovo impeto" alla lotta in Afghanistan contro gli "invasori" stranieri, rendono noto gli integralisti. Obama: "Bin Laden sepolto in modo rispettoso". Celebrando su internet il leader ucciso, Al-Qaeda chiede anche che ''i corpi (delle vittime del blitz) vengano riconsegnati ai familiari''. In un'intervista tv, il presidente degli Stati Uniti Barack Obama ha affrmato che Bin Laden è stato sepolto in mare in maniera ''rispettosa''. Si è trattato di "una decisione comune", ha precisato Obama, secondo cui "francamente, abbiamo avuto maggiori accortezze nei suoi confronti, dello stesso Bin Laden quando ha ucciso tremila persone. Non li ha trattati con grande rispetto e sacralità. È questo che ci rende differenti". Obama ha parlato al talk show ' 60 Minutes ' della Cbs in un'intervista che andra' in onda domenica, ma di cui sono state diffuse anticipazioni. Per quanto riguarda le altre persone coinvolte nel blitz, Samaa tv riferisce che la figlia dodicenne di Osama Bin Laden è stata trasferita tra importanti misure di sicurezza ad Islamabad. Si tratta della ragazzina che  ha fornito una versione diversa sulla morte dello sceicco del terrore che, secondo il suo racconto, sarebbe stato catturato e ucciso a sangue freddo dai Navy Seals. VIDEO "Bin Laden sepolto in modo rispettoso" Decorati i Navi Seals. Barack Obama ha incontrato e decorato personalmente tuttti i membri dei Navi Seals che hanno ucciso lundi sera Osama bin Laden in Pakistan. Il presidente ha visto nella più totale segretezza gli uomini del commando a Fort Campbell in Kentucky poco prima di parlare di fronte agli uomini della 101 divisione dei paracadutisti, "le aquile urlanti", da poco tornati dall'Afghanistan.  Obama conferito personalmente la "Presidential Unit Citation" a tutta l'unità. Si tratta di una delle più altre decorazione Usa conferita alle truppe Usa "per atti di straordinario eroiscmo contro il nemico". Poi, parlando alle truppe di stanza nel Kentucky, Obama ha detto: "Abbiamo tagliato la testa di al Qaeda. La sconfiggeremo definitivamente" Bin Laden cinque anni ad Abbottabad. La Cia ha sorvegliato per mesi da un edificio di Abbottabad il nascondiglio nel quale Bin Laden viveva da cinque anni. Lo ha rivelato l'edizione online del Washington Post , citando fonti ufficiali anonime. Un appartamento era utilizzato come base operativa per le missioni di sorveglianza degli 007 americani, che contavano sul supporto di una rete di informatori pakistani e di quelle che sono state definite "altre fonti". Nel corso dei mesi quindi i servizi segreti Usa sono riusciti a ricostruire le giornate e le abitudini del capo di Al Qaeda, ma non sono riusciti a scattare foto né a registrare in alcun modo la sua voce prima del raid. Da agosto il nascondiglio è stato studiato grazie alle immagini raccolte via satellite. Uno sforzo così ampio e capillare da spingere la Cia nel dicembre scorso a presentarsi al Congresso per assicurarsi di poter disporre del denaro necessario a finanziarlo. Il covo della Cia ad Abbottabad, rendono ancora noto le fonti citate dal Washington Post , ancora in funzione al momento del raid, non ha svolto alcun ruolo diretto nella sua realizzazione. Da allora è stato smantellato, in parte per motivi di sicurezza, in parte perché l'operazione è considerata conclusa. Oggi, nei pressi della proprietà di Bin Laden nella città pakistana, sono state arrestate 40 persone. Sempre ad Abbottabad, nel gennaio di quest'anno, sarebbe stato arrestato Umar Patek, accusato di aver avuto un ruolo di primo piano negli attentati nelle discoteche di Bali del 2002 in cui persero la vita 202 persone: ''Era in lì per incontrare Bin Laden'', hanno sottolineato funzionari indonesiani alla Abc. La villa-bunker di Bin Laden sarà demolita nelle prossime settimane per motivi di sicurezza. Proteste anti-Usa in Pakistan . Circa 300-400 persone hanno partecipato oggi ad Abbottabad alla manifestazione indetta dal partito radicale islamico Jamaat-e-Islami contro gli Stati Uniti. Il corteo ha scandito slogan come 'Viva Osama' e 'Morte agli Usa'. Lo riferisce la stampa locale dal posto. Una simile manifestazione, ma con meno partecipanti, si è svolta anche a Peshawar, al termine della preghiera del venerdì. Jamat è il partito religioso con maggiore influenza in Pakistan, nonostante non abbia una rappresentanza parlamentare perché boicottò le ultime elezioni. La protesta è stata organizzata a Lahore (nell'est), Karachi (sud), Rawalpindi (nord) e nella capitale Islamabad. VIDEO Pakistan, in piazza per Bin Laden Ma manifestazioni per Bin Laden sono state organizzate in molti Paesi. Duecento persone hanno manifestato anche a Istanbul contro gli Stati Uniti e per denunciare la morte del leader di Al Qaeda. Intanto tremila salafiti nella moschea el Nour al Cairo hanno dedicato la preghiera del venerdì a Osama. Al termine della preghiera hanno iniziato a marciare verso l'ambasciata americana, ma sono stati bloccati dai militari egiziani. Lo riferiscono i media egiziani. Un capo religioso di una moschea di Calcutta, inoltre, ha tenuto oggi speciali preghiere per ''la pace dell'anima'' di Osama bin Laden. Decine di cittadini indonesiani, poi, sono scesi in piazza nel più popoloso Paese musulmano del sud-est asiatico per manifestare la loro disponibilità a sacrificarsi per vendicare la morte di Osama. Prosegue la caccia a Ayman Al-Zawahiri . Intanto la caccia al numero due di Al Qaeda, Ayman Al-Zawahiri, è entrata in una nuova fase, più attiva, dopo il blitz nel covo di Osama Bin Laden , durante il quale sono stati raccolti dati ed informazioni preziosi, tra i quali il progetto di un attentato contro il sistema ferroviario americano nel decimo anniversario della strage dell'11 settembre. "Gli indizi raccolti durante il raid daranno frutti nella lotta globale al terrorismo nei mesi a venire", ha dichiarato il deputato repubblicano Mike Rogers, del Michigan, a capo della commissione intelligence della Camera, citato oggi dal Washington Post. E sulla caccia ad Al Zawahiri: "Abbiamo molte informazioni su di lui. Non posso dire che sia imminente, ma credo che ci stiamo avvicinando". Tra gli elementi emersi durante l'analisi dei file e documenti raccolti, il piano di un attacco al sistema ferroviario americano, hanno detto funzionari di intelligence confermando le indiscrezioni emerse ieri. Il piano, che doveva essere attuato nel decimo anniversario degli attacchi contro le Torri Gemelle è stato preso in considerazione nel febbraio del 2010, spiegano funzionari dell'amministrazione, ma non ci sono prove del fatto che i terroristi siano andati oltre la fase iniziale, quella in cui è stata concepita l'idea di compiere l'attacco. Si consegna uno dei 47 più ricercati di Al Qaeda . Uno dei più importanti esponenti di Al Qaeda in Arabia Saudita si è consegnato alle forze di sicurezza locali, diventando il primo membro dell'organizzazione terroristica ad arrendersi dopo l'uccisione di Osama Bin Laden. Il ministero dell'interno di Riad ha fatto sapere che Khaled Hathal Al Qahtani, che figura nella lista dei 47 principali terroristi ricercati dalle autorità saudite, si è consegnato la settimana scorsa. La notizia, riferisce oggi il quotidiano britannico The Guardian , è stata accolta con soddisfazione dai servizi di sicurezza di tutto il mondo, e in particolare da quelli statunitensi. Le esatte circostanze della resa di Al Qahtani, ritenuto esponente di spicco di al qaida nella penisola arabica, non sono state rese note. 
Iren distribuisce dividendi di 0,085 euro per azione a fronte di ricavi consolidati pari a 3,381 milioni di euro, in crescita come altri dati del bilancio. L'assemblea ordinaria degli azionisti della multiutility ha approvato il bilancio del gruppo dell'esercizio 2010 e ha deliberato la distribuzione di un dividendo, al lordo delle eventuali ritenute di legge, pari a 0,085 euro per azione. Il bilancio è stato chiuso con un utile di 178 milioni (42 milioni nel 2009). Per l'azionista Comune di Parma, socio dell'azienda con il 6% delle quote, significa incassare 6 milioni 630 mila euro come ha precisato il vicesindaco Paolo Buzzi nel corso dell'affollato convegno organizzato da il Circolo Il Borgo allo Stendhal sul tema del "capitalismo municipale". Il dividendo di 0,085 euro per azione verrà posto in pagamento il 26 maggio 2011. Si tratta però dell'ultima cedola che entra direttamente nelle casse municipali dopo la recente decisione dell'Amministrazione di conferire le quote della multiutility alla holding Società di trasformazione del territorio. Stando al comunicato diramato al termine dell'assemblea da Iren, i risultati del gruppo "registrano nel 2010 una crescita di tutti gli indicatori, in forza del contributo garantito da tutti i settori, confermando la validità delle scelte di investimento effettuate, che si svilupperanno ulteriormente nei prossimi esercizi, e la solidità del proprio portafoglio di business che, grazie ad un bilanciato mix di attività regolate e a libero mercato e alle caratteristiche produttive del proprio parco impianti, garantisce un contenuto profilo di rischio". E' stato attivato il processo di rating per "l'emissione di un bond entro l'estate. La dimensione del bond sarà decisa in base alle condizioni di mercato", precisa Iren. Il debito in scadenza nel 2011 è pari a circa 110 milioni di euro e nel 2012 di altri 470 milioni di euro. Iren ha una posizione finanziaria netta negativa per 2,26 miliardi e un rapporto tra debito e capitale di 1,09 volte. ( francesco nani ) 
