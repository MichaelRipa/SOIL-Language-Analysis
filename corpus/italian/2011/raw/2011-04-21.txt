Si è impiccato a ventotto anni, nel carcere di Sollicciano oggi pomeriggio. Era nigeriano, detenuto dallo scorso mese di ottobre in attesa di giudizio per una vicenda di rissa e spaccio di droga. Quando le guardie sono inter¬venute era già troppo tardi. Soltanto ieri il garante per i diritti dei detenuti, Franco Corleone, aveva profeticamente denunciato il sovraffollamento del carcere che sfiora ormai quota mille e il crescere dei casi di autolesionismo: "Un fenomeno sempre più diffuso che deve assolutamente essere fermato". Non solo: "Nel 2010, nel penitenziario fiorentino - ha proseguito il garante per i diritti dei detenuti - sono stati registrati oltre 900 casi di violenza contro sè stessi e 200 tentativi di suicidio da parte dei reclusi". Una voce rimasta inascoltata. 
SAN FRANCISCO - Trattamento "californiano" per il presidente Barack Obama, che dopo il bagno di giovani con la conferenza in diretta Facebook insieme al fondatore Zuckerberg, si è ritrovato al centro di una contestazione creativa e ad alto effetto mediatico, ancora una volta sul tema della libertà di espressione sul web. Un gruppo di sostenitori di Bradley Manning, il soldato accusato di aver fornito a WikiLeaks i segreti del Pentagono, ha interrotto il discorso tenuto dal presidente americano Barack Obama durante il pranzo di raccolta fondi a San Francisco. Una donna si è alzata dal tavolo, di fronte ai 200 donatori democratici riuniti in un hotel della città, per gridare il suo sostegno a Manning. Subito dopo i commensali di un intero tavolo si sono alzati cantando una canzone sulla sorte di Manning, "solo in una cella" e hanno sollevato cartelli con su scritto "LIberate Bradley Manning" e foto del giovane soldato. Mentre il tavolo veniva fatto sgomberare dalle forze di sicurezza, Obama ha commentato in tono scherzoso ma con il volto visibilmente contrariato: "Era una bella canzone". Secondo testimonianze raccolte su Twitter, si sarebbe girato verso l'ex speaker della Camera Nancy Pelosi, seduta accanto a lui chiedendole ironico: "E' opera tua, Nancy?". Il gruppo dei contestatori aveva scritto il testo della canzone sul retro del menù del pranzo - costato salato, e infatti il primo verso è: "Presidente ti onoriamo, oggi ti abbiamo portato 5000 dollari a testa" - e l'ha girato ai giornalisti del pool al seguito di Obama. "Ti voteremo ancora nel 2012, del resto cosa possiamo fare? Guarda i repubblicani.... Ma non sappiamo se riusciremo a mantenere le nostre libertà in quella che tu chiami una società libera. E' vero che Terry Jones ( il pastore che ha bruciato il Corano , ndr) è legalmente libero di bruciare un libro sacro... ma in un altro luogo in questo paese, solo in una cella c'è Bradley, al buio 23 ore al giorno. Il quinto e l'ottavo emendamento dicono che queste cose non sono giuste. Noi paghiamo quel che dobbiamo, dov'è il nostro cambiamento?". La replica, a denti stretti, di Obama: "Dopo un anno e mezzo di presidenza, i cambiamenti si rivelano più difficili del previsto". Il caso di Manning è tornato alle cronache in questi giorni perché il Pentagono ha deciso il suo trasferimento dal carcere militare in Virginia dove era detenuto dal luglio scorso in un'altra struttura in Kansas. Il suo avvocato aveva denunciato abusi fisici e psicologici sul detenuto, sottoposto a misure restrittive eccezionali. 
Musica DUEL BEAT Dalle 22 circa nella sala 3 del Duel Beat di Agnano, via Scarfoglio 2/a, arriva l'Herrman Tour di Paolo Benvegnù. Il chitarrista e cantante fondatore degli Scisma proporrà anche le canzoni tratte dall'ultimo disco di inediti "Hermann". Info 081 762 2533. LANIFICIO 25 Dalle 21 al Lanificio 25, piazza Enrico De Nicola 46, di scena la BulbArtWorks, associazione che incentiva l'arte, con la partecipazione di diverse live band e dj set. Info 081 658 2915. POSILLIPO Dalle 21.30 al teatro Posillipo, via Posillipo 66, Pasqua tanguera con il cantante e chitarrista argentino Diego Moreno che presenta lo spettacolo "Asì es el tango!", dove le note di "Caminito" si fonderanno con quelle di "Munasterio è Santa Chiara" e dove Gardel incontrerà Bovio per dare vita a un "tango scugnizzo". Info 081 195 443 44. AROUND MIDNIGHT Dalle 22 all'Around Midnight del Vomero, via Bonito 32/a, il "jazz newpolitano" del gruppo formato da Antonio Onorato alle chitarre, Diego Imparato al basso, Piero De Asmundis al piano e Mario De Paola alla batteria. Info 333 700 5230. LICOLA Dalle 22 al Sea Legend di Licola, via del Mare 1, di scena The Fire, nati dalla fusione tra Shandon e Madbones. Info 380 368 7587. BACOLI Dalle 21.30 per la rassegna Slow Tour Campi Flegrei, al Batis di Baia, via Lucullo, il live-concert dei Samba de novo & Paolo Licastro, per un viaggio ideale tra il Brasile e la canzone d'autore italiana. Info 339 792 6749. MARIGLIANO Dalle 22 a La Loggia dei Pirati di Marigliano, via Domenico Morelli 2, Ingresso 15 euro. concerto degli Almamegretta, storico gruppo dub napoletano formato da Marcello Coleman (voce), Gennaro T (Gennaro Tesone, batteria), Pablo (Paolo Porcari, tastiere), Fefo (Federico Forconi, chitarra) e 4mx (Mario Formisano, basso). Info 393 943 2504. CASERTA Dalle 21.30 all'Oddly Shed di Caserta concerto dei 24 Grana. L'ormai storica band partenopea guidata dal cantante Francesco Di Bella,  presenterà dal vivo i brnai del suo ultimo album, "La stessa barca". Ingresso 10 euro. SALERNO Al Polo Nautico di Salerno, lungomare Colombo, serata di musica lounge, jazz e acid jazz, alternative rock e funk: alle 20 aperitivo e buffet, alle 22 gli svedesi Stars in Coma da Malmoe presentano l'album "Midnight Puzzle". Dalle 23 dj Tony Borlotti e il suo beat anni '60. Subito dopo il concerto dei Link Quartet. Ingresso gratuito. Info 340 163 6979. CAVA DE' TIRRENI Dalle 22.30 al pub Il Moro di Cava dè Tirreni, jazz e canzone d'autore con il trombettista Fabrizio Bosso e il suo quartetto formato da Lorenzo Tucci alla batteria, Luca Bulgarelli al contrabbasso, Luca Manutza al pianoforte. Ospite la cantante Simona Molinari. Info 089 445 6352. Classica SAN CARLO Dalle 18 al teatro San Carlo, via San Carlo 98/f, concerto per le festività di Pasqua con l'Orchestra e il Coro del San Carlo. Direttore John Axelrod. Maestro del coro Salvatore Caputo, soprano Sofia Soloviy, baritono Pietro Spagnoli. In programma, il Requiem tedesco op.45 di Brahms. Info 081 797 2331. VOMERO Domani alle 11 in via Scarlatti spettacolo musicale itinerante. Dalle 18 nella Chiesa dell'Incoronata musica sacra con l'ensemble barocco "Le Musiche da Camera" che eseguirà lo "Stabat mater" di Nicola Sala. Info 081 795 6162. ISCHIA Domani dalle 17 ai Giardini La Mortella di Forio d'Ischia, di scena la giovane pianista Ilaria Loatelli che, nell'ambito della stagione di musica da camera, interpreterà musiche di Beethoven, Mendelssohn, Brahms. CASERTA Dalle 20.45 nella chiesa dell'Immacolata Concezione di Caserta, via San Carlo, musiche strumentali per la Passione con la Cappella Strumentale "I Musici di Corte". In repertorio brani di Caldara, Stradella, Sigismondo, Handel. Teatro TIN Dalle 17.30 al Tin, Teatro Instabile Napoli, vico Fico Purgatorio ad Arco 38, inaugurazione della mostra dedicata ad Annibale Ruccello, a cura di Nicola D'Ammora che negli anni Ottanta realizzò le locandine degli spettacoli dell'artista scomparso. Dalle 21.30 debutta lo spettacolo "Mamma", con Rino Di Martino per la regia di Antonella Morea. Ingresso 10 euro, ridotto 8 euro. Info 338 473 1271. ELICANTROPO Dalle 21 al teatro Elicantropo, vico Gerolomini 3, "Studio perimetrale intorno all'incertezza" di Massimo Maraviglia. Info 081 296 640. CABARET PORT'ALBA Dalle 22 al Cabaret Port'Alba, civico 30, "'A Sceneggiata", con la partecipazione di Antonio Buonomo, espressione popolare del teatro napoletano. Ingresso 15 euro. Domani di scena Marco Cristi. Info 081 549 9953. TORRE ANNUNZIATA Dalle 21 per la rassegna "Sprißen" (germi teatrali), nella palestra "Diffusioneteatro" di Torre Annunziata, via Carminiello 5, in scena "Campo Mentale", un progetto di Studioteatro con Davide Chimenti, Gianluca d'Agostino, Danila Sanniola. Ingresso gratuito. CASERTA CIVICO 14 Dalle 21 al teatro Civico 14 di Caserta, vicolo Della Ratta, "Enrico, l'ultimo", pièce teatrale ispirata all'Enrico IV di Luigi Pirandello, interpretato da Roberto Solofria. Info 0823 441 399. Agenda KESTE' Fino al 12 maggio al Kestè, largo San Giovanni Maggiore Pignatelli 25, mostra di fumetti in collaborazione con "Napoli Comicon". Domani un'altra mostra al Kestè D'Inner di Pozzuoli. Info 081 551 3984. 
TOKYO - Il Giappone "si riprenderà sul medio-lungo termine" e dopo la crescita dello 0,8% nel 2011, dimezzata sull'1,7% di novembre a causa del sisma/tsunami dell' 11 marzo scorso, l'economia rimbalzerà nel 2012 con un +2,3%. Il segretario generale dell'Ocse, Angel Gurria, a Tokyo per incontri istituzionali e per la presentazione del rapporto sull' outlook del dopo catastrofe, si è detto "fiducioso sulla piena capacità di recupero" del Sol Levante, pur riconoscendo che, con il rischio di blackout elettrico e il tonfo della produzione "che non sarà come il 20% dello shock post Lehman Brothers del 2008", ogni ipotesi "ha margini di errore piuttosto ampi". La previsione dell'Ocse sul 2011 si confronta con l'1,4% dell'Fmi e l'1,5% della Asian Development Bank, mentre diverse istituzioni private hanno al contrario valutato una fase di contrazione del ciclo economico. La priorità del Giappone, insieme ai bisogni umanitari, alla ricostruzione e alla chiusura della crisi nucleare, è "il consolidamento fiscale nel medio periodo". Sulle finanze del Paese, ha osservato Gurria, pesano gli oneri della sicurezza sociale e della sanità, nonchè la crescita del debito pubblico salito al 200% del Pil: per questo è "importante finanziare la spesa con gli aumenti a breve termine dei ricavi". Il governo di Tokyo, ha rilevato ancora il numero uno dell' istituzione di Parigi, dovrebbe cercare di stimolare la crescita in un ambiente segnato dalla deflazione, "con strategie specifiche perchè ci sono pochi margini di manovra sul fronte fiscale. Con tutte queste cose insieme, un'azione equilibrata rappresenta una sfida politica molto, molto complicata". Il Giappone ha un'aliquota impositiva sui consumi al 5%, "ai minimi rispetto a economie sviluppate come quelle in Europa", mentre è al vertice tra i Paesi dell'Ocse per la tassazione sulle imprese. Il rialzo dell'Iva è da attuare in tempi rapidi e "in modo graduale per non soffocare l'economia": anzi, il raddoppio potrebbe essere "il primo passo". E' importante "dare un segnale in situazioni del genere", ha concluso Gurria. L'incognita persistente è l'invecchimento della popolazione che potrebbe scendere sotto quota 100 milioni al 2050, contro il livello attuale a quota 127 milioni: il rapporto tra persone attive e singolo pensionato scenderebbe in questo scenario da 2,8 del 2009 a 1,3 del 2050. Sul punto, l'Ocse invita a prendere iniziative rapide, non più rinviabili. 
ROMA - E' di almeno 16 morti e diversi feriti il bilancio di una bomba esplosa a Karachi, nel sud del Pakistan, in un'affollata ricevitoria per scommesse. La deflagrazione è stata causata da una granata lanciata da sconosciuti. I feriti, oltre 35, sono stati trasportati nel più vicino ospedale della metropoli. Almeno dieci sono in gravi condizioni. L'attacco è avvenuto in a Ghas Mandi, vicino all'area di Liyari, una zona dove ci sono stati diversi omicidi di recente in seguito a faide tra clan politici rivali. Secondo la polizia, la ricevitoria ospitava scommesse illegali ed è gestita da criminali. L'attacco potrebbe essere la conseguenza di una battaglia tra bande rivali. Da quanto si è appreso, il lancio dell'ordigno ha fatto seguito a una lite tra due gruppi di uomini che si trovavano nel locale. 
UDINE  - Se Claudio Lotito era arrivato addirittura a chiedere una task force per vigilare sul finale di campionato, ben più bassi sono i toni in casa udinese, ma Giampaolo Pozzo sente il bisogno di farsi sentire dopo la designazione di Paolo Valeri, della sezione di Roma, per dirigere il match dei friulani contro il Parma: "Valeri è un ottimo arbitro, lo ha dimostrato per tutto l'arco della stagione  -  premette il numero 1 bianconero  -  forse, però, sarebbe stato meglio designare un arbitro non romano per Udinese-Parma". "VALERI NON OPPORTUNO" - "Non voglio assolutamente innescare polemiche  -  prosegue Pozzo  -  sto soltanto riflettendo a voce alta. Siamo in lizza per un posto in Champions League e le nostre contendenti sono due squadre capitoline. Per questo motivo penso che sarebbe stato più opportuno designare un arbitro di un'altra città. Lo dico non soltanto pensando a possibili torti contro l'Udinese, ma più semplicemente perché sono preoccupato della tranquillità dello stesso Valeri. Ho la massima stima e il rispetto per la professionalità degli arbitri di serie A e sono sicuro che nessuno si farà condizionare da elementi esterni". "LE ROMANE FAREBBERO LO STESSO" - Pozzo non urla all'imbroglio, quindi, ma mette le mani avanti in vista di sabato: "Vista l'importanza della posta in palio per tutte le squadre in corsa per il quarto posto - conclude il patròn friulano - mi sono permesso questa piccola riflessione. Non dubito che anche Roma o Lazio avrebbero potuto palesare gli stessi dubbi se, a dirigere le loro partite, fosse stato designato un fischietto di Udine o friulano". Leggi i commenti I commenti dei lettori 
MILANO - Unicredit mette la parola "fine" ai piani di cessione di Pioneer, come anticipato dall'A.d Federico Ghizzoni e spiega che per la società di asset management "la miglior soluzione è la crescita organica, anche alla luce dell'evoluzione del mercato negli ultimi dodici mesi". Per Pioneer è pronto così un piano strategico che punta ad un ulteriore miglioramento della qualità dei prodotti. Piazza Cordusio - che oggi ha riunito i comitati strategico e nomine in vista del Cda e dell'assemblea in programma a Roma la prossima settimana - si dice, quindi, convinta che l'attuazione di questa strategia renderà Pioneer ancora più competitiva. L'obiettivo è di aumentare il valore per i clienti del gruppo e di favorire la possibilità di cogliere ulteriori opportunità di crescita per il futuro. E i numeri sembrano già dare ragione alla scelta di Unicredit. Gli utili e i ricavi della societa di asset management sono aumentati del 13% rispetto a quelli del 2009 e le masse in gestione sono cresciute da 176 miliardi di euro di fine 2009 a 187 miliardi di euro a fine 2010. Per la controllata nel risparmio gestito si erano fatte avanti le francesi Amundi e Natixis e la britannica Resolution, e si era persino palesata l'ipotesi di un polo made in Italy con l'Eurizon di Intesa Sanpaolo. Ma se la partita su Pioneer è chiusa, su Piazza Cordusio resta, comunque, grande attenzione dal momento che si tratta dell'unico grande istituto che ha escluso, fino ad ora, un aumento di capitale, mentre tutti gli altri (Intesa SanPaolo, Ubi Banca, Bpm, Mps, Banco Popolare) hanno provveduto o provvederanno a sostanziose iniezioni di liquidità per rispondere ai più stringenti criteri di Basilea 3. Ghizzoni ha spiegato a più riprese che la banca è ben patrimonializzato (il core tier 1 è all'8,58%) ma secondo il mercato è solo una questione di tempo. A fine anno, peraltro, sarà redatta la lista delle Sifi, le istituzioni finanziare sistemiche che dovranno possedere livelli di capitale più alti, e nella quale, con ogni probabilità, sarà inclusa anche Unicredit. A quel punto l'istituto, per arrivare ai livelli di Tier 1 del 10% previsti per le grandi banche, dovrà aumentare la sua dotazione patrimoniale. 
