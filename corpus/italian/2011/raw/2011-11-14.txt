Sostenibilità e intrattenimento sono due sfere della dimensione "sociale" solo apparentemente inconciliabili. A dare per primo una prova concreta delle tante possibili connessioni fra la tutela ambientale e il divertimento nottambulo in città, è il quartiere San Salvario, dove da oggi comincia in via ufficiale la sperimentazione di un progetto pilota che coinvolge direttamente non solo i locali e il popolo della movida, ma anche i residenti. Nato per iniziativa dell'associazione culturale "Nessuno", il consorzio "San Salvario Sostenibile" si propone come un servizio innovativo per "migliorare la qualità della vita dei cittadini con agevolazioni e sconti presso le attività commerciali che vi aderiscono". Un meccanismo facile ed efficace di interazione che parte da una piattaforma sul web, un sito internet dove si trovano tutte le informazioni sui locali aderenti e sul loro "tasso" di sostenibilità (calcolato sulla base delle azioni messe in campo a sostegno dell'ambiente e di altri servizi "sostenibili" offerti ai clienti), e che poi si concretizza in una card cartacea ed elettronica, ordinabile attraverso internet e nei due punti di distribuzione alla Libreria Trebisonda di via Sant'Anselmo e alla Biblioteca Shahrazàd di via Madama Cristina, sulla quale vengono "caricati" gli sconti, dal 5 al 10 per cento su ogni consumazione, di cui si può godere nei diversi indirizzi della zona. Dopo il lancio informale nei giorni caldi dell'arte contemporanea e di Paratissima, "San Salvario Sostenibile" si rimette in moto da oggi facendo leva sui duecento iscritti già registrati sul sito e una rete di dieci locali che già si stanno imapegnando sul fronte della sostenibilità: "L'idea forte  -  spiegano dall'associazione "Nessuno"  -  è quella di ricucire lo strappo che si è venuto a creare tra i residenti e i locali sempre più numerosi e rumorosi presenti nel quartiere. Poterlo fare innescando un circuito virtuoso all'insegna dell'ecosostenibilità, ci pare un valore aggiunto di primaria importanza. Concretamente premiamo quelle persone che scelgono certi esercizi commerciali che si dichiarano sostenibili e che dimostrano di fare tutto il possibile per progredire su questa strada". E' il caso dello "Sbarco", cocktail-bar di via Silvio Pellico con annesso ristorante popolare, che attraverso San Salvario Sostenibile informa adesso i residenti e i clienti che il locale "utilizza materiali biodegradabili, incentiva l'utilizzo delle biciclette e dei mezzi pubblici, e ancora sensibilizza la clientela al rispetto della quiete del quartiere". Ogni cittadino-tesserato, invece, da parte sua potrà utilizzare il sito per proporre nuove idee o esprimere critiche e giudizi sull'operato degli esercenti, a cominciare da come questi gestiscono la raccolta differenziata dei rifiuti o la promozione della mobilità sostenibile. 
Le rassicurazioni della Chiesa greco-ortodossa di New York non convincono più. Il sindaco Michele Emiliano vuole avviare le procedure per chiedere la restituzione dei 250mila euro dalla giunta Di Cagno Abbrescia per ricostruire la chiesetta di Saint Nicholas, a Ground Zero. L'immobile, come si ricorderà, crollò insieme con le Torri Gemelle, l'11 settembre 2001. Emiliano è orientato a chiedere che la somma venga restituita al Comune di Bari. La decisione è maturata, dopo che ha incontrato a New York il console generale italiano Natalia Quintavalle. A lasciare perplesso il sindaco sono i tempi lunghi della ricostruzione. Nessun dubbio sulla volontà del patriarcato greco-ortodosso di New York di ricostruire la chiesetta, ma la prospettiva che se ne cominci a parlare nel 2013 per Michele Emiliano equivale a un'incertezza. Per questo, a tutela del patrimonio e delle risorse della città di Bari, l'azione per il recupero della somma sembra ormai inevitabile. I soldi furono donati nel 2002 all'arcidiocesi greco-ortodossa d'America, dopo una missione nella Grande Mela dell'allora primo cittadino, Simeone Di Cagno Abbrescia. Per la passata amministrazione, il contributo serviva a dare un segnale di vicinanza da parte Bari, la città che ospita le reliquie di San Nicola, ai devoti di San Nicola che si trovano dall'altra parte dell'oceano. Il Patriarcato depositò la somma in un fondo speciale. Circa un mese fa, rispondendo alla richiesta del sindaco di Bari, Michele Emiliano, che aveva chiesto lumi sulla destinazione dei fondi stanziati dal suo predecessore, l'arcivescovo Andonios, della chiesa greco-ortodossa di New York, assicurò che i soldi sono ancora lì. Saranno effettivamente utilizzati per la ricostruzione della chiesetta a Ground Zero, ma soltanto dopo che verranno completati i lavori di ricostruzione degli altri edifici. Il rappresentante della chiesa greco-ortodossa azzardò che le operazioni non cominceranno prima del 2013. Di certo - assicurò - la chiesetta di Saint Nicholas sarà ricostruita e l'edificio sarà riaperto al culto. "Possiamo assicurarvi - disse ancora l'arcivescovo - che rappresentanti della città di Bari e del governo italiano saranno invitati a condividere con noi questa gioiosa e gloriosa occasione". Emiliano sembra però aver perso la pazienza. 
NEW YORK - Ora la Nba rischia davvero di non partire più. Dopo mesi di stallo, che hanno portato già alla cancellazione di centinaia di partite, i giocatori della pallacanestro professionistica americana hanno rifiutato anche l'ultima offerta avanzata dai club, minacciando addirittura una class action. UNA PROPOSTA INGIUSTA - "La proposta è assolutamente ingiusta", ha detto Billy Hunter, direttore esecutivo del sindacato (NBPA) dopo il meeting a cui, a New York, hanno preso parte i rappresentanti delle 30 squadre. " A questo punto gli atleti non sono disposti ad accettare nessun altro ultimatum. Siamo pronti a promuovere un'azione legale antitrust contro la Nba. Ci hanno messo davanti un ultimatum inaccettabile estremamente iniqui che rifiutiamo e rispediamo al mittente. LA DECISIONE MIGLIORE - "Questa è la miglior decisione per i giocatori", ha aggiunto Derek Fisher, presidente dell'associazione. "Molti di loro stanno mettendo in gioco tutti quello che hanno. E se siamo arrivati a questo punto è perché sentiamo che è importante ottenere un accordo non solo per i giocatori di oggi ma anche per quelli del futuro", ha concluso. I PUNTI DELLA DISCORDIA - La proposta formalizzata dal commissione David Stern, prevedeva una divisione delle entrate a metà: 50% ai proprietari e 50% ai giocatori, che secondo il contratto scaduto il 30 giugno ricevevano invece il 57% della torta. La bozza del contratto, secondo i giocatori, che l'hanno scartata all'unanimità, definisce in maniera troppo rigida il salary cap e pone troppi paletti al mercato dei free agent. NON CI SONO BASI PER LA TRATTATIVA - "Con queste basi non proseguiremo la trattativa", ha detto Fisher guardando avanti. "Adesso lasceremo che i nostri legali si mettano a condurre le cose. Noi - ha affermato il veterano dei Los Angeles Lakers- vorremmo continuare a lavorare e a trattare. Ma è evidente che in questo momento il processo si è interrotto". Questa decisione potrebbe portare allo scioglimento del sindacato e intricare ancora di più i rapporti di forza nel basket più famoso al mondo. STERN CONTRARIATO - Stern, dal canto suo, si è, infatti, detto visibilmente contrariato: "La decisione dei giocatori è profondamente sbagliata. Sembrano determinati all'autodistruzione e questo è triste. Hanno detto che abbiamo imposto loro un ultimatum? Non è vero", ha aggiunto il n. 1 della lega. "Era una proposta modificata, che andava incontro a molte delle richieste fatte dopo una negozizione durata 2 anni e mezzo... altro che un ultimatum...". CITAZIONE A GIUDIZIO SENZA EFFETTI - I giocatori sembrano intenzionati a citare in giudizio la controparte, che avrebbe violato le leggi sulla concorrenza e imposto la serrata: "E' un'azione che vogliono intraprendere per capire se possono spaventare i proprietari. Ma non accadrà", sottolinea Stern. Certo è che ora la stagione è sempre più a rischio... "Le possibilità che l'annata ci sfugga di mano è reale e sarebbe una tragedia", ha concluso. Leggi i commenti I commenti dei lettori 
Nella riserva delle parole “non politicamente corrette” ce n’è una che le rappresenta tutte, l’esemplare più a rischio nell’oasi del vocabolario politico: è la parola “classe”. Due sillabe scomode, fastidiose “e per questo – come dicono gli studiosi William Gambetta e Fabrizio Capoccetti – relegate unicamente nel dizionario  di alcune discipline accademiche, come la sociologia e la storia”. Allontanata dalla politica, dimenticata proprio, l’espressione “classe” sarà recuperata dalla soffitta del dibattito pubblico proprio da Gambetta e Capoccetti mercoledì sera, nel corso del quinto incontro di “Dissidenze. Parole non politicamente corrette. Dialoghi tra storia e filosofia”: il ciclo di seminari promosso in collaborazione con il Centro studi movimenti di Parma. Dopo le serate dedicate a “Governo della paura”, “Esclusioni”,  “Violenza” e “Confine ” ( LEGGI ) appuntamento dunque alle 21.15 in borgo San Silvestro con la madre di tutte le parole “proibite”, fatta grande dal marxismo fino agli anni Settanta e oggi sostituita da espressioni più in voga ma completamente differenti - pur se legate a categorie affini come sopraffazione, privilegio, diseguaglianza – quali “ceto”, “ordine sociale” e soprattutto “casta”, quest’ultima in particolare “veicolata – spiega Gambetta - da un diffuso uso giornalistico a cui ha corrisposto di fatto una sensibilità diffusa di fastidio, quando non di opposizione, per le dinamiche politiche dominanti”. La cesura epocale, il crepaccio cronologico che pare aver inghiottito per sempre la “classe” è naturalmente il passaggio dagli anni Settanta agli anni Ottanta: il crack che segna anche la fine del tempo delle piazze e lo stop ai movimenti. “La rimozione del concetto – spiegano Gambetta e Capoccetti – risale proprio ad una trentina di anni fa, al momento in cui si chiude il grande ciclo di lotte operaie e iniziano i grandi processi di ristrutturazione produttiva con l’espulsione dagli stabilimenti di decine di migliaia operai. Quella fase cioè che è stata definita di “postfordismo” e che in anni più recenti ha visto, nei paesi a capitalismo avanzato, veloci processi di “deindustrializzazione” (vale a dire di dismissioni di impianti industriali e la loro dislocazione in zone geografiche dove la manodopera costa meno)”. In quell’improvvisa e bruciante consunzione del lungo Sessantotto “la classe operaia sembra essere sparita, sostituita dall’automazione e da intelligenze artificiali. Gli operai sembrano essere diventati invisibili o quando visibili, semplici impiegati addetti alla programmazione di macchine che potrebbero anche fare a meno di loro”. Essendo la “classe operaia innervata da una matura consapevolezza del proprio ruolo nel progresso storico – spiega Gambetta, che anticipa alcuni passaggi dell'intervento preparato per mercoledì – essendo cioè cosciente di essere 'per sé', secondo la definizione di Marx, ovvero capace di far valere i propri interessi nel riscatto sociale, essa era di fatto, tout court, la classe in lotta, unita socialmente e proiettata verso la sua emancipazione”. Quando però il crepaccio s’è spalancato sullo scavallare dei Settanta e ha inghiottito le certezze con cui la “classe operaia” era riuscita ad arpionare quasi il paradiso,  “sono arrivati i tempi dell’espulsione delle migliaia di addetti dal ciclo produttivo, e i conflitti si sono fatti più limitati e fiacchi o neppure vi sono stati facendo venir meno l’idea stessa della classe. Insomma se la classe era quella che lottava e riscattava l’intera umanità, quando essa ha smesso di lottare e riscattare l’umanità, semplicemente non esisteva più”. 
Sosta e biglietti dell'autobus si pagheranno via sms. Il progetto "Bari digitale 2.0", messo a punto da Exprivia e approvato ieri dalla giunta comunale, darà presto il via a una sperimentazione di 24 mesi per il pagamento della sosta e dei servizi di trasporto urbano. Il sistema, che non comporterà alcun onere per Palazzo di Città, sarà attivo attraverso l'utilizzo di smartphone con dispositivi Gps e connessione Internet. Il progetto Bari Mobile di Exprivia prevede un'applicazione scaricabile da AppStore e AndroidMarket. Sarà attivato un borsellino elettronico del Comune, il cui credito potrà essere ricaricato o speso dagli utenti per acquistare servizi comunali (per questo progetto pilota il borsellino sarà abilitato al pagamento da cellulare dei biglietti degli autobus Amtab e della sosta sulle strisce blu). È anche previsto un sistema di acquisto di titoli di viaggio Amtab, con rilascio di ricevuta elettronica per il controllo. E ancora: un sistema di pagamento della sosta delle auto su strisce blu, senza più l'acquisto di grattini o recarsi ai parcometri, e un sistema a uso dei controllori per verificare la validità dei titoli di viaggio e della sosta delle auto. "L'amministrazione comunale  -  dichiara l'assessore all'innovazione e informatizzazione, Annabella De Gennaro, che ha messo a punto il provvedimento  -  vuole utilizzare tutte le possibilità offerte dalle nuove tecnologie per semplificare la vita del cittadino. Abbiamo scelto di avviare la sperimentazione partendo dal settore mobilità". Soddisfatto anche il consulente per la mobilità, Antonio Decaro. "Questo progetto  -  dichiara  -  rappresenta un ulteriore sforzo per fare in modo che il sistema della mobilità urbana sia al passo coi tempi". 

MODENA - La sfortunata sconfitta con l'Empoli (0-2 dopo aver fallito tante occasioni per il pareggio) è costata cara a Cristiano Bergodi. L'ex difensore della Lazio, dopo 24 ore di riflessione, è stato esonerato dal Modena che ha deciso, per ora, di affidare la panchina all'allenatore della Primavera Agatino Cottone. "La società ringrazia Bergodi per il lavoro finora svolto e gli augura le migliori fortune professionali", si legge in un comunicato sul sito della società. "Al rientro del presidente Rinaldi e del direttore sportivo Pari - aggiunge la nota - sarà valutata la situazione tecnica della squadra con tutti gli altri soci del Modena per eventuali altre soluzioni". FATALE LA CONTESTAZIONE DEI TIFOSI - A Bergodi, rientrato lo scorso in Italia da diverse esperienze in Romania, al di là della sconfitta è stata fatale la contestazione della tifoseria, già infuriata per il tracollo (2-5) nel derby col Sassuolo di due settimane fa. Il tecnico, che la passata stagione aveva guidato il Modena in un campionato abbastanza positivo, era riuscito da qualche giornata a risollevare la squadra dopo un avvio negativo. Ma le ultime 2 sconfitte interne gli sono state fatali. Per Cuttone, che in passato ha allenato Marsala, Pro Vercelli, Catanzaro, Cesena, Gualdo, Giulianova, Gubbio, Colligiana e Benevento, si tratta della prima esperienza con un club di serie B. Leggi i commenti I commenti dei lettori 
"Non ho mai raccomandato nessuno, la mia frase è stata equivocata". Si è difeso così il capogruppo alla Regione del Partito Democratico, Antonio Decaro, interrogato stamane dalla pm della Procura di Bari Desiree Digeronimo nell'ambito dell'inchiesta sul presunto malaffare nella gestione della sanità pugliese che vede indagate 41 persone, tra le quali il senatore Alberto Tedesco. Dopo aver ricevuto l'avviso di conclusione delle indagini, Decaro, tramite il suo avvocato, Michele Laforgia, aveva chiesto di essere ascoltato. Il politico è accusato di un concorso in tentativo di abuso d'ufficio, secondo la magistratura avrebbe provato a raccomandare, procurandogli in anticipo le tracce di esame, un cugino per un concorso all'Arpa (Agenzia regionale protezione ambiente). Concorso che, però, il parente di Decaro poi non ha vinto. "Le parole raccolte nelle intercettazioni ambientali non si riferivano ad una raccomandazione per mio cugino, parlavo di un'occupazione di suolo pubblico ad Acquaviva delle Fonti", così si era già difeso pubblicamente il consigliere regionale. Tesi confermata stamane davanti al magistrato inquirente. Secondo l'inchiesta barese, la sanità pugliese dal 2008 al 2009 sarebbe stata nelle mani di una cupola criminale capeggiata da Tedesco. 
Ficarra e Picone hanno fatto poker. Esce mercoledì 23 novembre "Anche se è amore non si vede", il quarto film diretto dal duo comico palermitano. Al loro fianco Ambra Angiolini, Diane Fleri e Sascha Zacharias. Un'ora e mezza di risate allo stato puro, basate sulla più classica commedia degli equivoci, dove il vero protagonista è l'amore: dato, ricevuto, condiviso, equivocato, ricambiato e a volte ingiustamente tradito. Al centro della trama sono naturalmente Salvo e Valentino, due amici che gestiscono una piccola società di servizi per il turismo. Punto di forza dell'azienda è un restaurato e coloratissimo autobus inglese, che trasporta i turisti tra i monumenti di Torino. Alle loro dipendenze c'è Natascha, una giovane e bella guida turistica, che non conosce però nessuna lingua straniera. FOTO Le immagini di "Anche se è amore non si vede" I due poi caratterialmente non potrebbero essere più diversi: Valentino è abbastanza timido e riservato, mentre Salvo è parecchio intraprendente e sfacciato. In crisi con la sua fidanzata storica a causa della gelosia, Valentino riceve l'aiuto di Salvo, impegnato a trovargli una donna che lo faccia tornare a vivere e a sorridere. Ma anche Valentino vuole mettere fine alla vita scanzonata e frivola di Salvo, trovando la compagna della vita all'amico e collega di lavoro. A complicare le cose arriverà, direttamente dagli Usa, Sonia, amica dei due. Da questo momento iniziano equivoci, disguidi e gelosie basati sul "non detto". 
