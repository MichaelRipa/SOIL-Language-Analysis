Omicidio davanti al supermercato nel sabato dello shopping: è accaduto poco dopo le ventuno davanti all’Auchan di Venaria, quando il centro commerciale aveva appena chiuso. La vittima è una donna di 46 anni, si chiamava Manuela Corradino, abitava in paese e lavorava come commessa alla shopville. I carabinieri hanno fermato un vigilante di origine marocchina, 41 anni, residente a Torino, in servizio al supermercato francese e lo hanno condotto in caserma a Venaria. Secondo una prima ricostruzione sarebbe stato lui ad uccidere la donna dopo averla attesa all’uscita del lavoro e dietro l’omicidio ci sarebbe la pista passionale. Forse un amore finito oppure una storia sentimentale contrassegnata dalla gelosia. Tra i due infatti pare ci fosse una relazione finita un mese fa. Un giallo dunque risolto a tempo di record dagli uomini del colonnello De Vita anche se restano molti particolari della tragedia ancora da chiarire. 
Lo scopo del nome è quello di attirare clienti. Ma il fatto che un bar di Livorno scelga di chiamarsi "Bunga bunga" è solo l'ultima delle ironie della città più irriverente della Toscana nei confronti del premier. In principio furono infatti i cori della curva nord dello stadio di Ardenza che, destinati al presidente del Consiglio, costavano ogni domenica una multa salata al presidente del Livorno, poi vennero le 20 mila bandane dei tifosi in trasferta a San Siro che salutarono l'esordio della squadra in serie A dopo 55 anni. Passando dal 'Vernacoliere', si è poi giunti ai 'Berliandolì (coriandoli con la faccia del Cavaliere realizzati in un centro di grafica). "Il nome l'abbiamo scelto per dare una spinta all'attività - raccontano i due gestori, Maurizio e Monica - Quando l'abbiamo detto al commercialista gli sono brillati gli occhi". L'apertura del "Bunga bunga", annunciato dalle cronache cittadine, ha avuto subito successo: tra i primi clienti una coppia di turisti tedeschi che ha chiesto di poter fare una foto all'ingresso. Niente di politico, assicurano i baristi, solo verve livornese, tanto che hanno già tappezzato una parete del bar con vignette e caricature di politici di sinistra e di destra. "Ce ne hanno promessa anche una del sindaco - rivela Maurizio - e ci hanno promesso una sua visita". Il bar, come tutti i locali che si rispettino, ha anche le sue specialita, come il panino 'Ruby': dentro oltre alla salsa la verde c'è anche la porchetta.  Ma senza Berlusconi Livorno come avrebbe fatto? "Di sicuro non si apriva il bar" è la risposta dell'umorista e pittore Alberto Fremura (che dipinge in una torre a picco sul mare, a Calafuria, e dice di voler diventare Nobel per la pace). "D'altronde - prosegue - da questo spirito non si guarisce, è una malattia genetica, da generazioni". L'editore-libraio Guido Guastalla, figura illustre della Comunità ebraica livornese, ex Forza Italia e ex Pdl e ora in Fli, è "convinto che se venisse a Livorno Berlusconi sarebbe capace di ammaliare i livornesi e diventarne amico". Il bar con l'insegna canzonatoria "riporta piuttosto - prosegue Guastalla - la vicenda a una dimensione che è la sua, cioè spiritosa perché la politica è una cosa e il sesso un'altra. Livorno non si smentisce mai: anche quando le battute sembrano pesanti, in realtà sono più leggere di altre". La prende con il sorriso anche la capogruppo del Pdl in Provincia Costanza Vaccaro: "L'ironia di Livorno è ben nota, sfottò e prese di giro sono all'ordine del giorno - afferma - E' una boutade che non ha intenti politici. Anzi, sono convinta che se il presidente del Consiglio sapesse, la prenderebbe a ridere con una delle sue battute e, anzi, diventerebbe un buon motivo per invitarlo a bere un caffè qui da noi". Alla fine, aggiunge la Vaccaro, "il governo si sta rafforzando e sono convinta che, dopo i processi, della vicenda del 'bunga bungà resteranno solo la speculazione politica e il bar di Livorno". 
DAMASCO - Duma seppellisce i suoi morti, mentre gli attivisti danno conto di una quarantina di arresti dopo il venerdì di protesta. Nella città-satellite di Damasco, teatro degli scontri più sanguinosi, le casse in legno coi corpi di Fouad Balla, Ahamd Rajab, Ibrahim al-Mubaied e Mohamed Alaaia, tutti e quattro abbattuti dai cecchini, sfilano in piccole processioni familiari verso il Makbarat Duma, il cimitero. I mutadhaher, i dimostranti, non riempiono la piazza. Del resto, infuria il Khamsin, il vento di primavera carico di sabbia del deserto, con raffiche che sfiorano i 100 chilometri l'ora. Lo scirocco flagella gli occhi con grani di polvere che accecano anche i sistemi elettrici, e rendono inservibili i telefonini. Tacciono anche i Twitter locali. Né le forze di sicurezza esplodono candelotti lacrimogeni, in queste condizioni. Nel giorno della tregua imposta dal Khamsin, gli attivisti compilano gli elenchi delle retate. L'Osservatorio siriano dei diritti umani calcola 21 arrestati fra Dera'a e Homs, la prima sul confine giordano, l'altra a Nord della capitale. A Duma, sono 12. Dietro a quel numero ci sono le facce di Tamam, Muhamed, Tarek, due Hassan, Adnan, Ammar, Ali, Muhie, Fares, Emad e del dottor Adnan Wehba, medico di cui si dice un gran bene in città. Le famiglie dei prigionieri si recano alla stazione della polizia per presentare un Mahdar, un esposto. Poi vengono istruite a inviare le informazioni ai gruppi per la difesa dei diritti civili. Prima che fosse arrestato, anche il dottor Wehba era stato ferito dai cecchini. Gli shebab ne hanno preso uno, e più tardi l'hanno consegnato alle autorità. L'uomo s'era appostato sulla terrazza in cima a un edificio di cinque piani, dietro uno spigolo del muretto. In quel punto c'è un dislivello di pareti: un osservatorio ideale per sparare in basso. I ribelli giurano e spergiurano che lo sniper sia un poliziotto. L'agenzia Sana, invece, parla di un gruppo armato, e di morti e feriti anche fra gli agenti di Stato. I militanti dei diritti umani non si pronunciano: il quadro, si cautelano, non è chiaro. Su un termine sono tutti d'accordo: erano mundaseen , infiltrati, malgrado l'interrogativo sulla loro provenienza. Il risultato agli occhi degli shebab non cambia: quattro morti; anzi, per qualcuno 10. Lo sceicco starebbe contrattando per farli restituire ai familari. La Casa Bianca condanna le violenze: "Non si risolvono così le rimostranze dei siriani". Dall'Onu, Ban Ki-Moon fa altrettanto ma prende nota delle promesse di riforma. Intanto chissà se il benedetto vento regali nuovi giorni di tregua. Fermò persino le truppe di Napoleone. Sarebbe un respiro per le città ferite, una pausa per chi dovrà indagare. 
FABRIANO - A due giorni dalla scadenza del bando internazionale per le offerte vincolanti all'acquisto dell'Antonio Merloni, la Mmd, holding iraniana con sede a Dubai, annuncia ai presidenti di Marche e Umbria che entro lunedì 4 ufficializzerà la sua offerta per l'intero perimetro industriale del gruppo elettrodomestico. E la cordata cinese fa sapere che farà lo stesso. Se salvataggio dell'Antonio Merloni sarà - tre stabilimenti, due a Fabriano, uno a Gaifana di Nocera Umbra, 2.400 addetti, attualmente in Cig - il cavaliere bianco verrà dall'Asia. Prudenza è la parola d'ordine: il primo bando è del febbraio 2009, con ripetute proroghe per assenza di offerte o proposte carenti, e l'A. Merloni è tenuta a galla dal 14 ottobre 2008 dalla legge 'Marzano'. Con brevissime riprese produttive, e blocchi stradali degli operai per ricordare che il caso Merloni è "un caso Fiat piu' in grande". Il presidente dell'Mmd, Younes Zareipour ha incontrato a Fabriano i governatori Gian Mario Spacca (Marche) e Katiuscia Marini (Umbria), confermando l'interesse ad acquistare l'ex contoterzista più grande d'Europa, e l'impegno a "mantenere la vocazione originaria delle produzioni e proseguire la storia industriale del Gruppo". La Mmd, 25 impianti nel mondo, controlla la Entekhab, società di diritto iraniana che nei mesi scorsi ha inglobato la Tecnogas di Reggio Emilia, ex ramo cottura dell'A. Merloni. Forte del marchio Daewoo (l'azienda automobilistica sudcoreana di cui sta trattando l'acquisto), l'Mmd punterebbe al lancio nel settore degli elettrodomestici di alta-altissima gamma, con il reimpiego del 50% degli attuali addetti Merloni, e il subappalto di una parte delle attività. I cinesi invece (varie le capocordata che si sono succedute, dalla Machi Holding alla G8, alla Nanchang Zerowatt, tutte a forte partecipazione statale) vorrebbero trasformare due stabilimenti in centro ricerche e outlet di materiale elettronico. Solo i commissari Massimo Confortini, Silvano Montaldo e Antonio Rizzi sanno nel dettaglio cosa c'è scritto nei piani industriali dei supposti acquirenti, e quali garanzie finanziarie li supportano. A Spacca e Marini sta a cuore "la salvaguardia dei livelli occupazionali", mentre il sindaco di Fabriano Roberto Sorci ricorda che di tempo non ce n'è più molto, la disoccupazione "è arrivata al 9,66%" e la situazione è "pericolosissima". In stand by i sindacati: lunedì chiederanno ai commissari notizie ufficiali sull'esito del bando, dice Gianluca Ficco della Uilm nazionale. "Se ci sono offerte vincolanti l'amministrazione straordinaria va prorogata per perfezionare la cessione". In caso contrario, la proroga è ugualmente necessaria, per attivare l'Accordo di programma Governo-Regioni sulla reindustrializzazione delle aree in crisi, e garantire la prosecuzione della cassa integrazione, che scade il 25 maggio. 
JEREZ DE LA FRONTERA  - Sempre loro, le Honda del destino. Dominano le qualifiche ma non solo. Grazie al cambio rinnovato (un brevetto del 2009 che consente innesti rapidissimi) e ad altri aggiornamenti sostanziali e sostanziosi, consentono ai loro piloti di accelerare dove gli altri, più umanamente, son costretti a frenare, se non addirittura a perdere tempo: "Io lascio quattro decimi in staccata", rivela lo sconsolato Valentino, oggi a Jerez capace di agguantare (si fa per dire) il dodicesimo posto in griglia dopo esser caduto con la moto numero uno ed aver chiuso la giornata con la moto numero due ("carica di modifiche sperimentali"). Ai problemi della Ducati e delle altre scuderie, schiacciate dallo strapotere tecnologico di Honda e di Lorenzo (che va per conto suo con la Yamaha M1), si aggiunge la discussione sul "peso". La Commissione tecnica sta studiando un sistema per equiparare i pesi delle moto in corsa. E' stato appurato che i piloti più pesanti sono svantaggiati rispetto a quelli più leggeri nei movimenti di passaggio (cambi di direzione) e le loro moto dovendo trasportare più chili faticano di più e soprattutto consumano di più. Non si sa se e quando, ma potrebbe essere introdotta una norma per mettere tutti allo stesso livello gravitazionale, annullando gli effetti della differenza di peso. Secondo questa ipotesi si dovrebbe intervenire sul peso della moto con la riduzione dei litri di benzina a disposizione nel serbatoio. Insomma il pilota pesante, per non soffrire di alti consumi e spostamenti penalizzanti dal punto di vista cronometrico, rischierebbe di non poter contare sulla stessa quantità di benzina a disposizione dei "magri" (attualmente i litri sono 21 per tutti). Nell'attesa del cambiamento, che i "pesanti" come Valentino (68 chili) e Simoncelli (70) in parte auspicano ma un po' anche temono (finiranno senza benzina?), le Honda del destino scivolano come non avessero peso. Stoner conquista la prima pole dell'anno. Vincesse domani, raggiungerebbe la sua 35ª vittoria in carriera e farebbe preoccupare tremendamente i rivali perché 50 punti nelle prime due gare sono un fardello pesante (per chi non ce li ha). Gli unici impedimenti alla sua fughetta di aprile si chiamano Pedrosa e Lorenzo. Dani, lo spagnolo fragile, vola anche se la sua spalla destra è messa talmente male che quando curva a destra l'arteria succlavia si comprime sino a fargli perdere sensibilità lungo tutto il braccio. Sarà operato lunedì per rimuovere la placca e le viti inserite dal prof. Mir della Clinica universitaria di Barcellona per ridurre la frattura scomposta della clavicola dell'ottobre scorso (cadde durante le prove del Giappone). L'idea è che siano proprio i fissatori a peggiorare la situazione attuale. Pedrosa intanto va veloce e tiene duro: "Vive qui dentro", ammette il dott. Costa della Clinica Mobile, "esce soltanto per andare in pista". La Alpinestar,  che fornisce le tute a Pedrosa e a tanti altri piloti, ha anche provveduto a quello che in Spagna è stato chiamato il "milagro de cuero", il miracolo di cuoio (in realtà la tuta è un mix di pelle di canguro e di kevlar): in pratica, per facilitare la vascolarizzazione della succlava, è stata concepita una manica più larga di un centimetro e un tessuto più morbido (la tuta pesa circa sette chili). Lorenzo non ha invece alcun problema fisico. E' spedito, sereno. La sua forza sono un titolo che detiene con merito assoluto e una consapevolezza maturata senza frenesie: "Non ho mai nulla da perdere". Bene anche gli altri due motori Honda, il versante italiano della casa giapponese, Simoncelli e Dovizioso. Anche se il Gp del Giappone, rinviato al 2 ottobre, è in forte dubbio, alla Honda professano umiltà e ottimismo: "Tra un po' le  fabbriche giapponesi torneranno a produrre senza i singhiozzi provocati dal razionamento dell'energia elettrica", ha dichiarato il boss della Honda Racing Nakamoto. Le forniture saranno garantite (anche la Bridgestone ha pronte le gomme sino al Gp di Assen). Rimane l'incognita dei test della moto 1000 cc che verranno introdotte dal 2012 al posto delle attuali 800 cc. Ci sarebbe già una data stabilita per tutte le scuderie: lunedì 3 luglio, all'indomani del Gp del Mugello. Ma in questo caso l'Honda non è ancora certa di poter onorare l'impegno. E tutto potrebbe slittare. Anche se le date disponibili sono davvero poche. Leggi i commenti I commenti dei lettori 
ROMA - La differenza la fanno gli allori. Di norma i nostri tennisti - poveri, appunto, di allori - quando sono chiamati in azzurro corrono a testa bassa, entusiasti. Capita solo nelle nazioni con atleti di alto livello internazionale dover far i conti con i forfeit causati da impegni importanti, nei quali magari devono difendere un titolo. Così capita stavolta al nostro tennis adesso, e forse è un bene: Francesca Schiavone non parteciperà alla semifinale di Fed Cup tra Russia e Italia in programma a Mosca il 16 e 17 aprile. L'azzurra ha infatti chiesto al capitano Corrado Barazzutti di non essere convocata in quanto desidera preparare al meglio i prossimi importanti impegni sulla terra rossa, su tutti gli Internazionali d'Italia e il Roland Garros, dove Francesca dovrà difendere il titolo, e Barazzutti ha a malincuore accolto la richiesta. "Indossare la maglia azzurra è per me un grande onore ed una grande emozione - dice la trentenne milanese nel tentativo di giustificare la decisione - ma contro la Russia non ci sarò per poter preparare al meglio la stagione sulla terra. Mi mancheranno le ragazze ed il team, perchè non solo siamo forti ma anche molto legati. Naturalmente seguirò con molta partecipazione la sfida in tv. In bocca al lupo, ragazze!". Barazzutti annuncerà le convocazioni la prossima settimana. "Con grande dispiacere accettiamo e rispettiamo la scelta della Schiavone -spiega il capitano-. Francesca è una giocatrice la cui dedizione alla maglia azzurra è sempre stata assoluta e incondizionata e alla quale l'Italia del tennis deve tantissimo". La capisce, Corrado ct, e in fondo la giustifica. "Stavolta ci ha chiesto di potersi concentrare sui prossimi tornei della stagione su terra rossa. Non c'è dubbio che in futuro Francesca tornerà a far parte della squadra di Fed Cup, con la quale ha vinto tanto e tanto vincerà ancora. L'Italia è comunque fortissima e a Mosca non partirà battuta neppure senza di lei". Leggi i commenti I commenti dei lettori 
MILANO - In fondo, come sarebbe andato a finire il derby, lo si era capito dall'entrata in campo rabbiosa dei giocatori del Milan: determinazione feroce riversata sul campo, 43'' per sboccare il risultato e dare una consistente spallata al campionato. Milan-Inter 3-0: risultato che non fa una piega e consegna ai rossoneri una fetta di scudetto. Per le proporzioni, meglio attendere l'entità della risposta del Napoli, che domenica sarà a tavola con la Lazio. Vittoria del Milan, vittoria di Allegri. Facile dire con il senno del poi che è stata la serata più nera della gestione di Leonardo all'Inter: il grande ex ha dato la sensazione di volersela giocare troppo a viso aperto, lasciando spazi deliziosi alla velocità degli avanti rossoneri. NESSUNO SI TIRA INDIETRO - Entrambi i tecnici non fanno passi indietro. Allegri ad esempio, che sceglie Robinho quale partner di Pato in avanti, propone il dinamismo di Boateng a sostegno e la classe di Seedorf in mediana. Leonardo, con i suoi ex, tiene fede alla sua personalità di tecnico spregiudicato, stavolta forse troppo: schieramento più offensivo possibile, con Pazzini punta di riferimento e trequarti con gente come Eto'o e Pandev a gestire gli esterni. IL GUIZZO DI PATO - Il primo tempo del Milan, ottimo per mezz'ora, vive sulla rete lampo di Pato. Quarantatre secondi, ed il 'paperò è lesto nel finalizzare in rete una trama Gattuso-Robinho parzialmente interrotta dall'uscita di Julio Cesar. Una carica di adrenalina per il Milan. I rossoneri insistono, per poco non trovano un rigore (mano giudicata involontaria di Maicon su botta al volo di Seedorf), in due parole giocano meglio. L'Inter ci mette parecchio per uscire, riuscendo a farlo solo nell'ultimo quarto d'ora. ABBIATI SIMIL BANKS - La soluzione di continuità alla pressione nerazzurra la offre van Bommel, mai seguito da Sneijder nei suoi sganciamenti, che su una botta dalla distanza corretta da Chivu stampa la palla sulla traversa. I brividi comunque non mancano nell'area opposta. Abbiati è sensazionale nella deviazione su colpo di testa ravvicinato di Thiago Motta, l'ennesima prodezza simil Banks, poi Eto'o divora un gol fatto, lasciato solo a pochi metri dalla porta. RIPRESA SENZA STORIA - La ripresa dura poco, anche perché l'Inter non prosegue nella scia del finale di tempo. Il Milan è più rabbioso, e beneficia dopo una decina di minuti dell'espulsione di Chivu, che stende Pato lanciato a rete. Una inferiorità numerica che pesa più del dovuto per l'Inter, soggiogata dal possesso palla rossonero. Conseguenziale il secondo gol, frutto di una manovra orchestrata da Seedorf, proseguita da Abate con un tiro maldestro che diventa assist, e chiusa da Pato con un colpo di testa ravvicinato. La gara di fatto è chiusa, anche se manca una mezz'ora. Il possesso palla del Milan è perfetto: ad esempio, Seedorf stradomina il duello, anche fisico, contro Maicon. Se Robinho fosse meno lezioso finirebbe in goleada, anche se il rigore finale trasformato da Cassano (che poi ingenuamente di fa cacciare via) conferisce a punteggio una dimensione notevole. Milan batte Inter 3-0 (1-0). MILAN (4-3-1-2): Abbiati 7, Abate 6.5, Thiago Silva 6.5, Nesta 6.5, Zambrotta 6.5, Gattuso 6.5 (6' st Flamini 6), Van Bommel 7, Seedorf 7.5, Boateng 7, Robinho 6.5 (35' st Cassano sv), Pato 8 (39' st Emanuelson sv). (1 Amelia, 15 Papastathopoulos, 76 Yepes, 77 Antonini). All.: Allegri 7. INTER (4-2-3-1): Julio Cesar 6.5, Maicon 5.5, Ranocchia 5.5, Chivu 5, Zanetti 6, Cambiasso 5 (26' st Stankovic 5,5), Thiago Motta 5.5, Sneijder 5, Pandev 5 (10' st Cordoba 5), Eto'o 5.5, Pazzini 5 (18' st Milito 6). (12 Castellazzi, 23 Materazzi, 55 Nagatomo, 14 Kharja). All.: Leonardo 5. Arbitro: Rizzoli di Bologna 6.5. Reti: nel pt 1' Pato; nel st 17' Pato, 45' Cassano (R). Angoli: 6-4 per il Milan. Recupero: 0' e 3'. Espulso: 9' st Chivu e 47' st Cassano. Ammoniti : Robinho per comportamento non regolamentare, Maicon, Van Bommel, Zambrotta, Zanetti per gioco falloso. Spettatori: 80.018. Leggi i commenti I commenti dei lettori 
ROMA - Si sono sbloccate, dopo tre giorni di stallo, a Lampedusa, le operazioni per il trasferimento dei migranti finora ostacolate dalle cattive condizioni del mare e dal forte vento: circa 500 immigrati sono stati trasferiti in serata con scialuppe sulla nave militare San Marco, che dispone di mezzi da sbarco in grado di superare le condizioni meteo avverse. La loro destinazione è Napoli, dove saranno portati nel campo di Santa Maria Capua Vetere. Ancora impossibile invece portare gli extracomunitari sulla nave "la Superba", alla fonda nelle acque di Lampedusa. Un primo passo, al termine di una giornata tesa, con disordini nel porto dell'isola dove circa duemila tunisini hanno passato ore in attesa di essere imbarcati e trasferiti in altre destinazioni. Caos anche alla tendopoli di Manduria: centinaia hanno lasciato il campo pugliese, dove nel pomeriggio un uomo aveva tentato di darsi fuoco. Berlusconi ha promesso che l'isola tornerà ai lampedusani nel giro delle prossime ore, ma ha anche ricordato che l'ospitalità è un dovere perché l'Italia è un paese di migranti. Di diversa opinione la Lega, che anche oggi, davanti al consolato tunisino di Milano, ha dato vita ad una protesta al grido di "fora di ball". Tunisini in sciopero della fame, poi sospeso. A Lampedusa i migranti hanno iniziato in giornata uno sciopero della fame sul molo del porto vecchio, dicendo di voler rifiutare il cibo esasperati dalla lunga attesa e dall'incertezza sul reale imbarco a bordo del traghetto. Hanno dato fuoco a una vecchia roulotte che serviva da biglietteria, posteggiata sulla banchina, ed un giovane è stato fermato. Alcuni di loro avevano minacciato di accendere "fuochi in tutto il paese" se non fossero stati imbarcati oggi. Nel pomeriggio la situazione è migliorata e lo sciopero è stato interrotto, ma molti tunisini hanno riportato indietro gli alimenti offerti loro, dicendo che erano immangiabili. L'Unchr lancia intanto l'allarme per 400 persone disperse nel Mediterraneo, temendo una nuova tragedia in mare. Mancano all'appello un gommone con a bordo circa 70 persone e un barcone con altre 330: sono soprattutto eritrei, somali ed etiopi. Berlusconi: ospitalità è dovere. Il forte vento ha continuato a rallentare le operazioni di imbarco ed il trasferimento degli immigrati fino a sera, ma il premier Silvio Berlusconi ha rassicurato: "Stasera o al massimo domani potremmo avere Lampedusa ridata completamente ai suoi cittadini". Berlusconi ha parlato in mattinata, in collegamento telefonico con Catania: "Stiamo intervenendo con il pragmatismo che ci è consueto", ha rivendicato. "Io c'ho messo la faccia andando a Lampedusa" e se gli immigrati sono ancora sull'isola è perché "si è messo di mezzo il mare con il vento che ha soffiato per due giorni a 40 km all'ora. Ora che calerà potremo far salire sulle navi i clandestini e per domani sera ridaremo Lampedusa completamente ai suoi cittadini". Intanto, fa sapere il premier, "non vi sono disfunzioni nè per il vitto, nè per l'acqua", come invece denunciato dal segretario del Pd Bersani. "L'ospitalità è un dovere perché l'Italia è un paese di migranti, civile e cattolico", ricorda però il premier. Ministero esteri tunisino: nessun accordo firmato con l'Italia. C'è grande attesa nel governo per la visita del premier in programma a Tunisi lunedì, ma dal paese africano arriva una doccia fredda: nessun accordo è stato firmato il 25 di marzo con l'Italia, in occasione del viaggio dei ministri Maroni e Frattini, per bloccare il flusso di profughi verso Lampedusa. Lo precisano fonti del ministero degli Esteri tunisino, "alla luce delle dichiarazioni diffuse recentemente dai media italiani e attribuite ai politici italiani, riguardo al non rispetto da parte della Tunisia dell'accordo firmato nel settore della lotta all'immigrazione clandestina in occasione" di quella visita. E la Farnesina deve precisare: nessun nuovo accordo è stato firmato dopo quello sottoscritto in materia di immigrazione nel 1998, rinnovato poi nel 2009, ma "sono state definite delle intese politiche molto chiare che sono state poi formalmente esplicitate con la controparte". Bagnasco: Italia non sia lasciata sola. Lampedusani sono esempio per tutti. Sull'emergenza interviene anche il presidente della Cei, cardinale Bagnasco: "L'Europa è in debito verso l'Africa, pertanto è  necessario che questo debito venga soddisfatto nel modo migliore più efficace  possibile e quindi che l'Italia non sia lasciata sola rispetto a questa  emergenza perché l'emergenza non è dell'Italia, ma è di tutta l'Europa rispetto  a queste popolazioni che chiedono la sicurezza di un domani". Il cardinale ha lodato l'atteggiamento degli abitanti di Lampedusa, "ammirevoli per l'esempio che danno di accoglienza, di umanità,  di attenzione verso questa povera gente, di grande rispetto e di grande amore  verso la povertà e il bisogno di queste persone che arrivano, almeno in parte,  disperate da paesi tormentati''. Parigi alla Ue: respingimenti clandestini dall'Italia regolari. La Francia, intanto, risponde ai richiami mossigli dalla Ue: i respingimenti degli immigrati clandestini provenienti dall'Italia "sono perfettamente conformi alle norme comunitarie", afferma il ministro dell'Interno francese, Claude Geant, in una lettera inviata al commissario Ue all'immigrazione, Cecilia Malmstrom, che ieri aveva duramente criticato la Francia per aver mandato indietro gli immigrati. Scontri si sono avuti oggi a Ventimiglia , tra manifestanti e forze dell'ordine, al termine del corteo indetto dal coordinamento no war e da varie associazioni antirazziste per protestare contro la guerra in Libia e chiedere il rispetto dei diritti umani per i migranti nordafricani arrivati in italia nelle ultime settimane. Centoventi profughi sono rimasti in città, non essendo riusciti a scappare per i boschi verso la Francia. Caos a Manduria, un immigrato cerca di darsi fuoco. Altissima la tensione anche tra gli immigrati ospitati nella tendopoli di Manduria dove in serata centinaia e centinaia di profughi sono usciti dal centro , sfondando 50 metri di recinzione della tendopoli, e hanno imboccato la strada che porta ad Oria, unendosi ad un presidio in solidarietò agli immigranti. Ci sono stati disordini e sono intervenute le forze dell'ordine in assetto antisommossa. I profughi hanno denunciato la penuria di cibo e la carenza dei servizi. Durante la giornata c'è stata una sassaiola ed un migrante è stato colpito dalla polizia con un manganello. E, segno di un'esasperazione sempre più grave, un ragazzo tunisino ha tentato di darsi fuoco: nel pomeriggio aveva cercato di lasciare la tendopoli forzando il cancello d'ingresso, colpendo anche un funzionario di polizia. Rientrato nel campo il giovane ha cercato di darsi fuoco ma è stato bloccato prima che potesse farsi del male. Fuori della tendopoli, i cittadini di Manduria hanno continuato a protestare dopo le fughe degli immigrati avvenute anche ieri. Numerosi i cartelli affissi nel camper che serve da appoggio: "Centro induzione alla fuga". Sullo stesso camper gia ieri erano stati collocati altri cartelli di protesta. Tensione con la Lega . Sul fronte politico le parole di Berlusconi sul dovere dell'ospitalità riaccendono le polemiche con la Lega. Chi vuole, ospiti i clandestini in casa sua, dice il ministro Roberto Calderoli, ribadendo la linea oltranzista del Carroccio. E il segretario lombardo Davide Boni assicura che "al Nord non verranno approntati nuovi Cie". Nella maggioranza restano irrisolte le tensioni per le diversità di accenti sulla linea da tenere e per la concentrazione degli immigrati al Sud, che ha portato alle dimissioni di Alfredo Mantovano. Il ministro Alfano chiede più attenzione da parte dell'Europa, che dovrebbe rendersi conto che ci troviamo di fronte ad un "flusso epocale" di immigrati, dice il Guardasigilli. L'opposizione attacca. Intanto l'opposizione incalza. "Con la demagogia della Lega ci troveremo sempre più clandestini", dice l'Udc Casini. "Non mi pare molto pragmatico - afferma Bersani, dal Pd - lasciare la gente senza bagni, nè cibo nè acqua". E Bocchino (Fli): "Il governo dovrebbe venire in Parlamento per ricercare insieme con le opposizioni le soluzioni, lasciando stare la propaganda". Siamo di fronte a un "disastro umanitario", dice Di Pietro (Idv). Sempre l'Italia dei Valori si rivolge direttamente a Berlusconi: "Lo spieghi a Bossi che l'italia è stata un paese di migranti e che l'ospitalità è un dovere, vediamo poi il ministro del 'fora da i ball' cosa gli risponde", commenta il capogruppo al Senato, Felice Belisario. 
