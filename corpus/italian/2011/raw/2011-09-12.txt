di MARIA PAOLA SALMI Il cuore è un muscolo del peso di circa due-tre etti che "batte" o meglio pulsa instancabilmente più di centomila volte ogni giorno. La sua funzione è quella di pompare e smistare il sangue in tutto l'albero circolatorio che comprende arterie, vene e capillari. Grazie a questa fondamentale specializzazione tutti i tessuti e gli organi, inclusi quelli "vitali" come il cervello il rene e lo stesso cuore, sono irrorati costantemente di sangue e dell'ossigeno in esso contenuto. Quando l'apporto di sangue si riduce o si interrompe per un restringimento (stenosi) o una ostruzione (occlusione) di uno dei vasi coronarici, le arterie poste "a corona" del cuore, a causa di un rialzo pressorio o del colesterolo o di un altro fattore di rischio, l'apporto di sangue e ossigeno diventa insufficiente. In questi casi a soffrirne per primo può essere il muscolo cardiaco (angina, infarto) oppure il cervello (ictus), il rene (insufficienza renale) o un arto inferiore (claudicatio). SCARICA: I consigli per difendere il cuore / Previeni i disturbi cardiovascolari LE MALATTIE CARDIOVASCOLARI - Sono tutte le malattie a carico del cuore e dei vasi sanguigni. La maggior parte di queste patologie è una conseguenza dell'aterosclerosi (malattia coronarica) dovuta al deposito di grassi (colesterolo in gran parte) lungo la parete delle arterie che in questo modo si ispessisce e diventa meno elastica. Negli anni si forma una placca (ateroma) che riduce fino ad ostruirlo il lume del vaso impedendo così il normale flusso sanguigno. Una conseguenza dell'aterosclerosi sono le malattie cerebrovascolari  che colpiscono il cervello e i suoi vasi sanguigni. Le malattie cardiovascolari restano ancora la prima causa di morte nel mondo con 17 milioni di decessi all'anno, 4,3 milioni nella sola Europa. In pratica quasi una persona su due muore per infarto del miocardio o ictus cerebrale. Le persone affette da una qualche malattia cardiovascolare o da patologie correlate sono circa 128 milioni. In Italia ogni anno si contano oltre 240.000 decessi per malattie cardiovascolari (37.000 da infarto, 65.000 per stroke). Nel complesso le malattie cardiovascolari sono costate solo nel 2006 192 miliardi di euro, più della metà spesi per costi sanitari, il 21% per giornate perse di lavoro e il 22% per cure di vario tipo. L'INIZIATIVA Il racconto delle malattie un laboratorio in tempo reale LE STORIE Giulia e Friedreich, come in un film Scrivo il mio nome in quaranta secondi Alzheimer, I miei piccoli consigli a familiari e assistenti LE MALATTIE RARE Oltre settemila patologie che aspettano una cura Le corse interrotte già nell'infanzia Quei bambini incapaci di sorridere LA MEDICINA NARRATIVA Quando la parola può essere la cura CUORE I centomila battiti del nostro cuore L'INFARTO - O attacco cardiaco, consiste nella morte (necrosi) di una parte del muscolo cardiaco provocata dal restringimento o dall'ostruzione di un'arteria coronarica o di un suo ramo per cui l'apporto di sangue e di ossigeno diventano insufficienti. Di solito l'infarto si manifesta con dolore di tipo oppressivo, tuttavia la sede e l'intensità possono variare da persona a persona. In certi casi si estende al torace, al braccio fino alla mascella, in altri può mancare quasi del tutto e manifestarsi con forte affanno, sudorazione fredda, debolezza estrema. L'ANGINA PECTORIS - Si verifica quando il cuore si trova a corto di ossigeno. Di solito durante uno sforzo o un forte stress. In genere le arterie coronarie sono in grado di far fronte ad una accresciuta richiesta di sangue però se c'è una sproporzione tra la richiesta di ossigeno del muscolo cardiaco e la capacità delle coronarie di portare sangue allora si verifica l'attacco anginoso. Il dolore può partire dal petto irradiarsi alle braccia alla mandibola. A riposo il dolore si riduce o cessa. L'angina può essere stabile, la forma più frequente, e instabile con attacchi molto frequenti talvolta anche a riposo. L'IPERTENSIONE - La pressione alta colpisce quasi 15 milioni di italiani, solo una persona su quattro è curata a dovere. Il rischio di essere vittima di un infarto, di un ictus o di una insufficienza renale importante è più che raddoppiato se si è ipertesi e non trattati adeguatamente. La pressione sanguigna elevata è un killer silenzioso, consuma le pareti delle arterie che si induriscono e costringe il cuore a pompare sangue con un sforzo eccessivo. I valori pressori devono essere tenuti sotto controllo con adeguate terapie farmacologiche con la riduzione del sale nella dieta e attraverso misurazioni frequenti. La pressione arteriosa massima o sistolica non deve superare i 130-140 millimetri di mercurio, mentre la pressione arteriosa minima o diastolica non deve superare gli 80 millimetri di mercurio. LO SCOMPENSO CARDIACO - È una patologia piuttosto diffusa. La pompa cardiaca è insufficiente o perché il muscolo si è indebolito a causa di una malattia o perché le valvole cardiache  non funzionano come dovrebbero. In ogni caso il sangue si accumula nelle vene. Tutto il cuore può essere coinvolto oppure un solo lato, il sinistro o il destro. L'ICTUS - L'80% degli ictus è dovuto alla presenza di un coagulo (trombo) di sangue che ostruisce in parte o del tutto un'arteria cerebrale. Il restante 20% è dovuto alla rottura del vaso sanguigno che provoca un ictus emorragico. Quando a causa di un coagulo il sangue ha difficoltà a raggiungere una determinata area del cervello, la mancanza di ossigeno provoca un'ischemia che ha come conseguenza immediata la perdita temporanea della funzione controllata dall'area cerebrale interessata. I FATTORI DI RISCHIO - I principali fattori di rischio sono: ipertensione, diabete, fumo, colesterolo elevato, sovrappeso o obesità, alimentazione scorretta, sedentarietà e alcol. Tenere la pressione arteriosa sotto controllo è il primo passo. Dopo i 40 anni la PA va misurata almeno una volta l'anno. I farmaci prescritti dal medico di famiglia o dal cardiologo non vanno mai  sospesi o cambiati a meno che non sia il medico curante a prescriverlo. Il diabete raddoppia e triplica a volte il rischio di infarto. La glicemia (il livello di zuccheri nel sangue) non deve mai superare a digiuno i 90-100 milligrammi/decilitro. I danni di una glicemia mal controllata si manifestano dopo anni con lesioni dei grandi e dei piccoli vasi sanguigni (micro- e macroangiopatia diabetica). I primi organi colpiti sono l'occhio, il cuore, il cervello e il rene. Il fumo di sigaretta è un potente vasocostrittore, rende le arterie rigide e favorisce la formazione della placca aterosclerotica. Il colesterolo quando supera i livelli consentiti (sotto i 200 milligrammi per decilitro) diventa un pericoloso nemico di cuore e cervello. Si distingue in colesterolo "buono" HDL i cui valori non devono mai scendere sotto i 40 milligrammi/decilitro, e colesterolo "cattivo" LDL i cui valori nelle persone apparentemente sane devono attestarsi attorno ai 130 milligrammi/decilitro e per quelle con patologie non superare i 100 milligrammi/decilitro. Sovrappeso (due miliardi di persone) e obesità (trecento milioni) dilagano nel mondo occidentale ma hanno investito anche Cina, Giappone e India. L'obesità è considerata dall'Oms la seconda causa di morte prevenibile dopo il fumo di sigaretta. Diabete e patologie cardiovascolari sono le principali conseguenze di un peso fuori misura. Un'alimentazione errata, ricca di grassi, l'abuso di alcol e l'inattività fisica fanno il resto. LA PREVENZIONE - Si distingue una prevenzione primaria, l'insieme di misure che si possono attuare nelle persone che non hanno ancora avuto problemi, e una prevenzione secondaria, costituita da misure per coloro che hanno già avuto una malattia, ad esempio un infarto, per evitare una ricaduta o la morte. Pochi divieti e qualche buona regola per salvaguardare in salute cuore e cervello: ° abbandonare il fumo ° camminare almeno 15 minuti due volte al giorno ° non saltare i pasti, mangiare tutti i giorni pasta e pane, privilegiare carni bianche, pesce azzurro e come condimento l'olio extravergine d'oliva, consumare almeno tre-quattro porzioni di verdura e frutta di stagione, ridurre salumi, cibi preconfezionati e sale, bere acqua a volontà e limitare il consumo di alcol a un bicchiere di vino durante i pasti principali. ° dopo i 40 anni per l'uomo dopo i 50 per la donna, misurare la pressione arteriosa un paio di volte l'anno, controllare il peso corporeo, sottoporsi a un elettrocardiogramma (a chi si dedica ad un'attività sportiva impegnativa è consigliato un Egc sotto sforzo), eseguire un esame del sangue e delle urine ogni due-tre anni. LE CURE - Nessuna branca della medicina ha messo a segno nell'ultimo ventennio tanti progressi quanto la cardiologia. A cominciare dai farmaci antipertensivi, agli antiaggreganti ai pacemaker di ultima generazione, ai farmaci per disintegrare il coagulo fino all'angioplastica e agli stent medicati che mantengono aperto il vaso per finire ai bypass che ricostruiscono circuiti sanguigni alternativi. Tutto in mininvasiva e con il supporto dell'imaging che però non sostituisce il vecchio, affidabile elettrocardiogramma o l'ecocolordoppler. 
"Viverla Tutta" è uno spazio aperto all'interno di Repubblica.it , nato per raccogliere le testimonianze di persone che pur trovandosi a vivere una condizione di  malattia, propria o della persona che assistono,  cercano di non arrendersi agli eventi, ma, anzi, lottano con coraggio ogni giorno, senza cedere alla paura o abbandonarsi alla commiserazione. COME PARTECIPARE ALLA INIZIATIVA Lo scopo è cercare di raccontare cosa significa vivere la malattia oggi, in un'epoca in cui abbiamo a disposizione cure e trattamenti un tempo impensabili, ma in cui dobbiamo fare i conti con il fatto che molto spesso siamo noi, con la nostra volontà ed il nostro coraggio, i primi responsabili della lotta alla malattia. La società di oggi è, infatti, abituata a pensare la malattia soprattutto come insieme di sintomi, cause e rimedi: raramente è disposta ad ascoltare il racconto dell'esperienza della malattia da parte di chi ne è coinvolto direttamente. Un racconto, fatto di sensazioni, emozioni, dettagli, che, quando viene ascoltato, riserva grandi potenzialità e un incredibile guadagno: la possibilità di trasmettere qualcosa di utile e prezioso. Le storie di malattia contengono, infatti, una serie di elementi relativi alla percezione della malattia, alla sua interpretazione e al modo di affrontarla che, se correttamente raccolti, interpretati ed analizzati attraverso apposite tecniche e metodologie (quelle della Narrative Based Medicine, NBM, o Medicina Narrativa), possono contribuire a migliorare i percorsi di assistenza e cura, riconoscendo la centralità del paziente ed affermando l'importanza, per la medicina, di prendersi cura del malato e non solo della malattia. LE STORIE Giulia e Friedreich, come in un film Scrivo il mio nome in quaranta secondi Alzheimer, I miei piccoli consigli a familiari e assistenti LE MALATTIE RARE Oltre settemila patologie che aspettano una cura Le corse interrotte già nell'infanzia Quei bambini incapaci di sorridere LA MEDICINA NARRATIVA Quando la parola può essere la cura CUORE I centomila battiti del nostro cuore La protagonista è quindi la personale esperienza della malattia, trasformata però da evento negativo, portatore unicamente di dolore e sofferenza, spesso anche di emarginazione e solitudine, in un vissuto costruttivo, fatto di saperi e di comportamenti fondati sull'esperienza diretta, utile per sé e comunicabile agli altri. "Viverla Tutta" ospita una griglia di domande online, costruita secondo la metodologia della Medicina Narrativa, che aiuta le persone a raccontare la propria storia. Le storie raccolte confluiranno in uno studio più ampio ed articolato, promosso dal Laboratorio Sperimentale di Medicina Narrativa, coordinato, per le malattie croniche, dalla Azienda Sanitaria Locale (ASL) 10 di Firenze e,  per le malattie rare,  dal Centro Nazionale Malattie Rare (CNMR) - Istituto Superiore di Sanità (ISS) (www.iss. it/cnmr), e dalla European Society for Health and Medical Sociology. Le storie raccolte tramite il web ed il Laboratorio Sperimentale, saranno successivamente analizzate da un comitato scientifico, composto da esperti italiani di Medicina Narrativa, con l'obiettivo finale di giungere all'individuazione ed elaborazione di raccomandazioni volte a promuovere l'integrazione tra la Narrative Based Medicine e l'Evidence Based Medicine, nell'ambito delle malattie rare e delle malattie croniche e diffondere l'impiego della narrazione e delle tecniche narrative in medicina ed in sanità nel nostro Paese. Raccontaci la tua storia di malattia, per aiutarci a costruire buone storie di assistenza e cura Lo studio fa riferimento al protocollo di ricerca "Laboratorio Sperimentale di Medicina Narrativa" messo a punto dal Comitato Tecnico Scientifico composto da: - Domenica Taruscio, Direttore Centro Nazionale Malattie Rare - Istituto Superiore di Sanità, Roma - Stefania Polvani, Direttore Educazione alla Salute, Azienda Sanitaria Locale 10, Firenze - Alfredo Zuppiroli, Direttore Dipartimento Cardiologia, Azienda Sanitaria Locale 10, Firenze e Presidente Commissione di Bioetica, Regione Toscana - Guido Giarelli, Past-President European Society for Health and Medical Sociology - Gianni De Crescenzo, Medical Director Pfizer Italia, che partecipa all'iniziativa nell'ambito del Progetto "Viverla Tutta" Alla discussione per la messa a punto del protocollo di ricerca del progetto ha contribuito il Laboratorio per il Coinvolgimento dei Cittadini in Sanità, Istituto Mario Negri, Milano. Questa iniziativa è resa possibile grazie alla collaborazione di Pfizer nell'ambito della campagna d'impegno sociale "Viverla Tutta". 
Tutti in Campidoglio per lanciare Roma sul trampolino dei Giochi del 2020. Da Pescante a Alemanno, dalla Polverini a Zingaretti. All'insegna della parola "risparmio" e della crisi da esorcizzare. Si parla soprattutto di soldi, di costi. E alla fine, uscendo dalla Sala delle Bandiere, è proprio Pescante, presidente del comitato promotore, a snocciolare le cifre. "Contiamo molto sul rapporto del professor Fortis che sarà pronto per novembre. Quello ci darà la possibilità di interessare parlamento e governo per il problema non indifferente di come si finanzieranno questi Giochi. Per ora abbiamo ipotizzato una cifra notevolmente inferiore ai 12 miliardi di Londra, ai 22 di Rio, ai 44 di Pechino: tra gli 8 e i 9 miliardi di euro. Candidatura sobria. Qualche peccatuccio del passato ci ha insegnato a non ripetere esperienze negative". E non si sbilancia nel totovincitore. I bookmaker danno la Città Eterna favorita? Invece lui: "Roma è Roma e prescindiamo dal valore delle altre". Poi passa in rassegna le sfidanti: "Istanbul ha la crescita economica e i rapporti con il mondo arabo che tiene in maniera molto salda. Tokyo è stato forse il miglior dossier dell'ultima volta, che io stesso ho esaminato, e in più ha dalla sua uno spirito di solidarietà. Madrid è la terza volta di fila che si presenta, è una città di un Paese con le nostre stesse difficoltà. Doha e Baku sono invece, probabilmente, candidature di bandiera e ci preoccupano un po' meno". Alemanno sulla crisi mette le mani avanti: "Dobbiamo fare in modo che tutto questo lavoro non venga trascinato in basso dalla quotidianità della politica, dalle polemiche e dai problemi di ogni giorno. I Giochi sono un investimento per il futuro". È una stoccata al presidente degli Industriali Regina, che aveva parlato della mannaia della manovra come rischio per la candidatura. Ma diventa un boomerang. Subito a sinistra è polemica. Parla il pd Masini: "Appena due giorni fa il sindaco aveva gridato ai quattro venti che la candidatura era a rischio per colpa della manovra economica del governo Berlusconi. 'Retromannò colpisce ancora". Ma Alemanno aggiunge: "Bisogna dimostrare che le erogazioni da destinare non sono una semplice sovvenzione, ma un vero e proprio investimento, che per ogni euro investito per Roma tornerà indietro all'Italia 510 volte tanto". E poi: "Oggi c'è stato l'insediamento, nelle prossime settimane ci sarà un confronto sulle linee guida del villaggio olimpico e degli impianti da utilizzare". Quindi benedice l'ingresso nel comitato olimpico di "Roma 2020", l'associazione di Unindustria, e partecipa a un incontro con una delegazione di 50 imprenditori messicani. "E' uno dei tanti" afferma "che l'agenzia Roma City Investment di Risorse per Roma organizzerà per far conoscere i progetti di sviluppo della città, anche in relazione alla candidatura olimpica, e attrarre investimenti internazionali". Sulla congiuntura negativa insiste la governatrice del Lazio Renata Polverini: "Se si capisce che le Olimpiadi possono rappresentare un vero volano per lo sviluppo, allora la crisi ci può aiutare". E il Fli con Pasquali: "Nel sostegno alla candidatura la Regione deve esercitare il suo ruolo di coordinamento". Ottimista il presidente della Provincia Zingaretti: "La sfida olimpica può far parte di una strategia di rilancio dell'economia italiana. Dal primo istante ho fatto di tutto e continuerò a farlo, affinché Roma Olimpica possa essere più di un'ambizione". Infine il sottosegretario ai Beni Culturali Giro: "Realizziamo attraverso un concorso di idee internazionale una riqualificazione del Foro Italico e per il nuovo villaggio olimpico sono d'accordo con Alemanno quando dice che si farà a Tor di Quinto solo se le condizioni lo consentiranno, altrimenti si valuteranno altre ipotesi". 
Col campionato ricomincia anche il Fantacalcio di Repubblica, e per gli allenatori virtuali di Napoli è subito festa. Lakota 3 è il primo leader della graduatoria partenopea, ma è anche il terzo classificato della prima giornata a livello nazionale, posizione che gli consente di portare a casa un buono Amazon per l’acquisto di libri, cd e dvd. Il fantatecnico Andrea ha indovinato tutte le mosse, avendo inserito nell’undici titolare l’attaccante dell’Inter Milito, quello del Palermo Miccoli e altri atleti che sono andati subito a bersaglio. Alle sue spalle Ischiafior0, staccato soltanto di due lunghezze, quindi F.C. Faru74 e Wesley860. Quinto posto per Alfrepana1, seguito a mezzo punto di distanza da Fantanapoli e a un punto da Giulianocapasso0. Per tutti si è trattato di un debutto soddisfacente: punteggi alti, una pioggia di gol e di divertimento. Domenica prossima gli appassionati sono attesi al secondo turno. Occorrerà fare grande attenzione ai classici problemi d’inizio stagione, dal turn-over in programma per le squadre impegnate in Europa alla scarsa forma di molti atleti sudamericani, che dopo gli impegni con le Nazionali in Coppa America hanno avuto poco tempo per rifiatare. Grande attesa e curiosità in vista di Napoli-Milan di domenica prossima al San Paolo: il dilemma dei fantallenatori è se puntare sugli azzurri guidati da Cavani e Lavezzi o affidarsi a Pato e all’acciaccato Ibrahimovic. Attenzione, poi, agli squalificati: la Roma sfiderà l’Inter senza José Angel, espulso all’Olimpico, De Ceglie salterà invece la trasferta della Juve a Siena, mentre il Genoa non potrà contare su Birsa in casa della Lazio. CLASSIFICA 1° TURNO E GENERALE POS.        PUNTI        NOME FANTASQUADRA 1 (3)        92        Lakota 3 2 (13)        90        ischiafior0 3 (99)        86.5        F.C.Faru74 4 (136)        86        wesley860 5 (180)        85.5        alfrepana1 6 (214)        85        Fantanapoli 7 (235)        84.5        giulianocapasso0 8 (246)        84.5        jkljkljkljkl1 9 (260)        84.5        Carbonarese calcio 10 (312)    84        ONEPABLO76 NB: Tra parentesi la posizione nella graduatoria nazionale. 
MONACO DI BAVIERA – "Pregate. E aiutateci con la  vostra preghiera a vincere la sfida dei debiti oggi in Europa". Il tono della  cancelliera è convinto, l’invito coinvolgente per l’assemblea. Angela Merkel  solo non congiunge le mani, forse sarebbe troppo. Ma l’intensità del suo appello  ha un sapore quasi spirituale. "Voi siete uomini di fede – spiega - E il  mondo ne ha bisogno. Pregate per il debito, questo ci aiuterà". La leader  della Repubblica federale tedesca lo dice rivolta a una platea composta non solo  da esponenti politici internazionali, ma soprattutto da cardinali, vescovi e  prelati. Da uomini di altre fedi religiose, pure: musulmani ed ebrei. Tutti  riuniti a Monaco di Baviera per il Meeting di Sant’Egidio su “Religioni e  Culture in dialogo”. Un convegno di due giorni che vede, tra i politici  italiani, la partecipazione dei ministri Frattini e Tremonti. "La casa  europea però è solida – spiega Merkel – e io stessa sono la dimostrazione della  fine di un continente diviso in due blocchi, visto che provenivo dall’Est e oggi  sono cancelliere della Repubblica federale di Germania. Ma adesso bisogna  rendere questa casa europea più forte nella competitività del mondo. Una grande  sfida che si può vincere: l’Europa è ricca, ma non dobbiamo consumare la  ricchezza, anzi salvaguadarla per le generazioni future". E citando un motto  di Sant’Egidio, secondo cui "la guerra è la madre di ogni povertà", la  leader tedesca sottolinea, tra gli applausi, che "la pace è la madre di ogni  sviluppo". Siamo felici, dice infine, "di ricevere tra pochi giorni Papa  Benedetto XVI in Germania". "La causa  europea è cosa troppo seria per lasciarla a pochi", afferma nel suo  intervento Andrea Riccardi, fondatore di questa Comunità nata a Trastevere, e  che dal cuore di Roma continua ad allargare i suoi orizzonti nel mondo con  profitto. "Il mondo ha bisogno di un’Europa forte e unita – dice Riccardi -  conosciamo i limiti nostri, delle nostre classi intellettuali e dirigenti, ma  l’Europa deve riprendere a fare la storia. Non potrà lasciare vuoto il suo  posto. Non potrà ridurre la sua cattedra a una manciata di sgabellini per i suoi  piccoli Paesi. L’Europa unita è decisiva per la civiltà del vivere insieme su  scala mondiale". Quali gli attori di quest’opera? "Tanti in un mondo  complesso – indica Riccardi, storico cattolico premiato ancora di recente per la  sua biografia su Giovanni Paolo II – mi permetto di suggerirne due, per me  decisivi: le religioni e l’Europa". E mentre il  ministro Franco Frattini, a proposito della crisi economica, spiega che "la Merkel  non ha voltato le spalle all’Europa", e poi entra nel merito del convegno  affermando che "si temeva una diffusa islamofobia, ma in varie zone del mondo  sta dilagando una crescente cristianofobia". Il cardinale Reinhard Marx,  invece, arcivescovo di Monaco e Frisinga e dunque l’ospite di casa, sottolinea  che "il soggetto del convivere è oggi l’umanità tutta intera: incontri come  quello che ebbero luogo ad Assisi (nel 1986, ndr.) e quello che si tiene oggi a  Monaco rappresentano occasioni in cui le religioni possono interrogare sé stesse  e chiedersi come diventare forza del convivere". "Nel mondo  odierno – conclude un altro big vaticano in sala , il presidente del Pontificio  Consiglio per l’Unità dei Cristiani, lo svizzero Kurt Koch, che interviene  davanti al patriarca di Romania Daniel, al metropolita Filaret del Patriarcato  di Mosca, al presidente della Federazione luterana mondiale Younan, e a Mary  Tanner, co-presidente del Consiglio Ecumenico delle Chiese - la fede cristiana è  la religione più perseguitata. L’80 per cento di coloro che sono perseguitati a  causa della propria fede sono cristiani. Questo bilancio sconcertante  rappresenta una grande sfida per l’ecumenismo cristiano, chiamato a manifestare  una reale solidarietà. Poichè oggi tutte le Chiese e le Comunità ecclesiali  cristiane hanno i loro martiri, dobbiamo parlare di un vero e proprio ecumenismo  dei martiri". 
ROMA - A Mogadiscio, all'inizio della settimana scorsa, l'ennesima conferenza per la pacificazione del Paese organizzata dall'incaricato delle Nazioni Unite per la Somalia, Agostino Mahiga e dai "due Sceicchi", vale a dire il presidente provvisorio della Somalia, Sheik Sharif Sheik Ahmed e lo speaker del Parlamento, Sharif Hassan Sheikh Ahmed, ha avuto un esito deludente, ribadendo una raod map già nota e non da tutti condivisa. Si assiste così alla saga della disorganizzazione, di cui la comunità internazionale ha la responsabilità tramite le Nazioni Unite alle quali si è sin qui inutilmente affidato il compito della pacificazione e ricostruzione del Paese. Se questi sono i risultati dell'impegno internazionale, dopo oltre vent'anni da quando il dittatore Siad Barre ha lasciato il potere, sarebbe comprensibile farsi prendere dallo sconforto. Da Oslo la svolta? Ma quando il massimo dell'avvilimento potrebbe legittimamente impadronirsi di chi ha a cuore le sorti della Somalia, preda di una carestia senza precedenti e nelle mani di "due Sceicchi" invisi al popolo e sostenuti solo dalla collettività internazionale, incapaci di indirizzare il Paese verso un qualunque traguardo democratico, la diaspora somala alza la testa e si riunisce ad Oslo attorno al suo nuovo leader: quel Mohamed Abdullahi Mohamed, che l'accordo di Kampala del 9 giugno, stretto fra i "due Sceicchi", Mahiga, il Presidente ugandese Museveni e il Primo Ministro etiope Meles Zenawi  -  presente in videoconferenza - scalzarono dalla carica di Primo Ministro, nonostante la manifestazione a suo favore nelle strade di Mogadiscio, da parte della popolazione di tutti i clan presenti in Somalia durata ininterrottamente dieci giorni e dieci notti. Tremila somali rifugiati in Europa. Sabato scorso sono convenuti nella sala dell'Oslo Congres Center oltre tremila somali rifugiati in Europa sostenendo viaggi lunghi e costosi. Ne erano attesi la metà dall' Associazione Daryeel Relief And Development Organization che ha organizzato l'incontro, la quale ha avuto l'orgoglio di rifiutare i fondi offerti dal governo norvegese per riaffermare l'indipendenza dell'iniziativa, che aveva l'obiettivo di far conoscere meglio l'ex presidente provvisorio, Mohamed Abdullahi Mohamed, per coalizzare intorno a lui la speranza di far uscire la Somalia dal pozzo di umiliazioni in cui l'hanno cacciata vent'anni di aiuti internazionali inconcludenti. In tanti alla convention da tutta l'UE. Il Presidente dell'Associazione è Karar Shukri Dhoomey. E' un giovane di 29 anni che studia ingegneria all'ultimo anno e lavora part time. Risiede da oltre nove anni in Norvegia ed ha espresso la piena soddisfazione per la riuscita dell'evento che ha suscitato entusiasmo in tutti i partecipanti. Al suo fianco Ismail Dheere, originario di Mogadiscio e ad Oslo da molti anni. Nel ripercorrere i momenti fondamentali della manifestazione, Ismail ricorda che in tanti - donne, giovani e anziani - sono venuti da ogni parte dell'Europa. Ha spiegato che la convention è stata organizzata con l'autotassazione per permettere ai somali di parlarsi finalmente intorno ai destini della Somalia. "Noi non conoscevamo l'ex presidente" dice Ismail "ma siamo rimasti stupiti per come la gente di Mogadiscio ha reagito a suo favore dopo l'accordo di Kampala. Per la prima volta un politico suscitava l'entusiasmo della popolazione - ha aggiunto - da lì abbiamo cercato di capire come mai e abbiamo scoperto quello che ha fatto. Così, per la prima vota da decenni, ci siamo sentiti orgogliosi di essere somali. Mohamed è un uomo giovane e moderno, paziente, che sa ascoltare. E' l'uomo giusto per i somali e per cambiare il Paese". La macchina impantanata. Il discorso di Ismail è stato preceduto dal vignettista e giornalista Amiin Amir, che ha rivelato si essere stato compagno di scuola di Mohamed Abdullahi Mohamed, accomunati entrambi dalla passione per il disegno e di esserselo trovato all'improvviso Primo Ministro. Gustosa la metafora della Somalia come una macchina impantanata nel fango, con tutti i somali sopra e ogni conducente chiamato a farla ripartire che, invece, ne ruba un pezzo finché arriva Abdullahi che ripara la macchina e la rende capace di ripartire. A quel punto il conducente è stato fatto scendere e allontanato. Amiin ha concluso il suo intervento dichiarando a Mohamed: "Siamo tutti con te per far ripartire la macchina", accolto da applausi fragorosi. Il discorso dell'ex primo ministro. L'ex primo ministro estromesso dai "due Sceicchi" si è presentato rilassato e felice dell'accoglienza, consapevole di avere i somali dalla sua parte ed ha avuto parole forti per la necessità di pacificazione della Somalia, accompagnate da aneddoti esilaranti. Ha affermato che le divisioni claniche rendono la Somalia primitiva, mentre siamo tutti fratelli e dobbiamo scegliere e premiare i migliori affinché ci accompagnino verso un società più evoluta rispedendo nella boscaglia chi preferisce le regole dei clan. "I clan non ci hanno dato le case, le scuole, le strade, gli ospedali", ha detto. "Solo l'unione può ricostruire maggiori opportunità per ciascun somalo. Divisi siamo deboli. Solo uniti raggiungeremo il nostro traguardo. Dobbiamo imparare la gestione della cosa pubblica dai paesi che ci ospitano. Dobbiamo ricercare, riconquistare e rifondare la nostra nazione perché la Somalia è in un punto strategico, è ricca e può dare molte opportunità. Dobbiamo organizzarci e rispettarci perché organizzazione e rispetto sono la base di una società moderna ed evoluta". * Shukri Said è fondatrice dell' Associazione Migrare 

