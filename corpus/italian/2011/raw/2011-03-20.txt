Le note del “Lascia ch’io pianga” di Händel risuonano nella navata della chiesa di San Ferdinando, la “chiesa degli artisti” da sempre luogo prediletto della gente di spettacolo, per dare inizio alla funzione dell’ultimo saluto ad Enzo Cannavale. Chiesa gremita, emozione che si avverte forte, commozione negli occhi dei presenti. Enzo Cannavale era quel che si dice un “attore amico” del suo pubblico, lo è stato per anni, fin dal suo debutto in teatro. Così come lo è stato fin dai primi film, in televisione, in ogni occasione in cui «come per una missione datagli da Dio e compiuta tante e tante volte, ha saputo conquistare i cuori con il sorriso, rendendo gli animi felici», come ha detto il sacerdote durante la sua omelia. Volti noti e sconosciute presenze. La folla dei suoi ammiratori, degli amici, della gente di spettacolo, ha incominciato presto a radunarsi nella piazza davanti alla chiesa. I fiori di tanti, del sindaco Rosa Russo Iervolino, degli amici del teatro Bellini. Una signora si fa avanti tra la folla con un gran fascio di violacciocche profumate e le depone tra gli altri, davanti al feretro. In molti si mettono in fila, si fanno largo piano, fendendo la folla, per salutare la moglie Barbara, i figli Andrea, Alessandro e Gabriella. Un abbraccio, una frase, un ricordo. In rappresentanza dell’amministrazione comunale, l’assessore Gioia Rispoli. I politici, Umberto Ranieri, Luciano Schifone, sono sommesse presenze cortesi, quasi defilate. Ma la pattuglia della gente di teatro è sorprendente conferma del rapporto che Cannavale, attore geniale, ha saputo creare nella sua lunga vita laboriosa. Lucio e Mariolina Mirra testimoniano l’affetto del teatro Diana per questo amico che sul loro palcoscenico è stato di casa. Alba e Francesco Caccavale dell’Augusteo, Lara Sansone del Sannazaro. Carlo Giuffrè non può dimenticare «il piacere, il divertimento, le risate irresistibili dei nostri duetti, a volte non potevamo guardarci negli occhi senza scoppiare a ridere». Si fanno spazio Leopoldo Mastelloni, Giacomo Rizzo, Annamaria Ackermann, Antonella Morea, Angela Luce, Pino Moris, Gloriana, Giulio Adinolfi, Lucia Cassini, Adele Pandolfi, Biagio Izzo, Giovanni Esposito, Mario Porfito, Sal Da Vinci, Pierluigi Cuomo, Francesco Procopio, Cristina Donadio. Generazioni di attori a cui Enzo Cannavale, nato a Castellammare di Stabia, ha saputo dire e dare affetto e sapere di un uomo che dal mondo dello spettacolo ha ricevuto molto e allo spettacolo ha saputo offrire una vita laboriosa e colma di allegria. Un lungo applauso si ripete più volte, dentro e fuori dalla chiesa, come fossero le “chiamate” che a fine spettacolo fanno aprire il sipario all’abbraccio col pubblico. 
INDIAN WELLS  - Novak Djokovic viaggia davvero come un rullo compressore in questo 2011. Dopo aver fatto centro agli Open d'Australia e al torneo di Dubai (i due tornei disputati in precedenza), il tennista serbo ha calato il tris vincente al "BNP Paribas Open", primo Atp Masters 1000 stagionale, dotato di un montepremi di 3.645.000 dollari, andato in scena sui campi in cemento di Indian Wells. Dopo aver sconfitto in semifinale lo svizzero Roger Federer (che scavalcherà sulla seconda poltrona della classifica mondiale da lunedì), 'Nole' in 2 ore e 25' ha messo in fila anche Rafa Nadal nel match che valeva il titolo: 4-6 6-3 6-2 il punteggio per il talento di Belgrado, ancora imbattuto quest'anno (18 incontri vinti) e così capace di concedere il bis ad Indian Wells, dove aveva trionfato già nel 2008, superando in finale Mardy Fish. 'NOLE', ATTACCO ALLA VETTA - Insomma, l'ambizione di Djokovic di puntare al trono mondiale non è così un'utopia, anche se dopo questo risultato il bilancio complessivo dei confronti diretti con il mancino spagnolo dice ancora 16-8 per Nadal, che aveva vinto le ultime due sfide, la finale degli Us Open 2010 e nel round robin delle Atp World Finals di Londra. Una cosa è certa: per gli appassionati si preannuncia un proseguo di stagione avvincente, a partire già dal prossimo Atp Masters 1000 di Miami. FEDERER KO ANCHE NELLA FINALE DI DOPPIO - Poca gloria per Roger Federer nel deserto californiano. Dopo aver ceduto in semifinale a Djokovic, il campione svizzero ha dovuto alzare bandiera bianca anche nella finale del doppio. Federer e il connazionale Stanislas Wawrinka sono stati piegati per 6-4 6-7 (5) 10-7 dalla coppia composta dall'ucraino Alexandr Dolgopolov e dal belga Xavier Malisse. Un tabellone di doppio, quello di Indian Wells, insolitamente ricco che ha visto in gara i primi otto giocatori del ranking di singolare (assenti solo Soderling e Roddick). Federer e Wawrinka sono i campioni olimpici in carica. DONNE: TITOLO ALLA WOZNIACKI  - Copione rispettato in campo femminile, dove la danese Caroline Wozniacki si è aggiudicata il torneo Wta "Premier Mandatory", dotato di un montepremi di 4 milioni e mezzo di dollari, che a quasi un mese e mezzo di distanza dagli Australian Open vedeva in lizza nove delle prime dieci giocatrici del ranking mondiale e diciotto delle prime venti (all'appello mancano solo le Williams sisters: Venus n. 8 e Serena n. 11). In finale la 20enne di Odense, numero uno del mondo, si è imposta per 6-1 2-6 6-3, in due ore e nove minuti di gioco, sulla francese Marion Bartoli, quindicesima testa di serie, al termine di un confronto intenso nel quale le due giocatrici non si sono risparmiate. BARTOLI PAGA LO SFORZO DEL 2° SET - Autoritaria nel primo set la Wozniacki (dodici mesi fa fermata all'ultimo atto dalla Jankovic), veramente molto aggressiva e in grado di farlo suo in appena 27 minuti con la transalpina a cedere tutti i tre propri turni di servizio. Nella seconda frazione la 26enne francese, finalista a Wimbledon 2007, ha una reazione d'orgoglio, favorita anche dal fatto che l'avversaria per un attimo allenta la pressione. Dunque la Bartoli pareggia i conti, però spende molto in termini di energie e così nel set decisivo paga lo sforzo: al quinto game commette due doppi falli, facendosi togliere il servizio per la seconda volta dalla danese, così in grado di gestire la situazione nonostante l'ultimo sussulto della rivale, che recupera uno dei due break subiti prima di cedere 6-3. Per la numero uno del mondo si tratta del quattordicesimo trofeo della carriera, il secondo quest'anno dopo Dubai, mentre la transalpina resta invece ferma a cinque titoli, l'ultimo conquistato a Monterrey due anni fa. Leggi i commenti I commenti dei lettori 
"E' stata la miglior gara della mia vita". Jorge Lorenzo è raggiante per il secondo posto conquistato alle spalle di Casey Stoner nel GP del Qatar, prima gara del Mondiale della MotoGP. "Ho fatto molto meglio di quello che speravo, è stata la miglior gara della mia vita - aggiunge il campione del mondo in carica - perché ho guidato molto forte dall'inizio alla fine e quando vai al limite rischi di cadere. Ma mi sono salvato ed essere secondo è come un sogno". "Oggi pensavo di accontentarmi del terzo posto, poi la bestia che è in me mi ha detto 'ce la puoi fare, il secondo posto è alla tua portata'. Allora ho spinto al massimo e ho avuto ragione. Un bel secondo posto. Sappiamo comunque che la Honda va fortissimo, ma è un discorso che vale soprattutto sul rettilineo, in curva andiamo forte noi". Rossi: ancora dolori - "Sapevamo che eravamo lì, in quella posizione. In gara sono andato anche forte, ho fatto bei tempi, ma il vero problema è che alla fine avevo gli stessi problemi che avevo con la Yamaha. Quindi il problema è mio e del mio fisico. C'è da lavorare su questo aspetto perché dopo qualche giro perdo forza e devo rallentare, non ce la faccio più a spingere forte. Inzia una catena di dolore che mi rallenta troppo. Però abbiamo capito tante cose sulla moto. Secondo me ci vuole ancora un mesetto per tornare a posto. Questa moto comunque ha i cavalli per partire a razzo e questo è importante. Naturalmente noi non siamo qui per fare settimo...". Stoner: 'Sono partito male' - "Non sono partito bene, ho perso anche qualche marcia. All'inizio sono stati tutti un pò 'pazzi', cercavano di superare. Ma io sono stato attento, e poi la moto ha iniziato ad andare meglio e ho cercato di capire cosa facessero gli altri". Lo ha detto Casey Stoner, vincitore del Gran Premio del Qatar, prima gara del Mondiale della MotoGP. "Una volta che ero davanti sono riuscito a tenere un buon passo, un buon vantaggio che ho tenuto fino alla fine", ha concluso il pilota australiano della Repsol Honda. Pedrosa e i dolori alla spalla - Dani Pedrosa ha chiuso al terzo posto il Gp del Qatar dietro Stoner e Lorenzo, ma non è soddisfatto: "In prova ho avuto problemi al braccio sinistro, la moto andava benissimo e potevo andare con Casey, non riuscivo a tenere il manubrio e negli ultimi 10 giri sono andato veramente male - spiega - andavo bene in rettilineo, ma alla fine sono arrivato terzo. Non capiamo il perchè di questo problema". Leggi i commenti I commenti dei lettori 
