ROMA - Cannes-San Remo-Cannes. Viaggia lungo la Costa Azzurra il circuito del poker live. La prima tappa è stata nella città francese, che ha ospitato l'edizione europea delle World  Series of Poker. Ne è uscita più forte senza dubbio la scuola americana, che si è portata a casa il Main Event e la Caesars Cup. Andando con ordine, a vincere il primo evento è stato infatti Elio Fox, che si è aggiudicato il braccialetto e il premio da 1,4 milioni di euro dopo la finale contro il più quotato Chris Moorman. Emerge quindi l'ennesimo giovane in un final table ricco di campioni, ma c'è da dire che, nonostante l'età, Fox ha già messo in bacheca parecchi premi: giocando su internet ha già guadagnato circa due milioni di euro, mentre dal 2010 nei tornei live ha vinto oltre 2,6 milioni. Più blasonate le firme protagoniste della Caesars Cup. La scuola americana ha avuto la meglio contro quella europea, con il team guidato da Phill Hellmuth, che ha vinto per 3-1. Ha dominato quindi il quintetto composto da Daniel Negreanu, Jason Mercier, Ben Lamb e Johnny Chan, oltre ovviamente al capitano Hellmuth. Tra gli europei il capitano Bertrand Grospellier ha schierato al suo fianco Gus Hansen (l'unico a strappare un punto per il Vecchio Continente), Jake Cody, Maxim Lykov e Antanas Guoga. Passando all'Italia, i due alfieri sono stati Gianluca Speranza, che ha dominato e sfiorato il titolo nell'event 2, e Dario Sammartino. Della serie "anche a un giocatore di poker ogni tanto è concesso di prendersela con la sorte", il player campano avrà maledetto quel numero che ha rappresentato la fine della sua avventura. Sammartino ha infatti mostrato nel Main Event un poker d'alta qualità, sognando la gloria quando si è ritrovato al comando della classifica generale, ma la sua partita si è chiusa "in 17esima posizione". Per Sammartino la generosa consolazione di essere stato il migliore tra gli italiani, di portarsi a casa 37 mila euro e di aver tenuto testa ai big. Chiusa Cannes, il grande poker si è trasferito a San Remo, dove è appena iniziata la tappa dell'European Poker Tour. Per giocatori e tifosi un successo italiano è diventato una questione di orgoglio, dato che finora nessun azzurro è mai riuscito a strappare l'ambita "Picca" all'invasione straniera. Quasi una macchia considerando che ogni anno il 50% dei ticket vengono comprati dai nostri rounders. Nel day1 A intanto si sono iscritti circa 300 giocatori, tra i quali le star Daniel Negreanu, Jason Mercier, Jennifer Harmann, e con loro sarà battaglia dura fino a giovedì, giorno del tavolo finale. Ma il poker italiano ha subito dopo una grande chance, tutta nelle mani di Mustapha Kanit. Il talento ravennate, il più forte tra gli italiani da un anno a questa parte, tornerà in Francia ad inizio novembre per la finale del Partouche Poker Tour. "Musta" affronterà un tavolo equilibratissimo e considerando la bravura mostrata nell'ultimo anno ha tutte le credenziali per arrivare fino in fondo. Un tour de force niente male sta andando in scena nella Costa Azzurra: l'Italia può uscirne da potenza mondiale del poker, o restare una nazione di buoni giocatori. Leggi i commenti I commenti dei lettori 
VERONA - Nulla di fatto, o quasi: finisce 1-1 (0-0) la sfida del Bentegodi tra Verona e Nocerina nell'anticipo dell'11/a giornata di serie B. Primo tempo senza grandi emozioni con campani molto bravi tatticamente nell'arginare il gioco del Verona e a ripartire in velocità. Primo tempo ai punti vinto dagli ospiti, insomma. Ad inizio ripresa Nocerina in vantaggio: Mareco stende Farias, rigore ineccepibile e dal dischetto Castaldo fa centro. Il Verona accusa il colpo, la Nocerina sembra ancor più padrona del campo ma in contropiede Hallfredsson agguanta il pari con un tiro da fuori area deviato da un difensore ospite. Più Verona nel finale, ma il risultato non cambia. In classifica il Verona si porta a 13 punti; la Nocerina sale a 10: in buona sostanza alla fine è venuto fuori il pareggio che con un punto a testa non sposta granché la classifica di nessuna delle due, lasciandole nei loro problemi esattamente com'era prima del fischio d'inizio. VERONA-NOCERINA 1-1 (0-0) VERONA (4-3-3): Rafael 6, Abbate 6, Mareco 5.5, Maietta 6, Pugliese 6, Russo 6 (42'st Pichlmann sv), Esposito 5.5, Hallfresson 6.5, D'Alessandro 5.5 (23'st Berrettoni sv 37'st Tachtidis sv), Ferrari 5.5, Gomez 6. In panchina: Nicolas, Ceccarelli, Doninelli, Scaglia. Allenatore: Mandorlini 6. NOCERINA (3-4-2-1): Gori 6, Nigro 6, Di Maio 6, Pomante 6, Scalise 6 (44'st Marsili sv), Bruno 6, De Liguori 6.5, Bolzan 6, Farias 6, Catania 6 (25'st Del Prete sv), Castaldo 6.5 (25'st Plasmati sv). In panchina: Russo, Alcibiade, Caturano, Donnarumma. Allenatore: Auteri 6.5. ARBITRO: Di Bello di Brindisi 6. RETI: 5' st Castaldo (rig), 31' st Hallfredsson. NOTE: serata fredda, terreno in buone condizioni. Spettatori 12472 incasso 172.445,00 euro. Ammoniti: Gomez, Pomante, Maietta, Mareco. Angoli: 5-4 per la Nocerina. Recupero: 2', 5'. Leggi i commenti I commenti dei lettori 
BRUXELLES - L'Eurogruppo dà il via libera alla sesta tranche di aiuti alla Grecia, che dovrà ora avere il via libera del Fondo monetario internazionale. Il sì arriva malgrado le valutazioni negative: la situazione economica è "peggiorata" e Atene dovrà fare "ulteriori progressi" nella messa in atto delle riforme strutturali. La tranche da 8 miliardi di euro dovrebbe essere versata a metà novembre. Ma l'Eurogruppo, che approva le misure di austerità varate ieri dal Parlamento ellenico che consentiranno di raggiungere "gli obiettivi di bilancio del 2012", chiede alle autorità elleniche "ulteriori progressi nell'applicazione delle decisioni prese dal Parlamento". I ministri delle Finanze della zona euro avrebbero inoltre raggiunto un accordo per chiedere alle banche private che detengono obbligazioni greche un 'haircut' "di almeno il 50%" per evitare la bancarotta della Grecia. Secondo una fonte diplomatica europea ripresa dall'agenzia France Presse, l'eurogruppo avrebbe approvato il rapporto della missione della troika (Ue-Fmi-Bce) in cui si sostiene che le banche dovranno cancellare almeno la metà dei loro crediti. Nel mettere a punto il secondo piano di salvataggio, il vertice europeo del 21 luglio scorso aveva fissato il limite al 21%. Nel rapporto presentato ai ministri delle Finanze, la troika Ue-Bce-Fmi affermava che con una svalutazione del 60% sui titoli greci si torna a un rapporto debito/pil del 110%. Alla luce del "deterioramento del quadro macroeconomico", c'è bisogno di più fondi, e l'Eurogruppo chiede una maggiore partecipazione dei privati. Rimane ora da vedere se si riuscirà a superare l'opposizione delle banche. 
ROMA - La sesta tranche di aiuti alla Grecia, l'aumento della partecipazione dei privati al secondo piano salva-Atene (ovvero le perdite che le banche saranno costrette a subire nella ristrutturazione del debito greco), la ricapitalizzazione delle banche, l'ampliamento della potenza di fuoco del fondo salva-Stati Efsf: questi i nodi da sciogliere nel week-end di vertici europei, più quello straordinario di mercoledì, convocato ieri all'improvviso. Grecia . L'Eurogruppo di oggi, sulla base del rapporto della troika Ue-Bce-Fmi sulle riforme greche e sulla sostenibilità del debito, ha dato il via libera alla sesta tranche di aiuti da 8 miliardi, che ora aspetta l'ok del Fmi. Nessuna decisione invece sull'aumento dell' 'haircut' che le banche esposte sul debito greco dovranno subire. Si parla di cifre che arrivano fino al 60% di svalutazione dei titoli, il triplo rispetto al 21% deciso dal vertice del 21 luglio. Fondo salva-stati . E' il vero pomo della discordia: tutti sono d'accordo per aumentare la potenza di fuoco dell'Efsf dotato attualmente di 440 miliardi di euro, ma sono divisi sulle modalità d'intervento. Due le opzioni sul tavolo dei ministri dell'Economia stasera, e dei leader domenica: la prima è trasformare il fondo in una banca, consentendole di chiedere prestiti alla Bce che in questo modo agirebbe da 'leva finanziaria'. Francia e Belgio sostengono questa ipotesi. La seconda è dare all'Efsf la possibilità di emettere assicurazioni che garantiscano il 20-30% di perdite dei bond dei Paesi a rischio. La Germania e la Bce, contrarie alla prima, sono per questa seconda soluzione. Banche . La ricapitalizzazione auspicata dalla Commissione Ue riguarderà le 'sistemiche' e sarà discussa dall'Ecofin domani, sulla base delle raccomandazioni dell'autorità europea per le banche (Eba) che ha già parlato della necessità di trovare cifre che vanno da 80 a 100 miliardi di euro, per portare il loro capitale 'Corte Tier 1' al 9%. 
"Avevo segnalato più volte al preside della facoltà Giovanni Girone delle voci insistenti che giravano sulla compravendita di esami". La deposizione di Luigi Albano, professore ordinario della facoltà di Economia dell'Università di Bari, inizia così. In aula va in scena una nuova puntata del caso 'Esamopoli'. Ieri infatti è stato il turno dei testimoni. Una vera e propria sfilata di baroni davanti ai giudici. In tre hanno raccontato quello che succedeva nelle aule e nei corridoi della facoltà di Economia. Sono stati chiamati a testimoniare i professori Michele De Fazio, docente di Chirurgia a Medicina, Luigi Albano, professore di Matematica a Economia, e Giorgio Otranto, ordinario di Storia del Cristianesimo a Lettere. È stato Albano, il temutissimo professore dell'esame di Matematica, a lanciare le accuse più pesanti. "Gli studenti venivano da me e mi parlavano delle tariffe da versare per superare l'esame di matematica del professore Pasquale Barile. Erano voci di corridoio che giravano da tanto". "E lei cosa ha fatto?", gli hanno chiesto i giudici. "Io raccontai di queste voci al preside, all'epoca Girone". "E il preside prese qualche iniziativa?" hanno continuato i magistrati. "Fu eletto Rettore e non se ne fece più niente". Le voci della compravendita degli esami dunque giravano già dal 2000. Eppure lo scandalo scoppiò cinque anni dopo grazie alla denuncia di un articolo di Repubblica Bari. Nel 2005 partirono le indagini dei carabinieri coordinate dalla pm Francesca Romana Pirrelli. Gli investigatori scoprirono l'esistenza di un'organizzazione criminale gestita soprattutto dai bidelli, che ritiravano le bustarelle dagli studenti e poi provvedevano a raccomandarli ai docenti. Un giro d'affari stimato in 50mila euro in otto mesi, con un costo tra i 700 e i 3mila euro per ogni esame superato. Fu sempre in quell'anno che l'ateneo barese istituì una commissione di inchiesta interna per accertare quanto accadeva nella facoltà di Poggiofranco. A spiegare il lavoro di quella commissione, presieduta dal docente di Giurisprudenza Nicola Colaianni, è stato ieri in aula il professor Otranto. Il docente di Storia del Cristianesimo ha parlato anche di una telefonata ricevuta nel febbraio 2005. "Mi chiamò una signora, si presentò come la signora Casone, mi disse che aveva fiducia nella commissione e mi raccontò un fatto: il figlio, che aveva una onorevolissima carriera scolastica aveva fatto per tre volte l'esame di matematica con Albano e tutte e tre le volte era stato bocciato. Allora, sconfortato, buttò i libri e disse alla mamma 'dammi i soldi per fare l'esame con Barile'. Invitati la signora Casone in commissione, ma non venne. L'ho incontrata solo in procura davanti al pm: un confronto drammatico perché lei disse che quella telefonata c'era stata, che era tutto vero tranne il particolare del figlio che le disse 'mamma dammi i soldi per comprare l'esame'". Gli imputati del processo Esamopoli sono in tutto trentadue, tra cui il professore Barile, accusati, a vario titolo, di associazione per delinquere, concussione, corruzione, falso e rivelazione del segreto d'ufficio. La prossima udienza di fronte alla prima sezione collegiale si svolgerà il prossimo 25 novembre. 
Concerto a sorpresa di Vinicio Capossela al Valle. L'artista è stato atteso al teatro occupato per un'esibizione che ha visto la partecipazione del music performer Francesco Arcuri e il coro degli Apocrifi. Sono centinaia le persone che speravano di riuscire ad assistere allo spettacolo. La fila degli aspiranti spettatori di Capossela partiva da via del Teatro Valle ed è arrivata fino a piazza Sant'Andrea della Valle, ma non tutti sono riusciti ad entrare. "I posti sono 660 - avevano avvertito i lavoratori dello spettacolo del Valle - purtroppo molti rimarranno fuori". E ancora: "Capossela fa parte di quegli artisti solidali con la nostra occupazione che portano un pubblico molto trasversale al Valle, anche chi non ci era mai entrato prima". Per vedere lo spettacolo del polistrumentista, ospite d'eccezione che ha sposato la causa degli occupanti, l'ingresso era ad offerta libera. 
MILANO - Ufficialmente si sono dimessi «per motivi strettamente personali», ma che stranamente hanno colpito entrambi nello stesso momento. Si tratta della decisione di Massimo Clementi e Maurizio Pini di abbandonare la zattera del San Raffaele. Loro sono i due consiglieri entrati nell’organo direttivo della Fondazione che amministra l’ospedale per conto di un fantomatico fondo internazionale ( una Charity ) che avrebbe dovuto investire circa un miliardo di euro nell’Università dell’ospedale. Di soldi non se n’è mi visto uno, ma nemmeno si è mai saputo chi o cosa fosse questa charity. Eppure stando alle indiscrezioni, Pini e Clementi volevano contare nelle decisioni importanti come quella della direzione scientifica del San Raffaele. Si sarebbero, infatti, schierati per Alberto Zangrillo , medico personale di Silvio Berlusconi, scontrandosi con Renato Botti, già direttore generale e ora consulente dell’ospedale che spinge per un nome molto più prestigioso. Del resto quella poltrona oggi è occupata da direttore scientifico Maria Grazia Roncarolo , sulla cui professionalità non c’è nessun dubbio. La sua visione laica ha portato il San Raffaele ai livelli di eccellenza attuali. «Gli errori nella gestione del San Raffaele non sono del corpo medico e del corpo scientifico. Noi non vogliamo pagare per questi errori», ha dichiarato la Roncarolo chiedendo continuità nelle scelte scientifiche. Fatto sta che, dopo lo scontro, i due consiglieri se ne sono andati incassando i ringraziamenti del cda. Tutto comunque rimane subordinato all’udienza presso il Tribunale fallimentare del 26 ottobre , in cui si discuterà l’ammissione del San Raffaele al concordato preventivo. 
