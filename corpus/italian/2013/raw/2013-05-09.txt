La sorpresa del primo turno dei play-off arriva dal palazzetto dello sport di piazza Apollodoro di Roma dove la Trenkwalder sbanca il campo dell'Acea e vince gara uno per 58 a 70. Roma ha giocato male come poche altre volte le era capitato in stagione. Un po' l'emozione di moltissimi giocatori di affrontare per la prima volta i play-off, un po' il ricordo di Reggio Emilia che al ritorno in campionato aveva avuto anche 20 punti di vantaggio, nel primo e secondo quarto Roma ha sbagliato tutte le scelte difensive lasciando liberi di tirare da tre proprio quelli che non dovevano farlo e concedendo penetrazioni chi invece bisognava far tirare da fuori. Ed in attacco il disastro è stato anche peggiore: Il primo quarto Roma lo ha chiuso con soli cinque punti di cui solo due segnati su azione e gli altri su tiro libero. Il secondo quarto un po' meglio ma 18 a 18 il parziale perché Reggio Emilia non è che facesse chissà che cosa. Le sue cose semplici fatte per bene con molto ordine, punendo ogni disattenzione di Roma. Qualche brutta decisione degli arbitri ha penalizzato Roma nel momento in cui nel quarto periodo era riuscita ad arrivare alla parità, 53 a 53 con cinque minuti da giocare, ma la squadra di Marco Calvani non può appellarsi ai direttori di gara perché non sono un alibi credibile. Per sabato, quando si giocherà gara due ancora al Palazzetto dello sport, servirà ritrovare quella difesa che è stata il marchio di fabbrica dell'intera stagione e quella intensità offensiva, quella capacità di giocare in contropiede ed in transizione che ha fatto la fortuna dell'Acea fino ad oggi. 
ROMA - Iniziano subito con una sorpresa i play-off di basket. Roma, terza nella stagione regolare, parte col piede sbagliato contro Reggio Emilia, ottava, facendosi sorprendere al PalaTiziano per 58-70. Per il quintetto di Calvani un brutto colpo considerando il vantaggio di giocare le prime due gare in casa. Sabato, sempre nella Capitale, il secondo round che la Virtus non può permettersi di fallire. Bene, invece, Sassari che ha rispettato i pronostici travolgendo Cantù per 90-70. ACEA ROMA- TRENKWALDER REGGIO EMILIA 58-70 (5-14; 23-32; 39-51) Roma paga caro il ritorno, dopo due stagioni, alla fase finale del campionato, incassando subito una sconfitta. I capitolini iniziano la partita in modo contratto e gli ospiti ne approfittano andando subito sul +9 (5-11). Roma è senza ritmo e senza idee. Se ne accorge Calvani che per scuotere i suoi toglie contemporaneamente Goss, Datome e Czyz. Ma non basta. La partita scivola via alla Virtus che, ad inizio della seconda frazione, si ritrova sotto anche di 16 punti (7-23). Capitan Datome suona la sveglia e l'Acea, grazie anche alla zone-press, risale fino a -7 (16-23). Ma la Pallacanestro Reggiana conferma di essere la matricola terribile che ha concluso la regular season al 6° posto, e grazie alle giocate di Cinciarini e ai punti di Antonutti va negli spogliatoi sul 23-32. Il quintetto emiliano sembra prevedere il gioco di Roma e con Donell Taylor ritorna sul +16 (25-41). L'Acea accorcia sino a -8, ma la Trenkwalder di Menetti è ordinata e la tiene a distanza chiudendo il 3° periodo sul 39-49. Con orgoglio i virtussini provano a far valere il fattore campo e, sfruttando un fallo tecnico fischiato a Bell, trovano anche il pareggio (53-53), con una tripla di Datome. Ma è solo un fuoco di paglia. Gli emiliani non tremano e, trascinati da Donell Taylor, operano lo strappo decisivo riportandosi avanti di 12 (53-65), viatico al 58-70 finale. ROMA - Goss 3, Jones, Tambone ne, Tonolli ne, Gorrieri ne, D'Ercole 3, Datome 19, Bailey 3, Taylor 12, Lawal 11, Czyz 7, Lorant. Allenatore: Calvani. REGGIO EMILIA - Jeremic 3, Taylor 17, Brunner, Antonutti 9, Bell 15, Veccia ne, Filloy 8, Slanina 8, Cervi, Silins ne, Cinciarini 10. Allenatore: Menetti. Arbitri: Begnis-Martolini-Pozzana. DINAMO SASSARI-LENOVO CANTÙ 90-70 (28-12, 48-31, 70-53) Al PalaSerradimigni, Sassari domina dall'inizio alla fine contro Cantù portandosi facilmente sull'1-0 nei quarti di finale play-off. A prendere per mano la formazione sarda sono stati soprattutto i due Diener, Drake (20 punti con 4/5 da tre e 4 assist) e Travis (13 punti e 8 rimbalzi) ma anche Becirovic che ha fatto la sua parte con 16 punti. Nella Lenovo si sono salvati, invece, solo Ragland (14 punti), e Aradori e Tyus (10 punti a testa). SASSARI - Becirovic 16, Devecchi, Thornton 9, Diener T. 9, Sacchetti 13, Diener D. 20, Vanuzzo 3, Pinton 3, Gordon 8, Easley 11. All.: Sacchetti. CANTÙ - Abass ne, Scekic 4, Smith 6, Leunen 6, Mazzarino 8, Brooks 8, Tyus 10, Tabu, Ragland 14, Aradori 10, Cusin 4, Mancinelli. All.: Trinchieri. Arbitri : Paternico', Bettini, Borgioni. Argomenti basket basket play off 2013 virtus roma sassari basket trenwalder reggio emilia cantù basket Leggi i commenti I commenti dei lettori 
La Guardia costiera è impegnata in diverse operazioni di ricerca e soccorso nel Canale di Sicilia. Nella tarda mattinata era arrivata alla Guardia costiera una prima richiesta di soccorso tramite telefono satellitare, relativa ad un gommone in difficoltà in acque libiche. Informate le autorità locali, queste inviavano un pattugliatore nella zona che procedeva al recupero dei migranti. Subito dopo un secondo gommone, con circa 80 persone a bordo, lanciava una richiesta di aiuto alla Guardia costiera italiana. Informate le Autorità libiche, si sta dirigendo in queste ore in soccorso dei migranti una motovedetta della Guardia costiera, salpata da Lampedusa. Intanto un mercantile italiano, il Valpadana, in transito nel Canale di Sicilia, ha segnalato alla Guardia costiera la presenza di un terzo gommone in difficoltà, con circa 50 persone a bordo. Mentre il mercantile è in zona, una seconda motovedetta della Guardia Costiera si è diretta nell'area. Ma prima di raggiungere l'obiettivo, la motovedetta verificherà un'altra richiesta di aiuto, giunta sempre tramite telefono satellitare, relativa a un quarto gommone in difficoltà nel Canale di Sicilia. Argomenti immigrazione migranti canale di sicilia 

PIACENZA - Questa volta la rimonta della Nordmeccanica Piacenza non si completa e l'Imoco Conegliano allunga la serie finale dello scudetto di volley femminile. Le venete espugnano il PalaBanca di Piacenza al tie break 2-3 (21-25, 19-25, 25-14, 25-16, 12-15) in quasi due ore e dieci minuti di gioco e accorciano le distanze nei confronti delle emiliane. La Rebecchi fallisce il primo match point e adesso si gioca la seconda chance al Palaverde sabato alle ore 20.30 in gara quattro. Stasera una partita, la terza di seguito, fotocopia delle altre ma con un finale diverso. Conegliano parte alla grande e Piacenza sembra un vecchio motore diesel che tarda a carburare. La reazione delle atlete biancoblù, questa volta, viene facilitata dall'infortunio alla Nikolova (sospetta frattura a un dito della mano sinistra), opposto dell'Imoco. Il giovane allenatore Marco Gaspari viene messo a dura prova e deve ridisegnare il sestetto e soprattutto non far perdere fiducia alle sue atlete. Il pezzo forte della serata è il tie break di Conegliano giocato con lucidità e con un paio di scelte tattiche coraggiose. E nel momento più difficile le venete tirano davvero forte anche dalla linea dei nove metri. A trascinare il gruppo una fantastica Calloni (17 punti, due muri) capace di ricoprire bene due ruoli, centrale e opposto, e creare parecchi problemi alla difesa di casa. La capitana è sostenuta da Fiorin (23 punti, tre muri) e Jenny Barazza con 11 punti e tre muri pesanti. La Nordmeccanica, finita sotto due set a zero, si affida alle solite campionesse per risalire e trova risposte convincenti a turno da Meijners (18 punti, due muri e un ace) Turlea (21 punti) e Lucia Bosetti (14 punti). A muro fanno la differenza le centrali Manuela Leggeri con nove punti e ben quattro muri Martina Guiggi 11 punti e tre muri. Come al solito Conegliano parte meglio, sostenuta da un paio di muri di ottima fattura, e trova subito un paio di break di vantaggio. La Nordmeccanica soffre in attacco la falsa partenza di Meijners. Le venete scavano il solco decisivo, ma si siedono sui cosiddetti allori e consentono alle padrone di casa di riavvicinarsi. Poi ecco una fase di gioco calda che costa a coach Caprara due cartellini: giallo e rosso. Alla fine Conegliano chiude. Le scintille del set precedente non sono ancora dimenticate e l'avvio del parziale è abbastanza equilibrato. Piacenza è in partita e nonostante qualche grossolana svista è sempre al fianco delle venete. Il sorpasso di Conegliano arriva a metà del parziale. La squadra di Gaspari vola via e fa vedere le cose migliori. Le ragazze del'Imoco mettono palla a terra con continuità e arrivano allo sprint finale con un cospicuo vantaggio. Durante l'ultimo scambio del set si fa male a un dito della mano sinistra (probabile frattura) l'opposto Nikolova al suo posto Zanotto. Una brutta tegola per la squadra quinta classificata nella regular season e con una panchina molto giovane e poco lunga. Nel terzo set tutto come nelle due precedenti sfide con Piacenza che parte meglio e prende il largo. Insomma per le emiliane comincia un'altra partita: più precise, attente e meno fallose. La squadra di casa diventa cinica e sfrutta al massimo l'assenza tra le avversarie della migliore realizzatrice. Conegliano perde man mano fiducia e lascia andare via il parziale. La nuova entrata Zanotto fatica a entrare nel vivo e alla palleggiatrice Camera manca un importante punto di riferimento. Gaspari prova anche la formula con tre centrali e propone la Crozzolin. Viceversa Ferretti, regista di Piacenza, fa viaggiare palla lungo tutta la rete e cresce la percentuale offensiva delle emiliane. Qualche sussulto di Conegliano non evita un passivo pesante. Il quarto set comincia con il tecnico dell'Imoco Gaspari costretto a reinventare un sestetto per restare in partita. Allora la centrale Calloni viene spostata nel ruolo di opposto e gioca con grinta e determinazione e al centro spazio a Crozzolin. La nuova situazione tattica permette a Piacenza di ottenere subito un paio di break di vantaggio con Turlea e Bosetti in cattedra. Conegliamo è costretta a inseguire e fatica tanto a restare incollata alle avversarie. La Rebecchi capisce le difficoltà e spinge sull'acceleratore per portare la gara ancora una volta al tie break. E per la prima volta nella serie il quinto set finisce nel carniere di Conegliano. Il gruppo veneto mette sotto rete tanto cuore e, nonostante la difficoltà di giocare senza la sua bomber, trova in Calloni un capitana di classe e potenza. Piacenza, rispetto al passato, arriva stanca e sbaglia troppo compreso la decisiva ricezione che consegna la partita all'Imoco. Intanto ci sono importanti novità nel panorama femminile in vista della prossima stagione agonistica: la grande pallavolo torna a Modena, dopo la cancellazione a campionato in corso. I mesi di trattative arrivano alla conclusione con l'accordo per l'acquisto del titolo sportivo della società Villa Cortese, che conclude così la propria avventura nella massima serie. Quindi per il torneo 2013/2014 si riapriranno le porte del PalaPanini con la nuova squadra emiliana targata Liu Jo, azienda di abbigliamento dei fratelli Marchi. REBECCHI NORDMECCANICA PIACENZA - IMOCO VOLLEY CONEGLIANO 2-3 (21-25, 19-25, 25-14, 25-16, 12-15) REBECCHI NORDMECCANICA PIACENZA : Valeriano, Leggeri 9, Turlea 21, Meijners 18, Secolo 1, Ferretti 2, Sansonna (L), Guiggi 12, Radenkovic, Bosetti 14. Non entrate Nicolini. All. Caprara. IMOCO VOLLEY CONEGLIANO : Agostinetto, Maruotti, Fiorin 23, Camera 1, Zanotto 3, Rossetto (L), Calloni 17, Nikolova 10, Crozzolin 2, Barcellini 7, Barazza 11. Non entrate Daminato. All. Gaspari. ARBITRI: Tanasi, Caltabiano. NOTE - durata set: 29', 28', 24', 30', 18'; tot: 129'. Argomenti volley femminile Leggi i commenti I commenti dei lettori 
CATANIA - Giuseppe Marletta, il catanese di 45 anni che nel 2010 entrò in coma per due punti di sutura dopo la banale estrazione di un dente all'ospedale "Garibaldi" di Catania, potrà curarsi con il metodo Stamina. La sentenza che permetterà all'uomo, in stato vegetativo dopo l'episodio di malasanità (la sua storia fu ripresa da tutta la stampa nazionale), di accedere  al metodo sperimentale di cura, è stata emessa oggi dal Tribunale del lavoro di Catania, in sede di reclamo (la prima sentenza, negativa, risale al 26 marzo scorso). La moglie Irene Sampognaro aveva scritto nei giorni scorsi al ministro della Salute Lorenzin, chiedendo di convertire in legge in decreto che assicura a molti malati di curarsi con la stamina. Ma aveva anche aggiunto che se l'esito del Tribunale fosse stato negativo,  avrebbe "seguito la strada della famiglia Englaro". LEGGI / Palermo, apre il Campus di Ematologia "Giuseppe forse non guarirà, ma di certo con la Stamina potrà migliorare e aspirare ad una qualità di vita più dignitosa. Per noi, oggi, si riaccende una speranza  - dice Desirèee Sampognaro, cognata di Marletta e suo avvocato - Abbiamo la possibilità di curarlo presso l'ospedale civile di Brescia secondo il protocollo della Stamina  Foundation. Ci sono già quaranta caso analoghi in Italia. Ora chiediamo che tutti gli altri malati gravi possano avere la stessa opportunità, senza dover passare dal Tribunale e bypassando una volta per tutte la decisione dell'Aifa, l'Agenzia italiana del farmaco che con il suo divieto sostenuto dal tribunale di Brescia, ha nei fatti impedito la cura Stamina in ospedale". A beneficiare della stamina, a Brescia, c'è un'altra paziente catanese: la piccola Smeralda Camiolo, di due anni, che da quando è nata vive in un letto d'ospedale, ed è la prima bimba al mondo a sottoporsi alle cure staminali. "Smeralda ha avuto subito i primi miglioramenti  - ostiene Desirèee - e questo non può essere né sottovalutato, né sottaciuto. Speriamo adesso che anche Giuseppe e tanti altri come lui, possano iniziare un percorso di ripresa". Argomenti metodo stamina 
La prima pietra fu posta nel 2009. Oggi, a soli tre anni dall'inizio di quel sogno, il campus "Franco e Piera Cutino" per la cura dei malati di talassemia è realtà. La struttura appena inaugurata, con i suoi 4.500 metri quadrati e la sala per i trapianti, è unica in Europa. Un sogno da cinque milioni di euro reso possibile dalla generosità di privati e famiglie di tutta Italia. E così i pazienti siciliani, e non solo, non dovranno più emigrare in America per essere trapiantati. A rendere omaggio al nuovo centro, i primi due siciliani al mondo ad aver subito il trapianto con cellule staminali, il "padre" della cura e ricerca sull'anemia mediterranea David Weatherall e uno dei massimi esperti  della terapia genica Michel Sadelain. GUARDA / Le immagini del campus / L'inaugurazione Sono loro, Maria e Valentina, le protagoniste della seconda giornata di festeggiamenti per il taglio del nastro della nuova struttura. Sono le prime due pazienti al mondo ad aver subito la cura con le cellule staminali. Una terapia sperimentale che consiste nel prelievo di dna che, una volta lavorato in lavorato in laboratorio, viene reiniettato endovena. E così per le due siciliane si accende la speranza di tornare a una vita normale. "Sono stata operata a novembre al Memorial Sloan Kattering di New York dal professore Boulad  -  racconta Valentina Dolce, 23 anni  -  e adesso incrocio le dita: dovrò aspettare un anno per capire se sono guarita del tutto". Come lei, anche Maria Greco, 18 anni, ha scelto di sottoporsi al trattamento sperimentale: "Tutte le spese  -  dice  -  sono state pagate dall'associazione Cutino, dal viaggio al soggiorno. Da quando sono nata ogni 15-20 giorni devo fare una trasfusione del sangue. Per non parlare delle analisi e dei prelievi continui. Adesso per me si aprono nuove prospettive di vita". In Sicilia la talassemia colpisce più di 2.500 persone, sui circa 7000 in tutto il territorio nazionale. Una realtà che non suscita l'interesse economico delle grandi case farmaceutiche perché considerata una patologia rara, ma che non lascia indifferenti i componenti di una famiglia alcamese che viene investita da un lutto il cui ricordo non vuole sbiadire nel tempo."Il dolore per la perdita di mia sorella  -  dice il regista Giuseppe Cutino, presidente della Fondazione Franco e Piera Cutino - è stato elaborato dalla nostra famiglia trovando piena vita nell'associazionismo. Da qui, l'impegno a sostenere con tutti i mezzi possibili gli studi volti ad una concreta via di guarigione, trasformando un progetto utopico in una realtà tangibile". Il Campus aspira ad essere un polo d'eccellenza nazionale e un centro di formazione per medici, biologi e tecnici provenienti dal bacino del Mediterraneo. È l'unica struttura in Europa ad inglobare anche la sala trapianto per la terapia genica. I lavori, seguiti dall'architetto Silvio Piccolo, si sono appena conclusi e da subito sono agibili i locali per l'area di degenza, con 18 posti letto, camere sterili destinati ai pazienti trapiantati, una ludoteca per i più piccoli,  la "Casa Amica" con i suoi 50 posti letto per i familiari dei ricoverati dell'ospedale Villa Sofia-Cervello. "Per i primi trapianti  -  spiega il primario del reparto Aurelio Mangano  -  si aspettano le autorizzazioni ministeriali e verosimilmente si partirà tra un anno". L'associazione Piera Cutino Onlus è nata nel 1998 con lo scopo di promuovere attività di informazione, prevenzione e assistenza sanitaria, ma anche con l'obiettivo di raccogliere fondi da destinare alla ricerca scientifica. Da allora sono stati raggiunti notevoli progressi, grazie al lavoro dello staff diretto da Aurelio Maggio presso il reparto di Ematologia e Malattie rare del sangue. In collaborazione con università internazionali, sono stati elaborati la terapia genica e il trapianto in utero. Quello dell'ospedale di Palermo è l'unico centro in Italia in cui è possibile sapere già alla sesta settimana di gestazione la condizione di salute del bambino attraverso la diagnosi prenatale della celocentesi. I partner che hanno reso possibile il raggiungimento di questo primo traguardo sono Enel Cuore Onlus, Novartis, Chiesi, Rotary Alcamo, Unicredit, IntesaSan Paolo, Banca Prossima, Sicilconad. Il prossimo obiettivo è l'attivazione dei laboratori d'analisi all'interno della struttura: un altro sogno da un milione e mezzo di euro. Adesso si apre la nuova gara di generosità a caccia del milione e mezzo di euro necessario per realizzare i nuovi laboratori d'analisi della struttura. Argomenti talassemia ospedale cervello palermo 
UNA FORTE scossa sismica ha colpito la provincia di Cosenza alle 22.41. L'ipocentro, a 31 chilometri di profondità, era in corrispondenza della costa, a un paio di chilometri da Belmonte Calabro. Gli altri comuni vicini all'epicentro sono Amantea, Fiumefreddo Bruzio, Longobardi e San Pietro in Amantea. Al momento non risultano danni a cose o persone. Immediata la reazione sui social network, tra paura e richieste di informazioni a parenti e amici: centinaia di tweet hanno invaso il sito. E altre due lievi scosse di terremoto di magnitudo 2.3 e 2 sono state registrate rispettivamente alle 2:42 e alle 6:15 al largo delle coste occidentali della Calabria, davanti la provincia di Cosenza. Secondo i rilievi dell'Istituto nazionale di geofisica e vulcanologia (Ingv) la prima scossa ha avuto ipocentro a 170,4 km di profondità ed epicentro oltre i 20 km di distanza dalla costa, mentre la seconda ha avuto ipocentro a 24,7 km di profondità ed epicentro non lontano dai comuni di Amantea, Belmonte Calabro, Fiumefreddo Bruzio, Longobardi e San Pietro in Amantea. Non si registrano danni a persone o cose. Argomenti cosenza terremoti 
