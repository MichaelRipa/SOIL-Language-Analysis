MILANO -  Erick Thohir dopo qualche giorno di silenzio torna a parlare della trattativa con Massimo Moratti per l'acquisizione dell'Inter. Il tycoon indonesiano lo fa durante una visita all'agenzia internazionale Reuters. Parole riportare anche dal portale Republika di proprietà del magnate asiatico. "Non so se l'affare andrà in porto o meno. E non so nemmeno quanto ci vorrà. Ci sono ancora dei dettagli sui quali dobbiamo metterci d'accordo", dice Thohir. Il magnate poi continua mandando un chiaro messaggio al presidente interista: "Non voglio che ci siano due proprietari all'Inter, non credo sia un bene per il club. Voglio migliorare le prestazioni dell'Inter come azienda. Vorrei portare la società ad essere stabilmente nella top ten mondiale". E ancora: "Le quote? Maggioranza o minoranza è una questione secondaria. La questione più importante per me è cercare di essere un buon partner per Moratti". Sul mercato l'uomo d'affari spiega: "Nainggolan il primo acquisto? Ma se non sono nemmeno proprietario. Comunque credo che si intenda più di queste cose l'allenatore. E lo stesso vale per Leonardo, non posso commentare". Da New York ha parlato Javier Zanetti: "Non so quando tornerò, ma so che sto lavorando per farlo. Poi, quando sarò tornato, a fine stagione valuterò se smettere o se avrò la forza e la voglia per giocare ancora. Finita l'esperienza da giocatore, mi auguro di essere utile da dirigente come lo sono stato in campo". Il pensiero corre poi agli obiettivi non solo personali ma di tutta l'Inter. "L'obbligo è tornare ad essere protagonisti: questa dev'essere la stagione del riscatto e per riuscirci serve un gruppo solido - spiega - Il nostro è fatto di giocatori più esperti e giocatori giovani, sui quali puntiamo molto: il giusto mix ci aiuterà a tornare ancora più forti di prima. Noi siamo qui per aiutare i giovani che sono il nostro futuro e per questo puntiamo molto su di loro". A Zanetti viene poi chiesto di Mazzarri, "un allenatore preparato, con le idee chiare: per una grande squadra serve un tecnico con una grande personalità e lui ce l'ha". E in vista del suo 40esimo compleanno - appuntamento per il 10 agosto - "l'augurio che mi faccio è continuare a essere felice come sono stato finora e come sono adesso". Leggi i commenti I commenti dei lettori 
BARCELLONA - ? La nazionale italiana maschile di pallanuoto è in semifinale nei campionati mondiali in corso a Barcellona. Il 'Settebello' del ct Campagna ha eliminato la Spagna padrona di casa con il punteggio di 4-3, al termine di una gara tiratissima, giocata alla 'Picornell'. La rete che ha aperto le marcature è stata realizzata da Giorgetti, ma i nostri avversari non hanno mollato e hanno trovato il pareggio. Stesso copione dopo le finalizzazioni di Figari e Figlioli. Sul punteggio di 3-3, è stato decisiva la rete, nel terzo parziale, ancora di Figlioli su rigore. Nel quarto e ultimo tempo il risultato non è più cambiato, nonostante i diversi attacchi delle 'Furie Rosse'. Il penultimo atto non sarà però facile per i ragazzi di Campagna: in semifinale ci sarà infatti il Montenegro, una delle squadre favorite per la conquista del Mondiale. SPAGNA - ITALIA 3-4 (1-2) (2-1) (0-1) (0-0) Spagna: Aguilar, Munarriz, De Lera, Alarcon, Molina, Minguell, Asiranyi, Espanol, Valles, Perrone, Estrany, Garcia, Lopez. Allenatore: Aguilar Italia: Tempesti, Perez, Gitto, Figlioli, Giorgetti, Felugo, Figari, Gallo, Presciutti, Fiorentini, Aicardi, Napolitano, Del Luongo. Allenatore: Campagna 
Un bimbo di un anno è morto oggi pomeriggio per cause ancora da chiarire all'ospedale di Taranto Santissima Annunziata. Secondo una prima ricostruzione, il bambino è stato portato dai genitori nella mattinata al pronto soccorso. Il medico in servizio ha diagnosticato al piccolo uno stato di disidratazione e avrebbe quindi chiesto al padre di far ricoverare il bimbo in modo da sottoporlo alla terapia del caso. Il genitore però avrebbe deciso di portar via il bambino dall'ospedale. Qualche ora dopo i genitori si sono ripresentati al pronto soccorso, ma il bambino presentava un quadro clinico ben più grave. E' stato subito disposto il ricovero nel reparto di rianimazione e sono state allertate le equipe mediche per l'emergenza. Il piccolo è morto poco dopo. La famiglia era arrivata dalla Germania in auto a Taranto e lo stato di disidratazione potrebbe essere stata provocata dal lungo viaggio. Sul decesso sono in corso le indagini dei Carabinieri, nelle prossime ore sarà effettuata l'autopsia del bimbo. 
Vinicio Capossela è il vincitore del Premio  Città del Diario 2013, il riconoscimento che l’Archivio diaristico  nazionale di Pieve Santo Stefano attribuisce ogni anno, dal 2005, ad una  personalità del panorama culturale che si sia distinta per la sua attenzione ai  temi della memoria. Un’attenzione che Capossela, già ospite della dodicesima  edizione del Premio Pieve nel 1996, ha sempre tradotto in musica, parole e  scrittura, e che quest’anno ha trovato piena espressione in Tefteri. Il libro  dei conti in sospeso pubblicato con il Saggiatore. Quaderno di appunti e riflessioni annotate attraversando la  Grecia, nell’anno della crisi, in un manoscritto che racconta il presente e che  è già divenuto memoria collettiva: Tefteri è il diario che troppi di noi  non hanno scritto, disinteressandosi della vicenda greca, come se le “loro”  difficoltà non fossero le “nostre”. Capossela ci offre un angolo visuale diverso  da quello dei vertici economici della Troika o dei governi di emergenza  nazionale, scegliendo come chiave interpretativa la narrazione del rebetiko e  dei rebetes, musica e musicisti tornati rappresentativi di un popolo sofferente,  e adottando come forma comunicativa una delle più belle espressioni della  pratica autobiografica, il diario di viaggio. Un viaggio che terminerà proprio a Pieve Santo Stefano: per  scelta di Capossela, il manoscritto originale sul quale ha preso appunti (un tefteri , taccuino su cui si trascrivono debiti e crediti della bottega)  verrà depositato nell’Archivio dei Diari, dove andrà a fare compagnia alle  altre 7.000 scritture autobiografiche appartenute alle “persone qualunque” che  dal 1984 a oggi hanno scelto di arricchire questa preziosa banca della memoria  collettiva e individuale. Nanni Moretti, Marco Paolini, Ascanio Celestini, Rita Borsellino, Mario Perrotta, Francesco De Gregori, Mario Dondero, Sergio Zavoli sono i vincitori delle precedenti edizioni. La premiazione avverrà il 15 settembre durante la manifestazione conclusiva del premio, in piazza Plinio Pellegrini a Pieve Santo Stefano. 
Centinaia di No Tav si sono riuniti in presidio in piazza del Municipio a Bussoleno, per protestare contro le accuse mosse dalla procura di Torino nei confronti di 12 indagati, a cui lunedì mattina è stato consegnato un avviso di garanzia per attentato terroristico o eversivo. "Chi semina terrore raccoglie ribellione, mai un passo indietro. Non molleremo mai", uno degli striscioni esposti. I No Tav mostrano altri cartelloni, tra cui: "Più sanità, più istruzione, più servizi, meno Tav". E' presente anche l'Anpi di Bussoleno. In piazza è arrivato anche un gruppo di No Tav proveniente da Susa, che ha presidiato in serata davanti all'hotel Napoleon, uno degli alberghi che ospita le forze dell'ordine che lavorano al cantiere della Tav di Chiomonte. Le perquisizioni e la consegna degli avvisi di garanzia nei confronti di 12 persone è relativa all'assalto al cantiere che si svolse lo scorso 10 luglio. 
SIENA - Finisce 1-0 per il Siena l'amichevole estiva contro la Lazio. Risultato di prestigio per i senesi retrocessi in serie B nell'ultima stagione contro un'avversaria ancora sulle gambe dopo i pesanti carichi di lavoro del ritiro di Auronzo di Cadore. Per la squadra di Petkovic è la quinta amichevole estiva e per la prima volta arriva una sconfitta. PETKOVIC PROVA IL 4-2-3-1 E IL 3-4-3 -  Il tecnico di Sarajevo nel primo tempo opta per un 4-3-2-1: Konko, Biava, Ciani e Radu formano la linea difensiva davanti al portiere Albano Bizzarri. A centrocampo Ledesma e Cataldi a protezione della difesa, qualche metro più avanti il trio Floccari, Ederson e Lulic in supporto dell'unica punta Kozak. La Lazio è padrona del campo, mantiene il possesso palla ma fatica a creare occasioni da rete, chiudendo la prima frazione senza neanche un tiro in porta. Tra i più ispirati Ledesma, che ci prova con tre conclusioni da fuori area, mentre gli attaccanti non riescono a rendersi mai pericolosi. Il Siena sfrutta le ripartenze e al 21' colpisce con Giannetti (il migliore in campo), abile a sfruttare un buco lasciato dai difensori biancocelesti. Nel secondo tempo Petkovic cambia tutti e passa al 3-4-3: Stankevicius, Novaretti e Dias in difesa, Cavanda, Mauri, Biglia e Crecco (Vinicius da metà ripresa) a centrocampo, Rozzi, Klose e Keita a completare il tridente offensivo. Lazio più mobile, ma la musica non cambia. A parte Dias che sbaglia clamorosamente un gol a porta vuota da un metro e mezzo sugli sviluppi di un calcio d'angolo, i biancocelesti non riescono mai a impensierire l'estremo difensore toscano. È anzi il Siena ad andare vicino al raddoppio con Rosseti, che spara a botta sicura trovando però sulla sua strada un ottimo Strakosha (subentrato nel secondo tempo a Bizzarri). LEDESMA: "NON È TUTTO DA BUTTARE" -  Al termine della partita per la Lazio ha parlato il centrocampista Cristian Ledesma: "Nonostante il risultato non è un'amichevole da buttare via. Serve a trovare i meccanismi e a far legare di più la squadra con i nuovi acquisti e i ragazzi della Primavera. Abbiamo cercato di tenere palla, facendo buoni cambi di gioco, ma ci è mancata la rapidità nelle ripartenze". Bilancio comunque positivo in ottica della Supercoppa italiana: "Atleticamente siamo comunque a buon punto, stiamo lavorando bene e duramente". Anche stasera Petkovic non lo ha provato insieme a Biglia, ma per Ledesma non ci sono problemi di convivenza: "Le valutazioni tattiche spettano al mister, ma deve essere considerato tutto il reparto di centrocampo. Di certo noi siamo contenti che sia arrivato un giocatore forte che potrà sicuramente darci una mano". Dipenderà molto anche dal modulo. Anche questa sera Petkovic si è sbizzarrito provando vari assetti nel corso della partita: "Abbiamo più ricambi rispetto allo scorso anno e questo ci permette di variare. Non c'è un modulo migliore, dipende da quale avversario dovremo affrontare di volta in volta". Argomenti ss lazio serie a ac siena Leggi i commenti I commenti dei lettori 
Un farmacista di 34 anni è stato ferito al ginocchio da un colpo di pistola esploso a Milano nel corso di una rapina. Attorno alle 20 l'uomo era nella farmacia in via Caposile, all'angolo con piazzale Martini, quando un persona è entrata a viso scoperto e ha gli intimato di consegnargli l'incasso: 200 euro. Al momento di uscire, però, per coprire la sua fuga ha sparato un colpo di revolver che ha centrato il 34enne al ginocchio. Trasportato in codice giallo alla clinica Città Studi, il farmacista non è in pericolo di vita. Sul caso indagano i carabinieri, che stanno passando al vaglio le immagini delle telecamere di sorveglianza della zona. 
Un botto improvviso, un vetro che va in frantumi e la paura che si dipinge sui  volti dei passaggeri. Un bus dell'Ataf diretto verso il centro di Campi Bisenzio  - il 30 - è stato preso a sassate oggi pomeriggio da una o più persone riuscite  poi a fuggire prima dell'arrivo dei carabinieri, allertati dal conducente.  Nessuno, fortunatamente, è rimasto ferito. Da quantificare i danni al bus. I  militari, che si si sono subito gettati alla ricerca dell'autore - o degli  autori - dell'assalto a colpi di pietre, stanno cercando di acquisire  testimonianze e immagini dalle telecamere di sorveglianza che potrebbero aver  ripreso la scena. 
