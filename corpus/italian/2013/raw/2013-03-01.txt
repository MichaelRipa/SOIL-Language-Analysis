Fiat Group Automobiles rimane fedele alla Federazione Italiana Pallacanestro e come lo scorso anno, il brand sostiene la Nazionale -  squadre maschile, femminile e giovanili - come Partner Ufficiale mettendo a disposizione dello staff azzurro diverse Freemont in occasione delle partite ufficiali, amichevoli e ritiri. Così come le altre iniziative per il mondo del basket italiano - solo nel 2012 Fiat ha supportato tre prestigiosi eventi di Lega Basket Serie A: 'Final Eight', 'All Star Game' e Supercoppa Italiana - l'impegno assunto da Fiat Group Automobiles con la Federazione Italiana Pallacanestro conferma la sua strategia di legare il proprio nome a realtà sportive di assoluta eccellenza. 
Non c'è dubbio che Mazzarri abbia fatto molto, moltissimo, per il Napoli. L'ha portato a giocarsi una partita scudetto, l'ha portato - lo scorso anno - tra le prime d'Europa, battuto soltanto dal Chelsea. Non c'è dubbio che Mazzarri abbia dato un'impronta da grande alla sua squadra, capace di reggere il confronto con le migliori, d'Italia e non solo. Però dalla partita del San Paolo esce vittorioso soprattutto Antonio Conte, non soltanto per il risultato, che permette alla Juve di tenere inalterato il vantaggio, anzi di guadagnare praticamente un punto, perché grazie agli scontri diretto favorevoli ora i bianconeri hanno praticamente sette lunghezze di vantaggio sulla concorrenza. Ha vinto Conte perché la Juve ha dimostrato ancora una volta di esserci, di essere pronta alla sfide che contano. La Juve ha giocato la prima mezz'ora, come al solito, da grandissima squadra, mettendo gli avversari in difficoltà, segnando un gol e sfiorando almeno in altro paio di occasioni il raddoppio. Non ce l'ha fatta la Juve, ma Conte ha detto di crederci, di provarci, mettendo in campo una squadra tutta qualità, con Giovinco accanto a Vucinic, per dimostrare di voler sempre giocare il pallone a terra. Insomma, una dimostrazione di forza, di carattere, ma soprattutto di convinzione. Il Napoli è poi riuscito ad ottenere il pareggio, ma non ha saputo poi dare una svolta al proprio gioco. Un calcolo (pensando di poter comunque recuperare nella partite finali) o semplicemente la sensazione di non poter fare molto di più? Fatto sta che il secondo tempo è stato piuttosto grigio, incolore, con due squadre più attente a non farsi male piuttosto che a far male. Ma tutto questo poteva andar bene alla Juve, a Conte, non poteva andar bene a Mazzarri e al Napoli. Alla fine, insomma, resta la sensazione che Conte abbia fatto e ci abbia provato più di Mazzarri. E se il tecnico azzurro merita tutto il rispetto e la stima per quello che ha fatto in questi anni napoletani, resta la sensazione che anche stavolta il suo Napoli abbia rimandato l'appuntamento con la gloria, in qualche modo fallendo il salto di qualità. Conte no, Conte ha una squadra che negli appuntamenti decisivi non sbaglia. Anche per questo viene da dire che il campionato non è chiuso, non è finito, ma diventa molto difficile e complicato pensare di poter recuperare sei punti alla Juve. Anzi sette, perché per la prima volta la Juve ha conquistato un pareggio che vale due punti, visto il vantaggio che adesso hanno i bianconeri nello scontro diretto. Leggi i commenti I commenti dei lettori 
Pari e patta. Napoli-Juventus finisce 1-1. I bianconeri restano a + 6 e la rincorsa degli azzurri si fa più difficile. Alla rete bianconera in avvio risponde la squadra di Mazzarri sul finire del primo tempo. Il Napoli prova a partire forte e dopo appena 8" si presenta dalle parti di Buffon con Hamsik che però calcia alle stelle. Ma la prima stoccata la affonda la Juve al 10': sulla sinistra Pirlo finta su Beharmi, crossa per Chiellini che imperioso stacca più alto di tutti e mette la sfera di testa alle spalle di De Sanctis. LE FOTO La Juve potrebbe raddoppiare in un paio di occasioni prima della metà del tempo, ma al 16' il colpo di testa di Vucinic su cross dalla destra di Vidal finisce a lato, mentre tre minuti più tardi è De Sanctis a negare al montenegrino il gol con una grandissima parata. La pressione della Juventus è costante, ma al 43' il Napoli esce bene e trova il pari: conclusione dalla distanza di Inler, Bonucci ci mette la testa e devia di quel tanto che mette fuori causa Buffon. Nel finale di tempo anche una gomitata volontaria di Cavani su Chiellini che lo aveva provocato. L'uruguayano rischia l'espulsione, ma Orsato tira fuori solo il giallo. Meno vivace l'avvio di ripresa e per vedere la prima conclusione degna di nota bisogna aspettare il 13' quando di sinistro Hamsik chiama Buffon alla deviazione in corner. Le conclusioni dalla distanza si susseguono e al destro di Vucinic respinto da De Sanctis al 22' risponde un minuto più tardi Maggio che defilato chiama Buffon alla deviazione in angolo. Al 28' grandissima occasione per Dzemaili che mette out la respinta di Buffon su sinistro insidioso da fuori ancora di Hamsik. Nel finale calano le occasioni, sia da una parte sia dall'altra, e il Napoli ci prova ancora da fuori area con Inler, ma Buffon ci mette la mano e manda ancora una volta in angolo. Negli ultimi minuti la Juve si chiude e con il 4-5-1 protegge il pari fino al triplice fischio. 
NAPOLI - La Juve è tanta, forse troppa. Troppa per il Napoli e per il campionato. Potrebbe vincere anche stavolta, non rischia quasi mai di perdere e ottiene un pareggio che vale un bel po' di futuro, lasciando ai bianconeri 6 punti di vantaggio da gestire in undici giornate. Tante ne mancano alla fine di un campionato che molto probabilmente la Juventus rivincerà. Con pieno merito. Non è stato uno spettacolo di esattezza, Napoli-Juve, ma di emotività. Gli sfidanti hanno cercato di accendere la gara in ogni modo, procedendo a fiammate, a scatti poderosi ma effimeri; molto più solida la Juventus, più robusta di nervi e struttura fisica, migliore per ordine tattico e capacità di colpire. Il Napoli è andato sotto colpito da Chiellini di testa, ha pareggiato con un bel tiro occasionale e fortuito di Inler (c'è stata una deviazione a ingannare Buffon), poi ci si è messo pure l'arbitro Orsato: non ha visto un rigore su Lichtsteiner, una tirata di capelli di Chiellini a Cavani e soprattutto una gomitata di Cavani a Chiellini, autentico raptus da espulsione. A squadre invertite, le polemiche continuerebbero fino alla fine dei tempi. Con il Napoli in dieci, la Juve ne avrebbe  probabilmente fatto un sol boccone. Ma anche così l'ha spolpato non poco, lasciandolo sfogare ma concedendogli pochissimo: il pareggio è giusto, né all'andata né al ritorno Mazzarri è venuto a capo di Conte. Il nervosismo dell'evento, cominciando dal pullman juventino accolto a sassate dagli ultrà avversari e proseguendo con un'esplosione di petardi assordanti per novanta minuti più recupero, non ha scosso per niente i campioni d'Italia, sempre più vicini al loro scudetto numero 29. L'unica, vera insidia che potrebbe profilarsi all'orizzonte è la Champions League, a partire dai quarti di finale, perché non è facile vivere con la medesima intensità l'Europa e il campionato, ed è molto dispendioso. Però il margine sul Napoli e sugli altri è ampio, così come la capacità di gestire le situazioni. La trappola del San Paolo non ha funzionato, la tagliola non è scattata. E la lepre bianconera continua a correre. NAPOLI-JUVENTUS 1-1 (1-1) NAPOLI: De Sanctis - Campagnaro, Cannavaro, Britos (46' Dzemaili) - Maggio, Behrami, Inler (84' Armero), Zuniga - Hamsik - Cavani, Pandev (66' Insigne). All. Mazzarri. JUVENTUS: Buffon - Barzagli, Bonucci, Chiellini - Lichtsteiner, Vidal, Pirlo, Marchisio (90' Padoin), Peluso - Giovinco (73' Matri), Vucinic (85' Pogba). All. Conte. ARBITRO : Orsato di Schio. RETI : 9' Chiellini, 42' Inler. NOTE : Terreno in buone condizioni. Ammoniti: Vidal, Behrami, Cavani, Zuniga, Cannavaro, Peluso. Espulso il dirigente del Napoli Bigon per proteste. Recupero: 1' e  3'. Leggi i commenti I commenti dei lettori 
NAPOLI - Walter Mazzarri non nasconde una punta di rammarico dopo il pari del Napoli contro la Juventus: "Sono contento di come ha giocato la squadra, mi dispiace per il risultato. Se la palla di Dzemaili fosse stata gol, avremmo potuto vincere. Dispiace per quello". Sul discorso scudetto, il tecnico non molla: "Stiamo facendo qualcosa di fenomenale e si cercherà di farlo fino alla fine. Proveremo sempre a vincere e poi alla fine si tireranno le somme". Mazzarri recrimina anche sul passato più o meno recente: "Si sono persi dei punti con la Sampdoria, con l'Inter, in quella di oggi. E' un periodo che non ci gira bene, i miei giocatori mi hanno detto che c'erano due rigori. Meritavamo di vincere, nel secondo tempo abbiamo fatto tutto noi, c'è stata supremazia nelle occasioni da gol e nel gioco". Il Napoli ha però patito anche stasera la mancanza dei gol di Cavani: "La Juve ha dei centrocampisti che sono dei fuoriclasse, che fanno dei gol e che possono supplire alle mancanze degli attaccanti. Il nostro gioco è basato tutto su Hamsik, su Cavani e sull'altra punta". Sui punti di distacco dalla Juve: "Io credo che se ci gireranno gli episodi, noi possiamo fare un filotto di 4-5 partite. Ci proveremo fino alla fine ad arrivare più in alto possibile". A segno per il Napoli, Gokhan Inler:  "Il pareggio ci sta perchè nel primo tempo avevamo iniziato male e poi siamo rientrati in partita. Nel secondo tempo abbiamo fatto meglio, potevamo vincere ma alla fine è arrivato un pari che secondo me è giusto. Guardare davanti o a quelle che stanno indietro? Dobbiamo guardare le ultime undici partite, dobbiamo giocarle bene per portare più punti possibili a casa". Paura in serata per Britos, dopo uno scontro con Inler. Al termine della partita il giocatore è stato portato alla clinica Pineta Grande di Castel Volturno per un controllo alla mandibola. Britos, dopo qualche attimo di paura, ha però tranquillizzato i compagni e si è poi rialzato, riprendendo la gara e uscendo solo dopo l'intervallo, lasciando il posto a Dzemaili. Leggi i commenti I commenti dei lettori 
NAPOLI - E' soddisfatto Antonio Conte dopo il pari della Juventus a Napoli che mantiene inalterato il vantaggio sui principali inseguitori: "Una prova di personalità e di carattere in un clima infuocato. Siamo stati bravi a non perdere la calma e a restare in partita. Mancano però ancora 11 partite, tutto è aperto, dobbiamo pedalare a 2000 per bissare quello che abbiamo fatto l'anno scorso. L'obiettivo matematico è ancora lontano - ha aggiunto Conte - 6 punti sono un buon vantaggio ma abbiamo ancora ostacoli duri, andare a Roma con la Lazio, a  Milano con l'Inter, poi il Milan in casa, insomma non c'è più tempo per scherzare, non possiamo più fare passi falsi. C'è poi la Champions che ci porta via energie fisiche e nervose, per questo dobbiamo stare stare tutti a disposizione e sul pezzo". Sugli screzi tra Cavani e Chiellini, con il difensore che prima di ricevere una gomitata in pieno volto tira i capelli all Matador, Conte usa l'arma dell'ironia: "Chiellini sta vedendo se Cavani ha del gel nei capelli". Sulla gomitata però  Conte non vuole fare polemica: "Oggi non voglio entrare nel merito, è giusto poi che ognuno dia un proprio giudizio. Oggi non era facile, c'erano delle tensioni importanti, preferisco non giudicare". Protagonista di alcuni scontri molto duri con Cavani, Giorgio Chiellini: "Era una partita importante che non avrebbe deciso nulla ma abbiamo dato una dimostrazione di voler rivincere il campionato e di meritare il primato. Volevamo vincere ma alla fine credo che il pareggio sia giusto. Ringrazio lo staff medico e i fisioterapisti che mi hanno aiutato anche fino a notte fonda e poi mi ha spronato anche il mister. Devo migliorare di condizione e devo lavorare ancora molto". Sul duello con Cavani, fatto di tirate di capelli e di gominate in pieno volto: "Per 90 minuti ce le diamo, l'arbitro decide ma poi è giusto che alla fine finisca tutto in campo". Leggi i commenti I commenti dei lettori 
SIENA  - Da Siena, dove Gianni Petrucci e Simone Pianigiani hanno presentato i programmi degli azzurri del basket in vista dell'Europeo in Slovenia, il presidente della FIP parla a tutto tondo del momento della pallacanestro in Italia, a cominciare dal discorso sicurezza: "Nel basket non ci devono essere le gabbie  -  dice il n.1 della Federbasket - Al calcio viene fornita una forza pubblica adeguata e ritengo sia logico darla anche al basket senza la minima polemica. Sono stato presidente del Coni fino a un mese fa, il basket non puà avere le gabbie, oppure mi si devono dimostrare i bollettini di guerra. Vedo da ogni parte palasport pieni e non mi sembra di vedere incidenti. Non è etico avere le gabbie per le squadre ospiti". "MALAGO'? L'HO INVITATO AL CF" - Nonostante ormai sia concentrato sulla Fip, Petrucci rivela di aver chiamato il suo successore al Coni, Giovanni Malagò: "L'ho invitato al prossimo consiglio federale, complimenti a lui che ha vinto ed è chiaro che il basket si dovrà raccordare con il Coni  -  spiega ancora l'ex capo dello sport italiano -a lui esporremo quali sono i nostri problemi d'intesa con la lega maggiore, la serie A di calcio". Tornando al basket giocato, Petrucci si complimenta con Schio per il raggiungimento della Final Eight di Eurolega e e aggiunge: "mi ha telefonato il presidente di Caserta e mi ha detto di aver risolto i suoi problemi". PIANIGIANI: "SARA' UN'ESTATE TOSTA" - "Che estate sarà? Credo molto tosta  -  ammette il CT Pianigiani, che entra nel dettaglio dei programmi azzurri - cercheremo, a livello di programma, di chiedere ai giocatori di dare il massimo in stretto contatto con i preparatori atletici per presentarsi già pronti per fare il cinque contro cinque. L'idea è di seguire i programmi che hanno fatto e arrivare nel giorno del raduno a fine luglio e allenarsi duramente. Sarà importante il lavoro con la nazionale sperimentale a Folgaria a maggio. Giocheremo spesso e ci misureremo per la crescita quotidiana". IL PROGRAMMA DEGLI AZZURRI - Questo il programma dettagliato della Nazionale di basket in preparazione degli Europei in Slovenia previsti dal 4 al 22 settembre prossimo: 24-25 giugno raduno a Roma con screening dei giocatori all'Acqua Acetosa; 29 luglio media day e workshop; 30 luglio-6 agosto raduno a Folgaria; 7-9 agosto torneo internazionale a Trento; 12 agosto raduno a Trieste; 17-19 agosto torneo internazionale ad Anversa, in Belgio; 22 agosto partita con il Montenegro a Koper in Slovenia; 24 agosto partita con la Slovenia a Koper; 27-29 agosto torneo dell'Acropolis ad Atene con Lituania, Grecia e Bosnia; 30 agosto rientro a Trieste per altri allenamenti e partecipazione agli Europei. Leggi i commenti I commenti dei lettori 
