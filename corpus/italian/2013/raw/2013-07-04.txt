Amina sfida ancora, con coraggio, le tradizioni. Oggi in occasione del processo d'appello in cui è imputata, Amina entra in aula di Tribunale e, davanti alla Corte, si sfila dal capo il "sefseri", il velo che viene fornito dal carcere a tutte le donne e che rappresenta la tradizione tunisina. Da diversi decenni viene indossato dalla prigioniere quando si presentano in Tribunale come forma di protezione dagli sguardi del pubblico. Il velo non è obbligatorio e Amina con orgoglio se lo toglie appena entra in aula, quasi come per dire simbolicamente che lei è sempre libera. Sorride, mostra il pugno chiuso e fa il gesto di vittoria. Il processo d'appello ad Amina Tyler, 18 anni, per detenzione di gas paralizzante,  accusa per la quale è stata condannata in prima istanza a 300  dinari di ammenda, si è svolto oggi al Tribunale di Sousse. Nessuna protesta da parte dei gruppi islamici piu radicali, come invece era accaduto a Kairouan lo scorso 30 maggio. La sentenza arriverà l'11 luglio. Presenti a Sousse numerosi sostenitori del Comitato FreeAmina ma anche diversi rappresentanti di associazioni come Amnesty International, Organizzazione Mondiale Contro la Tortura, l'Associazione delle donne democratiche tunisine. "Sono molto fiero - dice il padre di Amina, al termine del processo - i giovani hanno iniziato a sostenere Amina, hanno capito che ha subito un processo politico, che non ha fatto niente, non si è svestita, non ha profanato alcun cimitero, è andata Kairouan per dire che la 'Tunisia è uno Stato civile dove le donne sono libere'". Gli avvocati in aula hanno chiesto la non applicazione del testo di legge sulla detenzione di esplosivi,  che verrebbe applicata nel caso specifico, al possesso dello spray paralizzante. Hanno ribadito l'innocenza di Amina e la richiesta di scarcerazione. "La detenzione di Amina è una detenzione arbitraria - spiega Radhia Nasraoui, una delle piu conosciute avvocatesse tunisine, militante contro la tortura e per la difesa dei diritti dell'uomo  -  non doveva essere arrestata non ha commesso alcun crimine e alcuna infrazione alla legge. Il dossier che è attualmente dal giudice Istruttore, al Tribunale di prima istanza di Kairouan, è vuoto. Ma, nonostante questo, vede tre capi di imputazione: attentato al pudore, che non è vero perché Amina non si è svestita; profanazione di cimitero, anche questo non è vero; ma la cosa più rivoltante è l'accusa di appartenenza ad un'associazione di 'malfattori' che ha come obiettivi di portare a termine delitti contro cose o persone. Trovo che questa ultima accusa sia scandalosa. Amina è sola in questo dossier, non appartiene ad alcun gruppo, nemmeno a Femen, ha detto che non appartiene a quel movimento. Tuttavia anche se appartenesse al movimento Femen, non è un movimento che ha l'obiettivo di danneggiare persone o cose. E' un dossier che mi ricorda il periodo Ben Ali, quando venivano creati dei processi e delle cause ad hoc solo per gli oppositori politici" Stessa posizione per l'avvocato Halim Meddeb, attivista militante nelle associazione per i diritti dell'uomo e dell'Associazione mondiale contro la tortura: "Non c'è una prova sola contro Amina. Dov'è l'a presunta associazione di malfattori? Ho detto al giudice istruttore 'a chi dovrebbe essere associata Amina? Al diavolo? Lei è sola, il dossier e l'accusa sono vuoti inesistenti". "Lei è in detenzione preventiva - continua Halim - misura eccezionale quando c'è il pericolo che gli imputati facciano un altro crimine e che sono pericolose per la comunità. Qui non abbiamo alcun crimine pericoloso. Amina è in prigione per un'opinione politica, come è stata arrestata per istruzioni dall'alto, andrà ad essere liberata da decisioni dall'alto. La giustizia  ha dimostrato in questo affare che non è indipendente". Poi Halim si lascia andare a qualche nota 'privata', su Amina: "Qualche settimana fa sono andato a trovarla, non l'avevo mai conosciuta. Ho scoperto una ragazza incredibile, adora leggere, scrivere, è molto intelligente, motivata, ama leggere libri di storia, sulla Tunisia contemporanea, ha una forte volontà di cambiare le cose in Tunisia, mi ha parlato delle donne prigioniere e quello che subiscono. Amina parla della sua situazione ma anche di quella degli altri. Le hanno confiscato dei libri, ha chiesto di portargliene altri. Lei chiede solo di tornare a scuola. È molto forte, pazienta, il suo morale è alto". Argomenti tunisia diritti delle donne amina tyler 
Due elicotteri italiani A 129 Mangusta sono stati attaccati in Afghanistan con armi portatili: nessuno militare dell'equipaggio è rimasto ferito. Solo uno degli elicotteri ha subito lievi danni causati dai colpi. Lo ha reso noto lo Stato Maggiore della Difesa. L'attacco è avvenuto nei dintorni di Shewuan, nella provincia di Farah, mentre i due elicotteri scortavano un'unità dell'esercito afgano. Gli italiani hanno risposto al fuoco ed hanno completato regolarmente la missione rientrando all'aeroporto di Farah. 
ROMA – Vanno contro corrente. Remano veloci nonostante il peso di una burocrazia ingombrante e di un sistema politico imballato. Sono le imprese vincenti, quelle che disegnano il profilo di un’Italia che ce la fa. Vecchie glorie (dalla moda al food, dalle ceramiche agli occhiali) e nuovi protagonisti che aggiungono performance in settori come le macchine per imballaggio, le barche, le tecnologie per il caldo e il freddo, gli strumenti per la navigazione aerea e spaziale. Tutti assieme disegnano le geografie del nuovo made in Italy che emergono dal rapporto ITALIA (Industria, Turismo, Agroalimentare, Localismo, Innovazione, Arte) curato da Symbola , Fondazione Edison e Unioncamere. L’analisi parte dall’inserimento dell’Italia nella ristretta pattuglia dei cinque Paesi del G-20 (assieme a Cina, Germania, Giappone e Corea) che hanno un surplus strutturale con l’estero nei prodotti non alimentari. Vuol dire – spiega il rapporto - che se pensiamo al mercato globale come a un’olimpiade in cui vince chi ha la differenza maggiore tra export e import, l’Italia conquista una medaglia quasi mille volte salendo sul podio dei primi tre classificati. Solo dai 235 i prodotti in cui, nel 2011, ci siamo collocati al primo posto nel mondo per surplus commerciale si ricava un saldo positivo pari a 63 miliardi di dollari: 31,6 miliardi di dollari nel settore dell’automazione meccanica, della gomma e della plastica; 18,1 miliardi di dollari dall’abbigliamento e della moda; 6,4 miliardi di dollari dal settore alimentare e vini; 2,9 miliardi di dollari da beni per la persona e per la casa; 4,3 miliardi di dollari da altri prodotti tra cui industria della carta, del vetro e della chimica. Buona parte di queste eccellenze è tinta di verde. Quasi una impresa italiana su quattro investe in tecnologie o prodotti green. E sono loro le aziende più dinamiche (il 37,9% ha introdotto innovazioni di prodotto o di servizio, contro il 18,3% delle imprese che non investono nell’ambiente) e più capaci di export (il 37,4% è attivo sui mercati esteri, contro il 22,2% delle altre). Una presenza articolata in molti campi. Nel manifatturiero nel 2012 siamo stati secondi in Europa dopo la Germania per attivo con i Paesi extra-UE. Anche perché a un’offerta tradizionalmente caratterizzata da un alto valore estetico e di design siamo riusciti ad aggiungere l’attenzione alla difesa della salute. Ad esempio nel campo dell’arredo le vernici ad acqua (più salubri) stanno prendendo il posto di quelle a solvente (nel quinquennio 2005-2010, sono salite dal 20% del totale al 34% scavalcando le altre). Per quanto riguarda il biologico siamo il primo Paese nell’Unione Europea per addetti (oltre 48 mila) e il secondo per superficie (quasi un milione e centomila ettari). Siamo undicesimi al mondo come valore agroalimentare complessivamente esportato, ma in 13 produzioni su un totale di 70 monitorate – dalla pasta, agli aceti ai superalcolici a base di vino - abbiamo la leadership globale. Nel settore del turismo, nonostante una profonda sofferenza derivante dalla diminuzione della domanda interna, l’Italia ha conquistato il record europeo per pernottamenti di turisti extra-Ue, distaccando Gran Bretagna e Spagna. E perfino nel campo della ricerca, dove il taglio dei fondi ha dato risultati drammatici, il nostro Paese è in prima linea, con il Cnr, in due progetti su cui la Commissione Europea ha deciso di puntare con un finanziamento di 2 miliardi di euro: il grafene e il cervello artificiale. “Nel campo della cultura è stato recentemente evidenziato l’effetto crisi sulla vendita di biglietti per cinema, teatro e musei”, ricorda Ermete Realacci, presidente di Symbola. “Ma se guardiamo al valore aggiunto prodotto dalla cultura sull’intero sistema Paese il trend è ben diverso. L’industria della cultura crea direttamente 75,4 miliardi di euro di valore aggiunto e ne attiva altri 133. In tutto sono 214 miliardi: circa il 15% del Pil totale. Questa è la strada vincente. L’Italia può guadagnare spazio nella competizione globale se valorizza le sue qualità: la bellezza, il paesaggio, l’ingegno. 
Nel Paese dei festival cinematografici ci sono località, come Ischia, che ne hanno addirittura due. Ma c'è chi dice che è falso: "Ischia ha un solo festival: il nostro", sottolinea parlando con l'Ansa Michelangelo Messina, direttore artistico dell'Ischia Film Festival che si conclude il 6 luglio. Una presa di distanza, la sua, dall'Ischia Global Fest di Pascal Vicedomini che si tiene a ridosso del suo (13-21 luglio) e che è premiato, tra l'altro, come sostiene Messina, da fondi pubblici molto più abbondanti. "L'Ischia Film Festival è un festival con tutti i parametri per essere considerato tale - spiega Michelangelo Messina -. Ha un concorso internazionale con un tema ben specifico, ovvero il tema delle location e dell'identità culturale. Ci sono poi - continua - gli ospiti che accompagnano le loro opere e dialogano con il pubblico, esiste un catalogo, un concorso e una giuria che premia film tra quelli selezionati". Per quanto riguarda l'appoggio degli enti locali a questo tipo di manifestazioni, spiega ancora il direttore artistico: "Nel nostro Paese è ancora difficile far capire come la cultura possa essere, come è, uno strumento anche di promozione turistica ed economica di un territorio. Nel nostro caso è molto stretta l'unione dei due elementi: quello audiovisivo e quello territoriale. Gli enti, devo dire, dopo dieci anni stanno cominciando a capire la differenza tra questo festival e gli altri eventi che possono essere considerati eventi cinematografici di glamour". E sempre Messina, tra i primi in Italia a capire il valore delle film commission e che aderisce con il suo festival all'Afic (Associazione Festival cinematografici nazionali), spiega con le cifre il divario di trattamento tra i due festival ischitani: "Tra regione e Mibac ci stanno finanziando negli ultimi anni con una cifra pari a 25.000-35.000 euro l'anno (dal 2013 il sostegno della Regione è però fortemente aumentato) mentre, secondo i dati ufficiali, in quattro anni, dal 2007 al 2010, dalla sola regione Campania sono arrivati all'Ischia Global Fest ben 1.236.000 euro (ovvero oltre trecentomila euro l'anno)". Un divario impressionante per una manifestazione "che anche secondo l'Unione Europea non ha le caratteristiche di un festival vero e proprio". E ancora Michelangelo Messina: "Non solo, ci hanno ha chiesto più volte di spostarci per non creare confusione. Ma noi, va detto, siamo un festival che ha messo in luce artisti come Francesco Patierno, Giorgio Diritti, Vincenzo Marra, Costanza Quatriglio. La nostra manifestazione cerca di restare entro confini stabiliti, dobbiamo rispetto a ospiti importanti che nel passato ci hanno onorato come Mario Monicelli e Vittorio Storaro". Messina, che crede fermamente nella sinergia tra alberghi e cultura sul territorio con relativo ritorno commerciale (ovvero nell'incoming turistico), per quanto riguarda l'Italia dei festival ha una sua opinione: "Ci deve essere un solo festival generalista e tutti gli altri devono essere a tema. Questo è il futuro". Argomenti ischia festival guerra 

Star fermo su un palcoscenico non fa proprio per lui. Ma questa volta Giorgio Lupano non dovrà correre come fa per un'ora intera nella pièce di Edoardo Erba Maratona di New York . Gli basterà passeggiare con eleganza d'altri tempi tra gli angoli più belli di Cividale del Friuli, tra le nove tappe di Microcosm i, lo spettacolo itinerante che Giorgio Pressburger ha tratto dalla raccolta di racconti di Claudio Magris che va in scena il 13 luglio, appuntamento di punta della 22ª edizione del Mittelfest (12-20 luglio, www. mittelfest. org). [[ge:rep-locali:repubblica:62417057]] Giorgio Lupano, niente allenamento questa volta? "Lei scherza, ma per Maratona di New York , che riprenderemo a gennaio, davvero io e Cristian Giammarini dobbiamo allenarci settimane prima di andare in scena, correre per un'ora recitando non è uno scherzo. Questa volta sarà più rilassante, ci sposteremo con calma insieme al pubblico tra le nove stazioni dello spettacolo. Io poi, sono più fortunato dei miei colleghi in scena (con lui, anche Ariella Reggio, Antonio Salines e una compagnia di sette attori più gli allievi della Civica scuola Nico Pepe di Udine, ndr). Sarò la voce dell'autore,  non mi toccherà cambiarmi di continuo come loro, che si trasformano nei tanti personaggi evocati dal racconto, da Umberto Saba a Biagio Marin, da Napoleone a Hitler, e poi baristi, vecchiette, sagrestani, tutto un piccolo mondo di confine". Non la intimorisce vestire i panni di Magris? Un candidato al Nobel, è stato perfino oggetto del tema di maturità di quest'anno... "Non è la prima volta che interpreto un personaggio vero, mi era già capitato nel mio primo film, Il manoscritto del principe di Roberto Andò, in cui ero il figlio adottivo di Tomasi di Lampedusa. Non mi interessa studiare come si muove o come parla, l'interpretazione è trasposizione, finzione, sennò sarebbe un documentario. E difatti Magris non l'ho ancora conosciuto, anche se so che allo spettacolo ci sarà, e un po' il pensiero mi intimorisce. A dire la verità, ho più paura del pubblico. In Friuli Venezia Giulia è un idolo, amatissimo, è lo scrittore che parla di loro. Potrebbero non ritrovarsi nell'immagine che hanno di lui...". [[ge:rep-locali:repubblica:62417162]] Il libro l'aveva già letto o è stata una scoperta? "Non lo conoscevo, e quando l'ho letto mi sono spaventato. Ha una prosa molto alta,  un linguaggio colto, per immagini, che ricrea quadri nella mente del lettore. È un libro pensato per essere letto, non è fatto per essere detto ad alta voce, la vera sfida è portarlo alle mille persone del pubblico che ci seguiranno. Ma mi fido ciecamente di Pressburger, sa il fatto suo, e conosce benissimo Magris. La sua versione teatrale di Danubio, sempre al Mittelfest parecchi anni fa, è rimasta nel cuore del pubblico, ancora se ne parla. E io sono felicissimo di fare quest'esperienza, anche da un punto di vista mio, personale". Quale? "La tv mi ha dato la fama, soprattutto con Paura d'amare di cui in autunno andrà in onda su Rai1 la seconda stagione. Però, senza sterili polemiche, se da un lato ti dà da mangiare, dall'altro ti stritola, capita di girare dodici scene in un giorno. Sono felice di potermi fermare un po' e approfondire col teatro". Che impressione le ha fatto leggere Microcosmi ? È vicino alla sua sensibilità? "Il testo è quasi autobiografico, un viaggio interiore nella memoria, molto personale, nei luoghi del cuore, dal caffè San Marco di Trieste a Cherso e Lussino, isole croate che io non conoscevo: me le sono andate a cercare su Google come uno scolaretto delle elementari che fa la ricerca. E poi le chiese, le valli, i mille paesini del Friuli. Luoghi che tu passandoci nemmeno noteresti. Ma con lo sguardo del poeta tutto cambia, si sofferma sui oggetti e particolari minimi, li descrive per te e te li trasmette, e a un tratto tutto acquista un senso. Mi ha colpito in particolare la descrizione del caffè San Marco, uno dei miei posti preferiti di Trieste, quando ci passo ci vado sempre. Eppure, dopo aver letto la descrizione che ne fa lui, con tutti quei personaggi e quei particolari, mi sembrava di non esserci mai stato prima". Argomenti teatro festival estate 2013 
La telenovela dell'estate si avvicina alla sua conclusione. Edinson Cavani è a un passo dall'addio al Napoli, destinazione Paris Saint Germain: l'unico tra i grandi club d'Europa che sembra a disposto a pagare per intero la clausola di 63 milioni imposta da Aurelio De Laurentiis. Il presidente azzurro nel pomeriggio ha incontrato negli uffici romani della Filmauro Leonardo, a cui lo sceicco Mansour ha dato incarico di chiudere il clamoroso affare per conto della società transalpina. Le parti sono vicine, anche se è presto per parlare di operazione conclusa e le firme si faranno probabilmente attendere ancora un po', forse all'inizio della prossima settimana. IL SONDAGGIO/Ma molti tifosi non vogliono la cessione È stata scartata, si sussurra, la suggestiva ipotesi di inserire come lussuosa contropartita nell'accordo il cartellino di Zlatan Ibrahimovic. Non ci sono le condizioni economiche, nemmeno per un eventuale prestito: come invece speravano da Parigi. Si ragiona dunque su un pagamento interamente cash, magari con un piccolo sconto. LA CURIOSITA'/De Magistris: Cavani punto di riferimento Gli ottimi rapporti tra Napoli e Paris Saint Germain dovrebbero favorire il buon esito della trattativa. Il club azzurro ha già ceduto nella scorsa estate Ezequiel Lavezzi ai francesi, che anche allora pagarono per intero una gravosa (30 milioni) clausola rescissoria. Stavolta la cifra dovrà essere raddoppiata, per battere la concorrenza di Chelsea e Real Madrid: le due squadre che forse avrebbe preferito Cavani. Ma il Matador se ne farà una ragione e accetterà - salvo colpi di scena - la meno affascinante Ligue 1 transalpina, in cambio di un contratto quinquennale da 8.5 milioni (più bonus). Così va il calcio degli sceicchi, pure nell'era del fair play. La serie A sta per perdere un altro campione. Argomenti paris saint germain ssc napoli edinson cavani 

Segno dei tempi, segno della crisi. Segno della concorrenza in un settore che rimanda ai film in bianco e nero del dopoguerra. A Torino si moltiplicano gli sportelli dove poter lasciare in pegno preziosi, argenterie, gioielli, pellicce o tappeti. Ed è battaglia tra le banche. A settembre, in via Pietro Micca, aprirà il Monte dei Pegni del gruppo Unicredit, mentre il Credito Siciliano, che fa parte del Credito Valtellinese, ha già inaugurato a fine gennaio una filiale in piazza della Repubblica. Sedi che si vanno ad aggiungere al punto di riferimento storico in città, quello gestito da IntesaSanpaolo in via Botero 9. Segno dei tempi perché dopo il boom dei Compro Oro anche gll istituti di credito puntano a farsi concorrenza sua una fascia di clientela particolare: "Quella che non può avere accesso ad altri tipi di finanziamento, che è protestata o fallita", spiega Franco Stramezzi, responsabile del credito su pegno del gruppo Unicredit. Insomma, persone che hanno bisogno di impegnarsi i gioielli di famiglia per poter vivere. C'è però una differenza tra i Monte dei Pegni e il boom dei Compro Oro. "Nel nostro caso  -  spiega Stramezzi  -  i preziosi vengono custoditi e solo dopo il mancato riscatto vengono messi all'asta. Quando si va dai Compro Oro si vendono e stop, non c'è possibilità di recupero del bene". Infatti i dati del settore indicano che alla fine solo il 56 per cento del patrimonio impegnato dai clienti dei banco pegni viene "abbandonato". È una forma di credito estrema, immediata, senza necessità di verifiche sull'affidabilità creditizia del cliente, un'ultima spiaggia per chi deve tirare avanti, magari in attesa di tempi migliori. Una possibilità a cui non ricorrono solo le persone indigenti, ma imprenditori, commercianti e liberi professionisti in tempi di crisi. Le polizze erogate, a fronte dei beni lasciati in pegno, secondo la Banca d'Italia e gli istituti che si sono buttati sul filone, crescono a un ritmo del 57 per cento annuo, dal 2010 in poi. In media, sempre secondo le cifre di Palazzo Koch, sono 30 mila i prestiti erogati da questo particolare canale. "Torino è una piazza interessante e l'apertura del corner si inserisce in una strategia di copertura dei capoluoghi di provincia", sottolinea Stramezzi di Unicredit. Tasso di interesse? Intorno all'11 per cento, che si paga quando si riscatta la polizza o quando si proroga, fino ad un massimo di tre anni. E se invece si lascia finire il prezioso all'asta per chi ha deciso di impegnarlo ci potrebbe essere una sorpresa: "Se la banca ottiene più di quello che ha concesso al cliente  -  spiega Stramezzi  -  la somma in eccesso rimane a disposizione per cinque anni e può essere ritirata". 
E' IL 16 GIUGNO 1976, immagini sgranate alla tv in bianco e nero. Tra il fumo dei lacrimogeni si intravedono giovani ragazzi neri lanciare sassi contro forze di polizia equipaggiate come un esercito. Sono i giovani studenti di Soweto, enorme ghetto alle porte di Johannesburg, la madre di tutte le township del Sudafrica. E sono inferociti. Manifestano contro l'introduzione dello studio obbligatorio dell'afrikaan, la lingua di derivazione boera parlata dall'oppressore bianco, quando gli agenti fanno fuoco. Hector Peterson, 12 anni, è colpito a morte. Una nuova vittima dell'apartheid, qualcosa di più della discriminazione razziale toccata con mano negli Usa fino agli anni Sessanta di Martin Luther King e Malcom X. Cinque milioni di bianchi padroni del Sudafrica, 40 milioni di neri dall'identità negata, mai registrati in alcuna anagrafe. Rinchiusi dapprima nelle riserve ai margini delle miniere e dei giacimenti, poi nei ghetti. Per le giovani generazioni occidentali, quei pochi secondi di guerriglia urbana passati dai Tg rappresentano la scoperta di una simile realtà. Tra di loro anche quei musicisti che, cresciuti nei durissimi anni Settanta, avrebbero proiettato sul sogno di dignità e diritti civili dei neri sudafricani il loro sogno di un mondo migliore. Focalizzando nella libertà di un solo uomo il simbolo di tutto questo: Nelson Mandela. Musica per Mandela. Il rock contro l'Apartheid Quattro anni dopo i fatti di Soweto, la storia di colui che sarebbe diventato il primo presidente nero del Sudafrica era nota soprattutto ai diplomatici e alle organizzazioni non governative che dall'esterno premevano contro il regime di apartheid. Nel 1980, Mandela aveva già scontato 17 anni di carcere, condannato in quanto leader di Umkhonto We Sizwe (Lancia della Nazione), il braccio armato dell'African National Congress, convinto assertore dell'uso della forza per abbattere l'oppressione bianca. Ancora 10 anni dietro le sbarre e Mandela avrebbe cambiato la propria visione della realtà. Ma la sua vicenda sarebbe entrata nell'immaginario rock soltanto dopo la celebrazione musicale di un altro leader nero, molto diverso da lui: Steven Biko. A lui, nel 1980, Peter Gabriel dedica una delle sue canzoni più belle, Biko , inclusa nel terzo album da solista dell'ex Genesis. Un inno famoso nel mondo, dedicato all'angelo nero della non violenza in Sudafrica. Nel 1970, Biko aveva fondato il Black Consciousness Movement, movimento che puntava sfidare l'apartheid non con le armi ma entrando nella mente dei neri. Basta paura, basta rassegnazione, i divieti dei bianchi si combattono alimentando l'autostima di un popolo e ridicolizzando con l'intelligenza e l'amore l'architettura razzista della società sudafricana. Mai condannato, Biko muore in carcere nel 1977, picchiato a morte dalla polizia. Dopo Biko, è come se il rock abbia sentito davvero il bisogno di trovare qualcuno a cui affidare il suo testimone e la canzone di Gabriel è come un lume acceso sulla strada che conduceva a Mandela, rinchiuso nella sua cella sull'isola di Robben Island. La musica lo avrebbe scovato e offerto alle masse. I primi a cantarlo sono, nel 1983, gli Special AKA di Jerry Dammers, formazione meticcia originaria di Coventry, esponente della ska-craze britannica in era punk. Una canzone, Free Nelson Mandela , ribollente di ritmi e cori afro, leggera leggera, un irresistibile invito al ballo piuttosto che il richiamo all'adunata in favore di un prigioniero. Eppure, tra un colpo d'anca e una piroetta, qualcuno inizia a chiedersi: "Libertà per chi???". La musica avrebbe squarciato il velo sul Sudafrica due anni dopo, con uno dei dischi più influenti del decennio, ideato da Little Steven: Sun City . Ovvero, il resort e casinò simbolo del lussuoso divertimento dei bianchi sudafricani. Per intonare la canzone-manifesto dell'album, appunto Sun City , il chitarrista di Bruce Springsteen arruola una squadra davvero d'eccezione, ribattezzata Artists United Against Apartheid. Tra gli altri, partecipano alle session lo stesso Springsteen, Bob Dylan, Lou Reed, Peter Gabriel, Jackson Browne, Jimmy Cliff, i Run DMC. E soprattutto Bono, nell'anno in cui gli U2 diventano un fenomeno planetario e trasformano in oro qualsiasi cosa tocchino. "Non suonerò a Sun City!", cantano in coro, tra un verso e l'altro, invitando tutti i musicisti di fama a declinare qualsiasi invito dei promoter sudafricani e applicare anche in musica le sanzioni economiche adottate contro il regime razzista in sede Onu. Da Sun City ancora a Mandela. Nello stesso anno, il 1985, Stevie Wonder si riappropria di uno dei suoi più grandi successi commerciali, la romanticissima I Just Called To Say I Love You , canzone premio Oscar dalla colonna sonora del blockbuster La signora in rosso , per dedicarlo a Mandela. La sua musica viene bandita dalla programmazione radiotelevisiva dalla South African Broadcasting Corporation. E il senegalese Youssou N'Dour titola Nelson Mandela il suo primo album distribuito negli Usa. Goccia dopo goccia, canzone dopo canzone, il ruscello diventa un fiume in piena. E il rock trasforma una storia in un suo nuovo mito con il Mandela Day . Eroso da contraddizioni interne, come la carenza di personale qualificato a fronte di milioni di neri privi di una adeguata scolarizzazione, a confronto con un inadeguato mercato interno e limitato nelle esportazioni dalle sanzioni, il regime sudafricano di apartheid mostra i primi segni di cedimento. Dal nuovo presidente P. W. De Klerk trapelano segnali di una possibile liberazione di Mandela in vista di una futura riconciliazione nazionale e dell'avvio di un vero processo di democratizzazione. E' questo clima di ottimismo che l'11 giugno 1988, allo stadio londinese di Wembley, si celebra il Mandela Day . E' ancora la fondazione Artists Against Apartheid, nata per iniziativa di Little Steven, a indire un grande concerto per lanciare un forte messaggio a favore della scarcerazione di Mandela. L'organizzazione dell'evento è affidata a Jerry Dammers degli Specials e Jim Kerr dei Simple Minds, che sul palco presentano un'altra canzone simbolo composta per l'occasione, Mandela Day . Carlos Santana suona un brano strumentale dal titolo Mandela . E la folksinger nera Tracy Chapman chiede decisa Freedom Now , canzone dall'album Crossroads . Tra i partecipanti anche Dire Straits con Eric Clapton, Stevie Wonder, UB40 con Chrissie Hinde, Little Steven, Sting, George Michael, Eurythmics, Al Green, Joe Cocker, Midge Ure, Phil Collins, Peter Gabriel. Il presidente De Klerk è di parola. L'11 febbraio del 1990, dopo 27 anni di prigionia, Nelson Mandela torna uomo libero in mondovisione e percorre in auto il tragitto verso il municipio di Città del Capo, dove terrà un discorso, salutato da centinaia di migliaia di sostenitori. La pressione del momento gli impedisce di salutare per l'ultima volta i suoi carcerieri, dalle cui attenzioni e dalla cui umanità Mandela intuisce che anche i bianchi sono il Sudafrica. E non ci sarà futuro senza di loro. Due mesi dopo la scarcerazione, il 16 aprile, Mandela è allo stadio di Wembley, per presenziare a un nuovo concerto in suo onore, trasmesso in 60 paesi. L'evento si intitola Nelson Mandela: An International Tribute for a Free South Africa . Ci sono ancora i Simple Minds e con loro Lou Reed, Neil Young, Peter Gabriel, Tracy Chapman, Natalie Cole, Jackson Browne, Chrissie Hinde, Bonnie Raitt, Anita Baker. Ma il protagonista è lui. Mandela compare sul palco montato sull'erba di Wembley e per i primi otto minuti è solo ovazione. Poi parla, chiede che le sanzioni continuino ad essere osservate finché l'Apartheid non sia ufficialmente abolito. E ringrazia la comunità internazionale per il sostegno alle sue richieste. In termini simbolici, l'apartheid sarebbe finito con l'assegnazione del Nobel ai due artefici del dialogo in bianco e nero, Mandela e De Klerk, nel 1993. A Oslo per ritirare il premio, Mandela viene accompagnato dai cori del gruppo vocale sudafricano Ladysmith Black Mambazo, che tanta parte ebbe nella riuscita del disco capolavoro di Paul Simon, Graceland , nel 1986. La vera storia del nuovo Sudafrica sarebbe invece iniziata nel 1994, con le prime elezioni a suffragio universale e l'elezione di Mandela, primo presidente nero del paese. La missione era compiuta, ma la musica non si sarebbe fermata. Altri concerti sarebbero stati organizzati per festeggiare i compleanni del nuovo leader. E lo stesso Mandela, scoperto da uomo libero l'appeal esercitato sulle rockstar, avrebbe imparato a usarlo per i suoi obiettivi. Come la lotta all'Aids, autentico flagello della società sudafricana. Nel 2003, il numero di matricola che contrassegnava la sua divisa in carcere, 46664, diventa il nome di una campagna a sostegno della ricerca contro l'Aids e anche il numero di telefono da chiamare per effettuare le donazioni. Per lanciare l'iniziativa, replicata negli anni a venire, il 29 novembre del 2003 si tiene al Green Point Stadium di Città del Capo il 46664 Concert . Assieme a Bono e The Edge degli U2, Bob Geldof, Robert Plant, Peter Gabriel, Beyoncé e Anastacia, anche il nostro Zucchero. Musica per Mandela, Mandela e la musica, come una storia nella storia. Riprova della forza misteriosa di una canzone, che spesso riesce a comunicare un'idea e a mobilitare le persone attorno ad essa più di mille parole. Anche Mandela, in fondo, ha detto tanto attraverso la musica, prima di tornare in libertà e ritrovare le parole negategli per 27 anni. Scoprendo quanto sia difficile farsi capire davvero. "I giornalisti mi hanno chiesto sovente come ci si sentiva a essere liberi  -  scrive nella sua autobiografia Il lungo cammino verso la libertà - ho fatto del mio meglio per descrivere ciò che mi pareva indescrivibile, ma mi rendo conto di aver spesso fallito". Argomenti musica morte nelson mandela sudafrica nelson mandela madiba 
PREMIO NOBEL per la Pace, condannato all'ergastolo, rinchiuso per 27 anni in un durissimo carcere, protagonista indiscusso della lotta contro l'apartheid. Con Nelson Mandela il mondo perde il simbolo universale della lotta per la giustizia e la libertà. Mai, in secoli di storia, c'è stato un altro uomo o un'altra donna che hanno speso gran parte della vita per sconfiggere le discriminazioni razziali e trasformare il loro paese, il Sudafrica, il Gigante africano, in una moderna democrazia. In queste ore l'intero pianeta piange la scomparsa di una figura mitica, allegra, spiritosa ma anche ossessivamente legata ad una disciplina che gli ha consentito di superare indenne dieci arresti, due processi e oltre un quarto di secolo di carcere durissimo nell'isola-prigione di Robben Island. Figlio di Gadla Henry Mphakamyiswa, capo della tribù Thembu, Rolihlahla Dalibhunga nasce il 18 luglio del 1918 nel piccolo villaggio di Qunu, nella regione del Traskei, forse una della più rigogliose del sud-est del paese. Chiamato "Madiba", titolo onorifico che gli viene attribuito dagli anziani della sua tribù e come tuttora viene chiamato dal suo popolo, Rolihlahla perde il padre quando ha solo 9 anni. Viene mandato a studiare in una scuola presbiteriana. Saranno proprio i religiosi a cambiargli il nome in Nelson Rolihlahla Mandela, nome che manterrà per il resto dei suoi giorni. Come la maggior parte degli uomini di colore, relegati ai margini di una società fondata sul razzismo, crede nell'importanza della scuola e dell'educazione. E' convinto che studiando e arricchendosi di quella cultura riservata all'epoca solo ai bianchi avrà qualche possibilità di superare un destino già tracciato per milioni di neri. Supera gli esami, ottiene i suoi diplomi; poi, a 22 anni, giovane e pieno di rabbia, compie una scelta che lo segnerà per il resto della vita ma che lo proietterà verso la più grande impresa della sua esistenza: la lotta di liberazione dal regime dell'apartheid. Il suo clan decide che per lui è venuto il momento di sposarsi e gli sceglie, come era nella tradizione, anche la moglie. Mandela ci pensa una notte intera ma alla fine preferisce fuggire e quindi rompere con la sua grande e influente famiglia. Con il cugino raggiunge Johannesburg. Continua gli studi, s'iscrive alla facoltà di Giurisprudenza, partecipa alle prime sommosse universitarie. Nel 1942, due anni dopo aver lasciato il suo villaggio, aderisce all'African national congress (Anc). E' molto attivo, ha delle intuizioni politiche brillanti, suggerisce nuove tattiche di lotta. Si fa notare e viene notato. Con i suoi due amici inseparabili, Walter Sisulu e Oliver Tambo, che lo seguiranno in mille avventure, fonda la Youth league, una lega giovanile vicina alle posizioni dell'Anc. Nel 1944 sposa la sua prima moglie (ne avrà tre): si chiama Evelyn Ntoko Mase. Resteranno insieme 13 anni. Anni felici e di battaglie comuni. Poi divorziano. Il 1948 è un anno particolare per il Sudafrica. Il partito nazionale afrikaner, partito di destra e razzista formato da soli bianchi nati e cresciuti nel paese, trionfa alle elezioni. Mandela è già rientrato tra le fila dell'Anc: lavora giorno e notte, si distingue ancora nel partito, sale i gradini nelle diverse strutture, raggiunge il vertice dell'Assemblea popolare. Nel 1955 è stufo di vedere attorno a sé tanta ingiustizia. E' diventato un avvocato, vuole fare qualcosa per la sua gente. Con l'inseparabile Tambo apre uno studio legale e fornisce, in modo gratuito, l'assistenza alle vittime della repressione del regime bianco. Un anno dopo, il 5 dicembre, viene arrestato assieme ad altri 150 compagni dell'Anc con l'accusa di tradimento. Il processo dura sei anni ma al termine saranno tutti assolti. Nel 1958 sposa Winnie Madikizela dalla quale avrà quattro figli. Anni contrastanti: di liti violente e di passioni felici, nonostante il regime dell'apartheid lo costringa ad una vita di allarme e di continui arresti. L'Aids, che all'epoca non era stato ancora scoperto, gli porta via tre figli. E' un durissimo colpo per il futuro padre della patria. Lo segnerà per il resto della vita: fino all'ultimo giorno si batterà per sconfiggere la diffusione dell'Hiv che in Sudafrica si è trasformato in un vero flagello. Ammetterà anche di averlo sottovalutato e di non aver agito con sufficiente energia quando fu in condizioni di farlo. Nel 1960, l'esercito sudafricano reprime con la forza una manifestazione di protesta. I soldati sparano ad altezza d'uomo: 69 persone vengono uccise a Sharpeville. E' il momento più cupo nella storia del Sudafrica. L'Anc è messo al bando, Nelson Mandela sceglie la lotta armata. Vive tre anni da clandestino, tra attentati, sommosse, altre rivolte, altri morti. Nel luglio del 1963 è nuovamente arrestato. E' accusato di tradimento. Il processo dura nove mesi e viene condannato all'ergastolo. Madiba ammetterà gli attentati, ma negherà di aver organizzato l'invasione del Sudafrica da parte di alcuni stati confinanti. Rivendica il ruolo di combattente per la libertà, rifiuta quello di traditore della sua terra. E' trasferito nell'isola di Robben Island, di fronte a Città del Capo. Ci resterà per 27 anni. Senza mai perdere quella lucidità politica che lo porterà a coronare il grande sogno. Sosterrà i compagni finiti in galera, li aiuterà nei momenti di sconforto, imporrà gli esercizi fisici alla mattina e interi pomeriggi di studi. Chiederà libri, penne e quaderni, darà lezioni di grammatica, di storia, di lingua. Chiuso nella sua cella, con una visita al mese, osservato a vista, spesso provocato, porterà avanti la sua battaglia contro l'apartheid. Ma sarà il resto del mondo, scosso dall'atteggiamento di quest'uomo fermo nei suoi principi e insieme tollerante nel confronto, a creare le condizioni per la sua liberazione. La solidarietà è immensa. Il Sudafrica è stretto nella morsa delle sanzioni e dell'embargo. Il regime segregazionista del presidente Botha è in affanno. Nelson Mandela prigioniero è una spina nel fianco. Nell'inverno del 1985 gli viene offerta la libertà condizionata. A patto che rinneghi la lotta armata. Mandela rifiuta. Resterà in carcere fino all'11 febbraio del 1990. E' una data storica, una domenica: l'ormai icona della libertà e della giustizia varca il portone di Robben Island, percorre una lunga strada sterrata bianca, sbarca a Città del Capo, raggiunge il palazzo del Comune e davanti ad un'immensa folla annuncia la fine del regime razzista. Lo fa insieme a Frederick de Klerk, l'ultimo presidente del Sudafrica segregazionista, l'uomo che lo ha fatto liberare. Una scelta maturata nel tempo. Suggerita, sostengono i più informati, dai preziosi consigli della sua nuova compagna. Davanti alle crisi irreversibile del paese, fu questa donna ad avvertire l'uomo che guidava il Sudafrica: "Sei vuoi essere ricordato nella storia è venuto il momento del grande passo". De Klerk firma il decreto di scarcerazione e il tempo gli assegna, insieme all'ex prigioniero, il suo posto tra i Grandi: ottengono entrambi, nel 1993, il Premio Nobel per la pace. Dal 1991 al 1994, Nelson Mandela è presidente dell'Anc. Corre per le presidenziali del paese. Le vince con un trionfo. Sarà il primo Capo di Stato sudafricano di colore e nominerà come suo vice proprio Frederick de Klerk. E' il segno più tangibile di quel processo di riaggregazione e di pacificazione  che scandirà la vita politica del nuovo Mandela. Alla cerimonia invita il capo dei suoi carcerieri. Nel 1996, tra molte polemiche, divorzia da Winnie. Due anni dopo, ormai ottantenne, sposa Graca Machel, vedova di Samora Machel, presidente del Mozambico, morto in un misterioso incidente aereo, suo grande amico durante la lotta all'apartheid. Viaggia nel mondo. Vede ancora i suoi amici di un tempo, i "combattenti in armi". Castro, Gheddafi. Ha la forza di apparire a concerti oceanici di musica. A Londra. Di ricevere decine di premi e onoreficienze. Da Firenze e a New Delhi dove è l'unico, oltre a Madre Teresa di Calcutta, ad essere insignito di un premio destinato solo ai grandi dell'India. Continua ad accogliere leader mondiali, come Blair e Bush. Per tutti ha una battuta, con tutti ostenta il suo humor che non lo ha mai abbandonato. Decine di paesi gli dedicano parchi e piazze. Il suo nome campeggia in molti angoli, piazze, vie, luoghi anche sconosciuti, del pianeta. Stanco ma soddisfatto, nel giugno del 2004 pensa che sia arrivato il momento di ritirarsi. Il tempo, il carcere, le infinite battaglie lo hanno logorato. Da lontano, fuori dalla mischia politica che si fa sempre più serrata, media nei contrasti tra le correnti dell'Anc. Vuole finire i suoi giorni nel paese che ha liberato. Ma vuole anche lasciare inalterati i principi che hanno proiettato il Sudafrica verso il progresso e la democrazia. Lo ascoltano tutti e tutti lo rispettano. Non è solo un'icona immortale. E' un uomo. Conserva la saggezza, l'equilibrio, la disciplina, la tenacia, l'ostinazione di sempre. Sono le armi a cui si aggrappa. Che vuole trasferire al suo popolo, oggi finalmente libero. Di autodeterminarsi. Di scegliere. Senza più distinzioni di razze, di religione. Ma sa anche che la strada è ancora lunga. Ha combattuto per oltre 90 anni. E' molto debole, il fisico lo sta abbandonando. Ha nostalgia del suo villaggio, delle sue origini, del suo clan. Spiega: "Voglio dedicarmi alla mia famiglia". Lo farà con l'energia e la lucidità di sempre. Sveglia alle 4,30. Ginnastica per un'ora. Lettura dei giornali. Poi il rito della colazione: porridge, latte e cornflakes.  Come sempre. Ogni giorno, da un secolo. Davanti al giardino in fiore che avvolge la sua casa, sempre curata, sempre ridipinta, di Hougton, quartiere bene di Johannesburg, trascorre le sue ultime giornate. Circondato dai nipoti, dagli amici, dai giovani che ogni mattina risalgono il viale alberato della 12a street per ascoltare la storia di "Madiba". Una storia unica. Una storia di libertà e di giustizia. Argomenti morte nelson mandela sudafrica nelson mandela madiba 
