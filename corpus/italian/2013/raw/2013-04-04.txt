ISTANBUL - Servirà un'impresa. E potrebbe non bastare. La Lazio esce con le ossa rotte dal catino infernale del Sükrü Saracoglu, non soltanto a causa del 2-0 griffato Webò e Kuyt che rischia di segnare definitivamente il futuro continentale dei capitolini. I biancocelesti, comunque non alla loro miglior uscita stagionale, pagano le proprie colpe (ingenuo Onazi, il cui rosso ha inevitabilmente messo in salita la contesa) e quelle altrui: pessimo l'arbitraggio dello scozzese Collum, tanto inflessibile con i ragazzi di Petkovic quanto generoso con l'undici turco. BEL PRIMO TEMPO - Il tecnico di Sarajevo si affida ancora a Libor Kozak, capocannoniere della competizione, considerando la condizione fisica di Miro Klose, confermata nello spezzone finale: il tedesco, per il momento, non ha molti minuti nelle gambe. La Lazio parte meglio ma rischia grosso già al 4': pallone lungo per Sow, a lato la conclusione dell'ex Lille. Le prime proteste laziali arrivano al 12': Ederson scatta in verticale e viene toccato da Topal, gli estremi per il rigore sembrano esserci, Collum lascia correre. Brividi al 16', quando Lulic in disimpegno si fa respingere il lancio. Il cuoio arriva a Sow che calcia di prima intenzione, Marchetti tocca sul palo. I 45 minuti iniziali vanno in soffitta senza altri grandi pericoli ma con ritmi molto alti: sembra il prologo ideale per una ripresa altrettanto equilibrata, così non sarà. SCIAGURATO ONAZI - Non passano nemmeno 120" dal fischio d'inizio del secondo tempo: entrata fuori tempo di Onazi a centrocampo, il nigeriano è già ammonito e viene spedito giustamente sotto la doccia. I romani accusano il colpo, Meireles cerca di mordere alla giugulare al 4' ma il suo destro a giro si stampa sul palo. Il portoghese ha il piede caldo e ci riprova all'11, stavolta col mancino: Marchetti mette in corner. Risposta Lazio al quarto d'ora, con un destro di Candreva che accarezza il palo esterno e termina sul fondo. Il Fenerbahçe spinge senza trovare spazi, Petkovic inserisce Ledesma e Klose per Ederson e Kozak ma la partita prende i binari turchi al minuto 32. IL COLLUM SHOW - Corner per i padroni di casa, il pallone si impenna, Erkin salta più in alto di Radu e di testa manda il pallone sulla mano del terzino. I dati di fatto sono tre: il braccio del romeno è largo, la distanza tra la testa di Erkin e l'arto del difensore è irrisoria, è la palla ad andare contro la mano e non il contrario. Per Collum, aiutato dal giudice di porta, è calcio di rigore: non c'è metro univoco a riguardo, né in Italia, né in Europa. A Webó poco importa: destro incrociato dagli undici metri, Marchetti non indovina l'angolo, è 1-0. La Lazio non rischia più nulla, se non in occasione di una sassata da 30 metri di Ziegler, respinta dall'estremo biancoceleste. Al 90', il fischietto scozzese confeziona il capolavoro. Mauri anticipa Gönül, la gamba è piegata anche se il piede è leggermente a martello, la testa del difensore turco è indubbiamente bassa. Collum fischia punizione per il Fenerbahçe, ammonisce il numero 6 laziale (diffidato, salterà il ritorno) e assiste al siluro di Erkin, che Marchetti non blocca: Kuyt in tap-in fa 2-0, i turchi hanno un piede e mezzo in semifinale, toccherà alla Lazio cercare di trovare un incredibile sgambetto. Fenerbahçe-Lazio 2-0 (0-0) Fenerbahçe (4-2-3-1): Demirel; Gönül, Yobo, Korkmaz, Ziegler; Meireles, Topal (26' st Erkin); Kuyt, Cristian (30' st Uçan), Sow (41' st Topuz); Webó. (Gunok, Irtegun, Sahin, Senturk). All.: Kocaman Lazio (4-2-3-1): Marchetti; Gonzalez, Cana, Ciani, Radu; Onazi, Hernanes (41' st Mauri); Candreva, Ederson (18' st Ledesma), Lulic; Kozak (27' st Klose). (Bizzarri, Biava, Crecco, Rozzi). All.: Petkovic Arbitro: Collum (SCO) Reti : 33' st rig. Webó, 45' st Kuyt Ammoniti : Ederson e Marchetti per comportamento non regolamentare, Radu, Korkmaz, Meireles e Mauri per gioco falloso. Espulso: 2' st Onazi per doppia ammonizione. Recupero: 2' e 5' Argomenti ss lazio europa league Leggi i commenti I commenti dei lettori 
ROMA -  Gol e spettacolo nelle altre 4 gare d'andata di Europa League. La notizia della serata arriva da Londra dove il Basilea strappa un prezioso 2-2 a White Hart Lane contro il Tottenham. Bene, invece, Chelsea e Benfica che piegano per 3-1, rispettivamente, il Rubin ed il Newcastle. Le gare di ritorno sono in programma tra una settimana. TOTTENHAM-BASILEA 2-2 Un bel Basilea sfiora il colpo grosso a Londra, facendosi rimontare da 0-2 a 2-2. Gli svizzeri partono forte, spaventando Friedel con Schar, Streller e Steinhofer poi, però, devono fare i conti con la reazione del Tottenham che va vicinissimo al vantaggio con Bale e Naughton. Proprio nel miglior momento degli Spurs, passano (30') a sorpresa gli uomini di Yakin con Stocker che riprende un sinistro di Streller respinto dal palo. Il Tottenham accusa il colpo e, al 34', incassa il raddoppio da Fabian Frei che infila in tuffo di testa il pallone nell'angolo raccogliendo un corner dalla destra di Stocker.  A rianimare gli inglesi pensa Adebayor che, dopo appena 6', riapre i conti con un bel destro in spaccata sotto la traversa su un tiro-cross dalla sinistra di Parker. Il Tottenham insiste ma, dopo 1' appena, manca clamorosamente il pari con Holtby e lo stesso Parker che spedisce un pallone fuori a porta vuota su una corta respinta di Sommer. La gara resta apertissima e, dopo un'altra occasione per parte (Salah e Naughton), gli uomini di Villas-Boas la raddrizzano con Sigurdsson che pareggia (58') con un bel destro dal limite che s'infila sotto la traversa anche grazie alla decisiva deviazione di Schar. Ci si aspetta il finale arrembante degli Spurs ed invece è il Basilea a cercare maggiormente la vittoria, sfiorata con le conclusioni di Salah, Stocker e col subentrato Zoua. Il Tottenham ha chiuso la gara in 9 per gli infortuni occorsi a Gallas e Bale (sospetta distorsione della caviglia destra) a sostituzioni già effettuate. CHELSEA-RUBIN KAZAN 3-1 Con una doppietta di Torres, il Chelsea piega il Rubin e ipoteca la qualificazione alle semifinali. I Blues impiegano appena 16' per sbloccare il risultato: ci pensa Torres con un tocco di destro in spaccata su lancio lungo di David Luiz. Il Chelsea insiste e, al 32', raddoppia con Moses che si rifà per un'occasione sciupata appena 1' prima infilando il pallone di destro sotto l'incrocio raccogliendo di controbalzo dal limite una corta respinta della difesa. Perso per perso, il Rubin si riversa in avanti e, al 41', rientra in partita grazie a Natcho che trasforma un rigore concesso da Rocchi per un fallo di mano di Terry su un tiro di Ansaldi. La gara si fa avvincente ma dopo un'opportunità per parte (Mata e Rondon) a chiuderla pensa Torres che fa 3-1 al 70' girando in rete di testa un cross dalla sinistra di Mata. BENFICA-NEWCASTLE 3-1 Il Benfica piega in rimonta un Newcastle sfortunato (due pali) e pone le basi per il passaggio alle semifinali. Dopo un'occasione per parte (Cissé e Gaitan) sono gli ospiti a passare (12') a sorpresa con lo stesso Cissè che si fa trovare pronto all'appuntamento da due passi su un cross basso dalla destra di Sissoko. Il Benfica accusa il colpo, rischia il raddoppio poco dopo (palo di uno scatenato Cissé) ma poi si rialza e, al 25' pareggia con Rodrigo che riprende una corta respinta di Krul su un sinistro di Cardozo. Sulle ali dell'entusiasmo i lusitani insistono ma non riescono a trovare il 2-1 con Gomes, John e lo stesso Rodrigo. Il Newcastle ringrazia ma in avvio di ripresa imita i rivali mandando sul palo ancora con Cissé, lanciato solitario in contropiede, il pallone del possibile 1-2. Il Benfica si rianima e, dopo una palla-gol sciupata da Cardozo, capovolge il risultato (65'): il 2-1 di Lima, appena entrato, è però frutto di un regalo di Santon. L'ex difensore dell'Inter sbaglia un retropassaggio a Krul servendo, di fatto, l'attaccante biancorosso che anticipa il portiere e infila la porta vuota con un preciso destro in diagonale. Il Newcastle crolla e, al 70' subisce il 3-1 da Cardozo che trasforma un rigore concesso dall'arbitro Gautier per un fallo di mano di Steven Taylor. Nel finale il Benfica ha sfiorato il poker con Matic e Gaitan. Argomenti chelsea fc europa league tottenham Leggi i commenti I commenti dei lettori 
VITORIA (Spagna) - Finisce a Vitoria la stagione europea di Siena e con lei quella delle squadre italiane che c'hanno provato: vince, con pieno merito, il Caja Laboral (76-64) e per la Montepaschi basta questo verdetto perché solo un successo sul parquet basco poteva tenere aperti spiragli di qualificazione ai playoff. Siena, entusiasmando, aveva vinto 7 delle prime 9 partite di questa Top 16, ed alla vigilia delle ultime 5 gare era ancora seconda con 3 vittorie di vantaggio su Maccabi e Vitoria. Che però hanno avuto un grande finale di girone (sei vittorie per gli israeliani, cinque per i baschi), mentre la Montepaschi si spegneva ed infilava cinque sconfitte consecutive, quelle della condannato. Che questa sia poi arrivata solo all'ultima giornata resta un merito, in un girone terribile dove alla palla a due di stasera c'erano ancora cinque squadre a correre per i tre posti dietro il Barcellona. Primo quarto - Con Rasic al fianco di Brown, parte meglio Siena (7-2 al 3'30") ma non è una novità: finché ha energia, la squadra di Banchi sa giocare a basket. Anche il Baskonia è in campo per un posto nei playoff, si gioca la chance sul campo di casa ma forse sente addosso anche la pressione degli oltre tredicimila spettatori presenti. Moss sbaglia il +7, Eze strappa due volte il rimbalzo d'attacco ed è una presenza, ma lo è anche Lampe che esce dalla panchina di Tabak ed ha l'impatto che crea il sorpasso (9-8). Arriva anche il momento di Hackett, recuperato dall'infortunio e messo a lavorare nella zona, assieme a Ress. Siena che concede troppo rimbalzi d'attacco, anzi una marea (già 7 nei primi 8'). Da uno di questi nasce la tripla di Nocioni, Brown scaglia un mattone dall'arco, la sbaglia anche Kangur, le mani sono fredde (0/6 da 3 nel quarto). Mentre Nocioni mette la sua seconda, ed alla prima sirena Baskonia avanti 15-11. Neanche male per Siena, considerando il 4/14 al tiro e le 4 perse. Secondo quarto - Lampe domina sotto il canestro senese, ed allora si rischia presto la mattanza. Forte di questa superiorità, di chili e centimetri, Vitoria può anche permettersi di tirare male. Sulla quinta palla persa, Nemanja Bjelica schiaccia il 19-11, parziale di 9-0, timeout Banchi per bloccare l'emorragìa. Non accade: ancora Bjelica in sottomano, tripla improbabile di Sanikidze, schiaccia Lampe. Siena è già alle corde dopo un quarto e mezzo (23-11, parziale 14-0). Ma Vitoria si compiace e si ferma: Carraretto e due volte Sanikidze segnano da sotto, 6-0, ora il gioco lo ferma Tabak. E sortisce effetti: tripla Nocioni, persa di Siena, 5 punti di San Emeterio, Baskonia di nuovo in controllo (31-17) dopo che Brown aveva sbagliato la tripla numero 10 su 10 tentate dalla Montepaschi. Banchi prova anche Janning (reduce da una scavigliata), Brown rompe l'iceberg da 3, ma Siena è sotto di 13. Vitoria vive la sensazione di potersi andare a prendere tutti i rimbalzi che vuole. Ed accade (alla fine saranno 19 in più). La seconda tripla di Brown sulla sirena rende quasi dolce il -12 dell'intervallo. Terzo quarto - Si ricomincia da dove si era finito, il dominio di Maciej Lampe (49-30). Siena vede salire ancora il computo delle palle perse, c'è un piccolo sussulto a metà frazione con l'energia di Hackett ed i canestri di Eze e Brown, ma il finale di frazione è ancora di Vitoria. Che trova con San Emeterio pure una tripla miracolosa in corsa, sulla sirena. Il +15 pesa enormemente, su una squadra offensivamente capace di appena 42 punti in mezz'ora di gioco. Ultimo quarto - Il Caja Laboral spinge ancora, Tabak non vuole rilassamenti, Siena è spenta ed il margine dilata ulteriormente fino al massimo vantaggio (69-45). A questo punto aggiustano la mira quelli di Banchi, triple di Browm e Janning, schiaccia Ortner. Montepaschi che risale, il solito Lampe che spezza ogni sogno (proibito) di rimonta. Però c'è ancora Jannig che colpisce dall'arco. Il margine attivo dei baschi viene pian piano corroso, da +24 a +11, Brown riduce ancora a -9 (71-62) quando mancano però solo 90 secondi alla fine. La tripla che può valere il -7 Janning la manda sul ferro, Nocioni chiude la serata con un canestro che forse era da annullare. Non lo merita la stagione europea di Siena (12 vinte, 12 perse), che finché è stata al completo si è dimostrata competitiva. In terra basca è mancata nuovamente una serata di tiro sufficiente dall'arco. Ma ancora di più la vittoria su quel Besiktas che tutte le altre sono state capaci di battere. Quei due punti avrebbero dato fiducia e non richiesto un'impresa che Siena ha mostrato di non poter produrre, a Vitoria. Caja Laboral Vitoria-Montepaschi Siena 76-64 (15-11; 39-27; 57-42) Caja Laboral : Cook 5, Causeur 7, Nocioni 13, Pleiss 3, M. Bjelica; Heuertel 2, N. Bjelica 6, Lampe 27, San Emeterio 13. N. e. Jelinek, Calbarro. Montepaschi : Rasic, Brown 24, Moss 5, Kangur 1, Eze 7; Hackett 6, Carraretto 2, Janning 8, Sanikidze 7, Ress, Ortner 4. N. e. Lechthaler, Note -  Arbitri: Pukl (Slo), Ankarali (Tur), Lopes (Por). Tiri da 2: Vit 23/50; Sie 15/26. Tiri da 3: Vit 7/24; Sie 9/29. Tiri liberi: Vit 9/14; Sie 7/11. Rimbalzi: Vit 47; Sie 28. Usciti per 5 falli: nessuno. Parziali: 4-7, 15-11; 26-17, 39-27; 49-30, 57-42; 69-50, 76-64. Massimo vantaggio Vitoria: +24 (69-45 al 34'). Massimo vantaggio Siena: +5 (2-7 al 4'). Spettatori: 13.530. Così nei playoff (dal 9 al 25 aprile, al meglio delle 5 gare, le vincenti alla Final Four di Londra): CSKA Mosca-Caja Laboral Vitoria; Real Madrid-Maccabi Tel Aviv; Olympiacos Pireo-Anadolu Efes Istanbul; Barcellona-Panathinaikos Atene. Argomenti montepaschi siena basket eurolega Leggi i commenti I commenti dei lettori 
Un agricoltore di 45 anni di nazionalità indiana è stato ucciso da un connazionale all'interno di una stalla di Albazzano, piccola frazione di Tizzano Val Parma. L'uomo, che si chiamava Rajeev Walia, è stato colpito al torace da due colpi di coltello sferrati da Jaspreet Singh, 27 anni, un collega con cui, nel pomeriggio, avrebbe avuto un violento diverbio.Jaspreet Singh, senza precedenti, è stato  arrestato con l'accusa di omicidio volontario Questi, ubriaco, è entrato nella sala mungitura dell'azienda e, in mezzo ai colleghi che non hanno fatto in tempo ad intervenire, si è subito scagliato sul quarantacinquenne colpendolo due volte al torace. Poi ha tentato la fuga, ma all'esterno della stalla è caduto battendo il volto. Sul posto, avvertiti dai testimoni dell'episodio, sono giunti i medici del 118 e carabinieri. Per la vittima non c'era però più nulla da fare, l'autore del gesto è stato invece arrestato. Singh, senza precedenti penali, è stato arrestato con l'accusa di omicidio volontario. I carabinieri al momento non forniscono ulteriori particolari sull'accaduto. Le indagini proseguono. 
VANCOUVER - Sarà Andreas Seppi ad aprire la sfida dei quarti di finale di Coppa Davis tra Canada e Italia a Vancouver. Il numero 1 azzurro affronterà nel primo singolare, venerdì dalle 22 ora italiana, Vasek Pospisil: a seguire la sfida tra Milos Raonic e Fabio Fognini. Sabato il doppio che opporrà, dalle 23 italiane, Vasek Pospisil e Daniel Nestor per i padroni di casa e Daniele Bracciali e Paolo Lorenzi per gli azzurri. Domenica, sempre dalle 23 ora italiana, gli ultimi due singolari: si comincia con Raonic-Seppi, chiusura affidata al match tra Pospisil e Fognini. Argomenti tennis coppa davis andreas seppi Leggi i commenti I commenti dei lettori 
ISTANBUL - "Con intelligenza possiamo ribaltare il risultato, non ci diamo per vinti e faremo di tutto per passare il turno". Vladimir Petkovic non si arrende. Il tecnico della Lazio critica l'arbitraggio di Collum e guarda comunque con un briciolo di ottimismo al ritorno contro il Fenerbahçe, oggi vittorioso per 2-0. "Ci siamo fatti male da soli con il rosso di Onazi, anche se nel primo tempo c'era un rigore su Ederson con espulsione del loro difensore. La direzione arbitrale ha pesato tanto, non solo negli episodi chiave ma nella condotta: siamo stati ammoniti per tutto, al ritorno ci mancherà Mauri per un fallo che non c'era e che ha portato al 2-0". SIAMO ANCORA VIVI - Il mister biancoceleste non vuole alzare bandiera bianca prima della sfida di ritorno. "Adesso dobbiamo preparare le prossime partite, sono sicuro che non siamo ancora eliminati. Nel primo tempo abbiamo avuto possibilità, loro in casa nostra non saranno così carichi come stasera, hanno avuto dalla loro un grandissimo apporto del pubblico, che purtroppo noi all'Olimpico non potremo avere. Siamo in una serie di quattro sfide durissime, avremo grandi motivazioni, l'importante è riposare fino a domani per poi tornare al lavoro. Klose e Mauri non so se potranno giocare dall'inizio lunedì, dovrò valutare bene". TARE: MERITIAMO RISPETTO - Molto polemico anche il direttore sportivo della Lazio, Igli Tare. "C'era un rigore netto per noi con tanto di espulsione, l'arbitro evidentemente stava guardando qualcos'altro, ha sofferto il peso del pubblico, non mi spiego altrimenti la sua direzione. Il rosso a Onazi è giusto, il rigore per loro è un mani involontario, Radu non vedeva il pallone. È quasi inutile commentare errori così chiari, noi rispettiamo le regole ma meritiamo rispetto per quello che abbiamo fatto fin qui, arrivando ai quarti di finale da imbattuti". CE LA GIOCHEREMO GIOVEDI' - Il dirigente biancoceleste cerca di pensare ai prossimi impegni che attendono i capitolini. "Abbiamo fatto una gara ordinata, concedendo pochissimo al Fenerbahçe: l'avevamo preparata bene, ora c'è il derby prima della gara di giovedì, quando ci giocheremo tutto nei 90' di ritorno, siamo ancora in piedi e vogliamo rimanerci fino alla fine. La gente sarà fuori dallo stadio come contro lo Stoccarda, oggi si è visto cosa può fare uno stadio pieno. Il derby? Non abbiamo praticamente tempo per pensare, abbiamo vinto quello di andata e vogliamo farlo anche al ritorno". Argomenti ss lazio europa league vladimir petkovic Leggi i commenti I commenti dei lettori 
