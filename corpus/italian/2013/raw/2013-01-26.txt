TORINO - Antonio Conte al fischio finale di Juventus-Genoa è un fiume in piena: il tecnico dei bianconeri è inarrestabile davanti ai microfoni. "Penso ci sia poco da spiegare, tutti hanno visto determinati episodi, non è la prima volta, è da un po' che usiamo il bon ton, augurandoci che non ci sia rissa mediatica. Oggi siamo andati un po' oltre. Accetto che mi si dica di non aver visto, non che non se l'è sentita. Tutti hanno detto che era rigore, l'arbitro non può dire che non se la sente di assegnarlo. Questo non è calcio". VOGLIAMO EQUITA' - Lo sfogo del mister bianconero prosegue, partendo dalla frase urlata all'arbitro nella mischia. "Se io ascolto determinate cose, 'vergogna' è il minimo che posso dire. Vogliamo che ci sia equità, avrei accettato le scuse, non una risposta del genere. Tutti hanno visto cosa è successo - ha spiegato il tecnico bianconero - c'era un rigore su  Vucinic, un altro su Pogba, tante situazioni particolari e poi soltanto  tre minuti di recupero dopo le numerose interruzioni. Anche un cieco avrebbe visto una cosa così lampante. Le braccia devono stare attaccate al corpo, non c'è da parlare oltre. Se vogliamo far passare l'asso per la figura è un altro discorso. Ci sono sei arbitri e non vedono cose del genere?". Smaltita parzialmente la rabbia, Conte parla brevemente del rendimento del centrocampo. "Io domani con i ragazzi analizzerò la partita a prescindere dagli episodi e farò le sottolineature che devo fare dal punto di vista tecnico-tattico. Domani analizzerò come sempre la partita, ma intanto potevamo fare 3  punti e salire a +8 su Lazio e Napoli, e invece se domani il Napoli  vince si avvicina". MAROTTA: UN ARBITRO DI NAPOLI... - "Non posso pensare alla cattiva fede, ma diventa difficile per un arbitro di Torre Annunziata, provincia di Napoli, dirigere una gara della Juventus in lotta per il titolo con gli azzurri. È una designazione infelice. Immaginate cosa potrebbe succedere se un arbitro di Torino dovesse dirigere il Napoli?". Beppe Marotta rincara la dose, attaccando frontalmente non solo Guida ma anche Braschi. "Non grido alla vergogna perché l'ha già fatto Antonio, ma sono d'accordo con lo sfogo del mister. Mi chiedo che senso ci sia nell'avere 4 o 6 arbitri se poi non c'è collaborazione tra questi. Il rigore di Granqvist? Il giocatore va scomposto sul pallone, si prende un vantaggio tenendo il braccio aperto. È un periodo in cui si susseguono decisioni a nostro sfavore. Mi auguro ci sia buona fede, noi non ce l'abbiamo assolutamente con il Genoa. Ma ripeto, è una designazione sbagliata". Leggi i commenti I commenti dei lettori 
Si parlerà molto del "mani" di GranQvist in chiusura di gara, ma il Genoa, in dieci, ha fermato la capolista. Con un buon secondo tempo e il gol di Quagliarella che aveva sbloccato la partita, la Juve si era illusa di aver vinto contro un buon Genoa, ma Borriello, un ex appena entrato, ha acciuffato il pareggio. Poi sulla linea del traguardo il mani (involontario) del difensore genoano ha creato un dopopartita incandescente. In avvio, la buona disposizione tattica del Genoa (che ha impedito ai bianconeri di utilizzare al meglio le corsie laterali) e le obiettive difficoltà delle due punte hanno impedito alla Juventus di rendersi veramente pericolosa. E detto che, come si sapeva, Pogba (specie se guardato a vista da Floro Flores) non è Pirlo ed è riuscito a mettere solo una palla per Marchisio, le fonti del gioco bianconero son sembrate inaridite dalla baldanza rossoblu. Ai più (a agli arbitri) nel primo tempo è sfuggito un netto mani in area bianconera di Vucinic, ma nella ripresa c'è stata una trattenuta  di Antonelli su Vidal. Molto più propositiva la Juve nella ripresa: il gol di Quagliarella ha spezzato l'equilibrio della gara, ma il pareggio di Borriello l'ha ripristinato, anche se sul gol dell'ex i bianconeri hanno protestato per una spinta a Barzagli. Un palo di Giovinco ha vanificato gli sforzi bianconeri di riacciuffare la vittoria, come qualche parata importante di Frey e il dicusso "mani" di Granqvist. Conte ha varato una formazione che ha faticato contro il disperato Genoa. Il tecnico bianconero ha affidato il timone della squadra a Pogba,  "scoperta" dalle doti rimarchevoli, ma dall'esperienza non consistente. Con rientro di Marchisio anche il centrocampo avrebbe dovuto acquistare disinvoltura ma la mano di Pirlo è un'atra cosa mentre il Vucinic non è riuscito a far volare l'attacco. Ne ha colti i frutti il Genoa che, affidato a Ballardini e con qualche novità in formazione (il rientrante E. Pisano), ha resistito al più dotato avversario. La classifica dei rossoblu è rimasta pesante, ma il pareggio li aiuterà sul piano morale. Del resto, al nuovo tecnico occorre un pò di tempo per poter ottenere quei risultati che nè De Canio, nè Delneri, prima di lui erano riusciti a carpire. Al Genoa è toccato il privilegio del primo assalto, senza frutti, della partita: Immobile ha messo in difficoltà Buffon con un colpo di testa. Poi quasi solo Juve, ma senza molto furore, diremmo blandamente, tanto da incoraggiare le sortite genoane. Vucinic e Vidal si sono dati da fare, ma senza pungere: il primo vero tiro bianconero è stato di Caceres al 15', alto. In tutta tranqullità è stato ignorato un mani piuttosto vistoso di Vucinic in area, anche perchè nessuno ha protestato. Il Genoa ha palesato una certa sicurezza, anche se al 22' Pogba ha messo Marchisio davanti a Frey: palla fuori. Una punizione di Vidal, a effetto, di poco alto ha confermato la maggior forza d'urto della Juve col passar dei minuti. I rossoblu hanno tuttavia ben contenuto gli assalti bianconeri. Non molto in palla gli attaccanti juventini (nervoso Vucinic, emarginato Quagliarella): sono stati i centrocampisti a portare gli attacchi più pericolosi. Antonelli, Kucka, Olivera e Immobile sono sembrati i più intraprendenti fra i rossoblù. Un colpo di testa (fuori) di Bonucci ha sottolineato  le difficoltà degli attaccanti nel tentare la via del gol. Quagliarella al 44' non è riuscito a correggere in porta un traversone di Lichtsteiner da destra. Insomma, non un gran primo tempo, quello della squadra di Conte. Frey al 6' della ripresa ha dovuto neutralizzare un intervento di Caceres da due passi. La Juve ha cominciato con notevole aggressività la seconda parte della gara e infatti è arrivato il gol bianconero al 9': su cross di Lichtsteiner dal fondo destro, Quagliarella ha indirizzato verso la porta vuota e Granqvist ha toccato prima che la palla finisse nel sacco. Con i cambi Immobile-Borriello e Olivera-Bertolacci, Ballardini ha cercato di cambiar volto al Genoa, riuscendovi con un gol di Borriello (proprio lui, un ex) di testa (con fallo su Barzagli) su traversone da destra del possente Kucka. La squadra rossoblu è rimasta in dieci per l'infortunio di Floro Flores quando Ballardini aveva esaurito i cambi. La Juve ha ripreso a premere per rivincere la partita: Lichtsteiner, Caceres, Giovinco ci hanno provato. E' stata ignorata una trattenuta di Antonelli su Vidal in area, Giovinco ha colpito il palo, ha esordito Beltrame che ha costretto subito Frey a una parata salvifica. Bonucci ha perso l'ultima occasione. Il disperato Genoa così ha fatto il miracolo. Un contestato mani di Granqvist ha fatto gridare al rigore i bianconeri e il conciliabolo Guida-Romeo (arbitro e giudice d'area) ha reso incandescente il finale. 
TORINO - "Per me non c'era rigore per la Juventus". L'analisi di Davide Ballardini, tornato sulla panchina rossoblù, non può non partire dall'episodio che ha scatenato le proteste juventine a fine partite. Il Genoa ha colto un ottimo pareggio sul campo dei bianconeri, ma il neotecnico rossoblù deve aspettare per poter parlare della prova dei suoi: "La palla tocca prima la gamba e poi la mano di Granqvist - spiega Ballardini - E poi basta parlare degli episodi, questo è un grosso limite del sistema italiano. In una partita ci sono tanti episodi, io potrei guardare al fallo di mano commesso da Vucinic nel primo tempo, ma così non si parla del gioco, della partita, della Juventus e del Genoa". Interviene anche il presidente rossoblù Preziosi, che replica così alle proteste juventine: "C'è un'arroganza unica da parte di Conte che ha sostiene che l'arbitro gli avrebbe detto che 'non se l'è sentita'. Questo lo dice lui. Un allenatore dovrebbe dare l'esempio e invece lui urlava 'vergogna vergogna'. Ora mi aspetto che qualcuno prenda provvedimenti nei confronti di Conte. E allora il rigore di Vucinic? Vorrei ricordare a Conte che la Juventus ha vinto uno scudetto con un gol fantasma di Muntari". Il n.1 genoano rincara la dose contro la Juve: "Perché ci sono solo alcune società che possono alzare la voce e dire 'vergogna' all'insegna di un arbitro? Perché ci sono alcune società che pensano di avere il diritto di prevaricare altre società. Questa è arroganza. Il Milan ha perso uno scudetto per il gol di Muntari... Io non insulto nessuno, io sto solo criticando un comportamento". Ballardini poi analizza la partita: ed è ovviamente molto soddisfatto per la prestazione dei suoi: "Affrontare la Juventus è difficile, devo fare i complimenti ai miei giocatori. Nel primo tempo il Genoa mi è piaciuto molto, abbiamo coperto bene il campo e concesso poco alla Juventus, una squadra fortissima. Volevamo bloccare gli esterni e assorbire i movimenti delle loro mezze ali con i nostri centrocampisti e difensori centrali, ma volevamo anche ripartire e creare qualche difficoltà alla squadra di Conte. Ecco, qualche volta siamo mancati nelle uscite, dobbiamo migliorare nel gioco e nel fraseggio, giocare meglio con la palla". Nel secondo tempo, invece, la partita è cambiata: "Abbiamo commesso un errore sul loro gol - ha ammesso Ballardini - ci siamo accentrati con troppi giocatori. Poi siamo stati bravi e fortunati nel trovare il pareggio, ma siamo rimasti in dieci e tutto è stato più difficile. Borriello in panchina? Ho i miei buoni motivi, ma Borriello è un buon giocatore ed è stato bravo nel pareggio". Leggi i commenti I commenti dei lettori 
"Il risultato è giusto, nel finale l'arbitro è stato bravo: Granqvist ha preso la palla con la mano, ma il tocco era involontario, quindi non era rigore". Questo il commento del centrocampista del Genoa Matuzalem sul pareggio ottenuto dalla squadra di Ballardini sul campo della Juventus, e in particolare sulle proteste dei giocatori bianconeri per un tocco di mano di Granqvist in area nei minuti finali. "Oggi avevamo una partita molto difficile - ha spiegato Matuzalem - ma l'abbiamo affrontata con una nuova mentalità, ben messi in campo. Dopo l'infortunio di Floro Flores siamo rimasti in dieci e tutto è diventato più difficile, ma Frey è stato bravo con due grandi parate. Cosa serve per raggiungere la salvezza? Dobbiamo giocare sempre così, con cattiveria e grinta, perchè abbiamo grandi giocatori, siamo una buona squadra e con questa mentalità possiamo uscire presto da questa difficile situazione". Anche il nuovo tecnico rossoblù ha parlato del finale incandescente: "Per me non c'era rigore per la Juventus; la palla tocca prima la gamba e poi la mano di Granqvist. E poi basta parlare degli episodi, questo è un grosso limite del sistema italiano". Ballardini ha così replicato alle proteste della Juve: "In una partita ci sono tanti episodi. Io potrei guardare al fallo di mano commesso da Vucinic nel primo tempo, ma così non si parla del gioco, della partita, della Juventus e del Genoa". Ballardini è comunque molto soddisfatto per la prestazione del Genoa: "Affrontare la Juventus è difficile - ha osservato il nuovo tecnico del club ligure - devo fare i complimenti ai miei giocatori. Nel primo tempo il Genoa mi è piaciuto molto, abbiamo coperto bene il campo e concesso poco alla Juventus, una squadra fortissima. Volevamo bloccare gli esternie e assorbire i movimenti delle loro mezze ali con i nostri centrocampisti e difensori centrali, ma volevamo anche ripartire e creare qualche difficoltà alla squadra di Conte. Ecco, qualche volta siamo mancati nelle uscite, dobbiamo migliorare nel gioco e nel fraseggio, giocare meglio con la palla". Nel secondo tempo, invece, la partita è cambiata: "Abbiamo commesso un errore sul loro gol - ha ammesso Ballardini - ci siamo accentrati con troppi giocatori. Poi siamo stati bravi e fortunati nel trovare il pareggio, ma siamo rimasti in dieci e tutto è stato più difficile. Borriello in panchina? Ho i miei buoni motivi". 
TORINO - Sarebbe bello scrivere di calcio giocato, di un Genoa che va oltre i propri limiti e strappa un punto fra mille difficoltà in casa della Juventus, della "rivincita" di Borriello nel giorno dello sbarco a Torino di Nicolas Anelka, dell'esordio in A del promettente Beltrame, di una corsa scudetto ancora aperta, Napoli permettendo. Invece, al triplice fischio, diventa inevitabile scrivere della direzione arbitrale insufficiente: perché Guida e Romeo, in 90 minuti, ne combinano di tutti i colori all'interno della stessa area, una volta in favore dei padroni di casa, due a sfavore. Il finale è censurabile, con mezza Juve a protestare, anche oltre i limiti consentiti. POCHE OCCASIONI - Le scelte di Conte, forzate dalle assenze, sono lineari: in campo i migliori 11 a disposizione. Ballardini, al ritorno sulla panchina del Grifone, si affida all'uomo che due anni fa fece benissimo sotto la sua guida: Floro Flores affianca Immobile in attacco, la novità principale è rappresentata dal modulo, un copertissimo 5-3-2. Primo brivido al 13'. Corner Genoa da sinistra, il movimento del braccio di Vucinic è tanto ingenuo quanto irregolare: sarebbe il primo rigore della serata, Guida lascia correre. Juve pericolosa al quarto d'ora. Vidal aggancia bene in area, provvidenziale il ritorno di Antonelli. Minuto 21, Pogba in verticale per Marchisio: inserimento perfetto del centrocampista, inguardabile il destro di controbalzo. Bianconeri padroni del campo ma che faticano a trovare spazi, ci prova dunque Bonucci sugli sviluppi di una punizione. Colpo di testa ben calibrato, cuoio di poco a lato. Analoga sorte spetta al tocco di Quagliarella al 44', su delizioso cross di Lichtsteiner. SBLOCCA LA JUVE - In avvio di ripresa i Campioni d'Italia cambiano marcia. Al 6' Frey allontana la minaccia dopo una spizzata di Quagliarella, tre minuti più tardi arriva il vantaggio. Vucinic esce dal letargo dopo aver ricevuto al limite dell'area, geniale imbucata in verticale per Lichtsteiner, agevolato da un disastroso Olivera: cross rasoterra per Quagliarella, tocco a colpo sicuro, la deviazione di Granqvist non modifica la sostanza del vantaggio. Ballardini cambia tutto, tre cambi in sette giri d'orologio: dentro Rossi, Borriello e Bertolacci, fuori Manfredini, Immobile e Olivera, si passa alla linea a 4 in difesa. LO SGARBO DI BORRIELLO - Nonostante la mutazione tattica, non sembrano esserci i presupposti per il pari, che arriva invece al 23'. Kucka anticipa De Ceglie, scappa sulla destra e si accentra aggirando nuovamente il terzino: lo slovacco va col mancino a giro cercando la porta, il tiro diventa un cross e Borriello vince la sfida di riflessi, bruciando Barzagli sul palo lontano e incornando l'1-1. Il centravanti, da bravo ex, non esulta. Floro Flores non ce la fa più e chiede un cambio che Ballardini non può operare, avendo finito le sostituzioni: il Grifone chiude in 10 e in apnea, a protezione del punto. Sgroppata centrale di Lichtsteiner al 29', bel sinistro da fuori dello svizzero, il migliore dei suoi: Frey respinge. IL DELIRIO FINALE - Quando scocca il minuto 35 iniziano le proteste bianconere. Giaccherini mette in mezzo, Vucinic è pronto sul secondo palo, Antonelli lo trattiene palesemente. Rigore? Neanche stavolta, si pensa al mal comune mezzo gaudio. Conte gioca le carte Giovinco - il numero 12 dipinge su punizione ma trova il palo - e Beltrame: il baby scuola Novara si rende pericoloso al 39', parata plastica di Frey. Il pandemonio si scatena nell'ultimo dei tre minuti di recupero. Cross di Lichtsteiner, Granqvist cicca il rinvio e si spara il pallone sul braccio largo. Il gesto è nettamente involontario ma la posizione dell'arto del difensore è tale da alimentare quantomeno i dubbi, all'interno di un regolamento che continua a lasciare ai fischietti una discrezionalità pressoché totale. Finisce con Conte che entra in campo come un indemoniato a urlare la sua rabbia, con Lichtsteiner e Vucinic sanzionati per proteste. Con il Genoa che porta via un punto fra mille problemi e con un campionato parzialmente aperto. Ma viene difficile scriverne. Juventus-Genoa 1-1 (0-0) Juventus (3-5-2): Buffon 6; Barzagli 6, Bonucci 6, Caceres 6; Lichtsteiner 7, Vidal 6.5, Pogba 6, Marchisio 5.5 (37' st Beltrame sv), De Ceglie 5.5 (28' st Giaccherini 6); Quagliarella 6 (24' st Giovinco 5.5), Vucinic. (Rubinho, Storari, Marrone, Peluso, Isla, Padoin). All.: Conte Genoa (5-3-2): Frey 6.5; Pisano 5.5, Granqvist 6, Manfredini 6 (21' st Rossi 6), Moretti 6, Antonelli 6.5; Kucka 6.5, Matuzalem 6, Olivera 5 (14' st Bertolacci 6); Floro Flores 5.5, Immobile 5.5 (14' st Borriello 6.5). (Donnarumma, Tzorvas, Sampirisi, Jorquera, Nadarevic, Toszer). All.: Ballardini Arbitro : Guida di Torre Annunziata 4 Reti : 9' st Quagliarella, 23' st Borriello Ammoniti : Granqvist, Borriello, Antonelli e Matuzalem per gioco falloso, Lichtsteiner e Vucinic per proteste Recupero : 0 e 3' Leggi i commenti I commenti dei lettori 
