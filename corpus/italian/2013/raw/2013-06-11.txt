TORINO  - Fumata nera per Ogbonna: Marotta e  Cairo, assistiti dai diesse Paratici e Petrachi, hanno discusso per oltre quattro ore del difensore in procinto di passare dal Torino alla Juventus, ma senza trovare un accordo. Anzi, le distanze sono considerevolmenre aumentate. Negli uffici milanesi della Cairo Comunication, la trattativa è arrivata a un punto morto quando si sono confrontate le quotazioni del giocatore, che per il Toro vale venti milioni e per la Juve dieci, dodici al massimo. Di sicuro, i dirigenti bianconeri non si aspettavano il rilancio granata, dopo che nei giorni scorsi era stato ipotizzato un accordo che prevedeva il cartellino di Ziegler, la metà di Immobile e un conguaglio in contanti da quantificare, ma comunque attorno ai sei-otto milioni. Ora, invece, il Torino vuole una sola contropartita, un attaccante. E più che Immobile, preferirebbe Boakye o Gabbiadini. E, quindi, pretende molto più denaro,  non meno di dodici milioni. A quelle condizioni, la Juve (che ha raggiunto da tempo un accordo con il giocatore) ha deciso di alzarsi dal tavolo: a certe condizioni l'affare è impossibile, mentre Cairo ha fatto balenare l'idea che su Ogbonna ci siano altre società. Le parti, in ogni caso, hanno fissato un nuovo appuntamento per la settimana prossima. Argomenti serie a torino fc juventus fc angelo ogbonna Leggi i commenti I commenti dei lettori 
ROMA - Inizia nel segno della Montepaschi la finale scudetto del campionato di basket. Siena, a caccia del settimo tricolore consecutivo, passa nettamente a Roma (85-76) in gara 1 riprendendosi subito il fattore campo. La squadra di Banchi, che proprio in trasferta ha disegnato il suo cammino nei play off vincendo lontano da casa le decisive gara 7 con Milano (nei quarti) e Varese (in semifinale), si dimostra ancora una volta infallibile negli appuntamenti che contano. La firma sul successo al Palatiziano la mettono il solito strepitoso Hackett (18 punti, 10 assist e 9 falli subiti), Moss (20 punti con 6 triple) e Brown (16). Roma, tornata in finale a cinque anni di distanza dall'ultima volta (nel 2008 finì 4-1 per Siena) e a caccia di uno scudetto che nella Capitale aspettano da trenta, gioca a sprazzi, con il suo leader Datome neanche in doppia cifra (7 punti con 3/7 al tiro) e i soli Taylor (15) e Lawal (17+8 rimbalzi) a reggere l'urto dei campioni uscenti. Giovedì si replica ancora a Roma. L'inizio è tutto di Siena che nei primi 6' concede appena 6 punti volando subito a +10 (6-16) con due triple di Brown e i canestri di Moss. La reazione dell'Acea è affidata a Taylor, il play americano produce con Lawal un 6-0 che riporta la Virtus a contatto (12-16). Le triple di D'Ercole e Bailey ad inizio secondo quarto accendono il Palazzetto, Roma mette la testa avanti per la prima volta (24-22), spreme energia su ogni pallone e ribatte colpo su colpo alla Montepaschi. Banchi, che riporta tra i dodici Christmas) usa tanta zona e trova risorse importanti dalla panchina, Eze segna 6 punti pesantissimi, Moss rimette la freccia e al riposo Siena è avanti di 2 (34-36) con Goss che segna sulla sirena del secondo quarto una tripla che tiene la Virtus a contatto. Si riparte senza i tabelloni elettronici dei 24'' e il conteggio manuale. Lawal incappa nel terzo fallo, un brutto colpo per Calvani. Si accende Datome, cinque punti in fila per l'mvp del campionato, canestro di Taylor e sorpasso Roma sul 45-44 al 23'. Siena non si scompone, piazza un 7-0 con Brown e Sanikidze e torna avanti (45-51). Moss (3/4 da tre nel quarto) colpisce dalla distanza, la Montepaschi sale a +8 (51-59), Lorant dall'angolo firma il -3 (56-59) ma ancora Moss chiude il quarto con il trepunti del +6 (56-62). Lawal segna il -4 all'inizio dell'ultimo periodo, è l'ultimo sussulto di Roma perché Siena piazza due triple in fila con Kangur e Ress e tocca nuovamente il +10 (58-68). Banchi usa il quintetto piccolo con Ress centro, Roma forza troppo, Hackett diventa il padrone della partita firmando il +13 (60-73) che a 6' dalla fine fa scorrere già i titoli di coda. ''Una vittoria importante su un campo molto difficile, volevamo riprenderci il fattore campo e ci siamo riusciti. Piedi a terra però perché la strada da fare è ancora tanta'' dirà a fine gara l'ex Pesaro. Dall'altro lato Datome promette battaglia: ''L'unico vantaggio che avevamo era quello del campo, hanno giocato meglio e meritato la vittoria. Non ci fasciamo la testa, anche con Reggio Emilia la serie è iniziata con una sconfitta e poi abbiamo vinto. Abbiamo il carattere per vincere la seconda sfida e poi andare a Siena a cercare il colpo''. Montepaschi Siena-Acea Roma 76-85 (17-20, 34-36; 56-62) Roma : Goss 16, Jones 9, D'Ercole 3, Datome 7, Bailey 3, Taylor 15, Lawal 17, Czyz 3, Lorant 3. N.e.: Tambone, Tonolli, Gorrieri. All.: Calvani. Siena : Brown 17, Eze 8, Carraretto 2, Rasic 2, Kangur 3, Sanikidze 2, Ress 5, Ortner 8, Hackett 18, Christmas, Moss 20. N.e.: Lechthaler. All.:Banchi. Arbitri : Cicoria, Paternicò, Bettini. Note - Tiri liberi: Roma 7/10, Siena 14/19. Tiri da tre: Roma 9/22, Siena 13/26. Rimbalzi: Roma 41, Siena 28. Usciti per 5 falli:  Jones al 39'11". Spettatori: 3493. Argomenti basket play off 2013 basket montepaschi siena virtus roma Leggi i commenti I commenti dei lettori 
RIO DE JANEIRO – L’unica buona notizia è che dall’altra parte del globo la Danimarca ha perso con l’Armenia, clamorosamente, in casa (0-4), e che la Nazionale ha automaticamente ha fatto un altro passo verso il mondiale. Per il resto, l’Italia-2, schierata in partenza con i giocatori non impiegati a Praga contro la Repubblica Ceca, è stata ancora una volta brutta e distratta e si è fatta infilare due volte da Haiti nel finale. Un déjà-vu della coppa del mondo del ’74, solo che stavolta non c’era in palio la coppa ma solo la beneficenza. Il 2-2 conclusivo è comunque un campanello d’allarme per Prandelli che ammette: “Sì, un po’ di preoccupazione c’è. Conto molto sulle motivazioni di un gruppo che spesso ha saputo reagire e ha dato tanto facendo leva sull’orgoglio”. Al di là delle attenuanti è stata una brutta Italia. “E’ giusto ricordare che quando ci avevano proposto questa partita, abbiamo spiegato che saremmo arrivati il giorno prima e che avremmo avuto delle difficoltà – prosegue Prandelli -. Ma Haiti voleva a tutti i costi giocare con noi. Detto questo, siamo tutti arrabbiati e dispiaciuti, abbiamo quattro giorni di tempo per ritrovare l’aspetto fisico e le motivazioni, altrimenti facciamo brutte figure e nessuno lo vuole”. Il rischio è che l’Italia non trovi entusiasmo per la competizione in cui debutta domenica contro il Messico: “Sappiamo benissimo cosa vuol dire arrivare da un campionato difficile come il nostro, non dobbiamo perdere autostima, entusiasmo, nulla. Sappiamo benissimo che in questi periodi ci sono risultati strani. Come la sconfitta della Danimarca, certo. O come il 2-1 di Haiti contro la Spagna: avrebbe meritato il pareggio anche lì. Quando uno come Cerci non salta l’uomo,  si vede in maniera clamorosa che gli avversari stanno meglio e corrono di più. Dobbiamo lavorare sul piano fisico per ritrovare brillantezza. Non voglio trovare giustificazioni, comunque: siamo delusi”. Mentre Saurel, l’autore del primo gol haitiano, 28 anni, confessa di sognare la Juventus, il ct avversario, il cubano Blake, ammette che “mi aspettavo di meglio dall’Italia sul piano fisico”. Ci pensa Buffon a ricordare i motivi del viaggio in Brasile: “Siamo qui per giocare una buona Confederations Cup, se dovesse andar male non avremo scuse né alibi. E’ il momento di ritrovare la concentrazione”. Argomenti nazionale italia cesare prandelli Leggi i commenti I commenti dei lettori 

RIO DE JANEIRO - Lo spettro di Sanon improvvisamente si rimaterializza dopo 39 anni. L'Italia per una sera rivive l'incubo chiamato Haiti e, a dispetto del '74, quando lo 0-1 si tramutò presto in un più logico 3-1 nel giro di mezz' ora, riesce addirittura a far peggio facendosi rimontare da 2-0 a 2-2 negli ultimi 5'. Al di là della brutta figura internazionale, preoccupano la scadente condizione atletica, a pochi giorni dal via della Confederations Cup e, soprattutto, un preoccupante calo di concentrazione, non giustificabile solo con la presenza di un avversario non di blasone. UN'ITALIA POCO CONCENTRATA - L'Italia-due, schierata per tutti i 90' col 4-3-3 da Prandelli, ha giocato bene solo a tratti. Ha dato l'impressione di far male solo in parte con le accelerazioni di Cerci e Candreva sulle fasce, è andata leggermente meglio nella parte centrale della ripresa quando sono entrati in campo gli interpreti principali, ovvero Balotelli ed El Shaarawy. Ma è clamorosamente mancata sotto il profilo mentale. Troppo spesso gli azzurri sono arrivati secondi sulla palla contro avversari poco più che volenterosi. Emblematico, tra tutti, l'episodio dell'ingenuo fallo da rigore commesso da Astori nel finale ai danni di Maurice che, in pratica, ha galvanizzato Haiti trascinandola verso un'impresa da raccontare ai posteri. GIACCHERINI, GOL STORICO - Pronti via e l'Italia ha subito sbloccato il risultato: Diamanti ha lanciato a sinistra Candreva che ha subito centrato per Giaccherini, bravo ad anticipare Aveska e a battere da pochi passi Montrevil. Erano trascorsi appena 19", nuovo record assoluto della storia della nazionale. Battuto di un secondo il precedente primato, appartenente a Salvatore Bagni, in rete dopo 20" contro il Messico a Roma, il 4 febbraio 1984. SAINT-PREUX SPAVENTA GLI AZZURRI - Gli azzurri hanno commesso l'errore di pensare di poter presto dar vita ad una goleada e hanno finito per fare i conti con una squadra sempre propositiva, capace con una sola punta, il carneade Leonel Saint-Preux, uno costretto a 29 anni a cercar gloria nel campionato malese per avere un ingaggio, di mettere in apprensione Bonucci e compagni. L'Italia ha provato a rialzare i ritmi solo nel finale di tempo quando Gilardino prima (palo da due passi) e Diamanti poi (punizione di poco a lato) hanno sfiorato il raddoppio. I CAMBI RISVEGLIANO L'ITALIA - Nella ripresa chi si aspettava un cambio di marcia è rimasto deluso. Haiti ha preso coraggio e ha sfiorato per due volte il pareggio con Lafrance (colpo di testa a lato di un soffio da due passi) e Maurice (tiro deviato in angolo dal subentrato Marchetti). Prandelli ha provato a risvegliare la squadra lanciando nella mischia Balotelli, De Rossi, Montolivo, El Shaarawy e Marchisio e, in effetti, i cambi hanno prodotto subito il 2-0: Balotelli è andato via a destra e ha servito il Faraone il cui destro è stato respinto da Montrevil e ribadito in rete da Marchisio. PEGUERO, UN NOME CHE NON SCORDEREMO - L'Italia si è addormentata, ha cercato di calmierare il gioco e, puntualmente, è stata punita dai centroamericani: Maurice all'85' si è procurato il rigore del 2-1, trasformato dal subentrato Saurel. Poi, al 91', è toccato a Jean-Philippe Peguero, un 31enne addirittura senza squadra, riuscire a entrare nella storia del proprio Paese. Non sappiamo se sostituirà nei cuori dei tifosi haitiani il povero vecchio Sanon. Di certo è già entrato di diritto nella galleria dei tanti incubi azzurri. ITALIA-HAITI 2-2 (1-0) Italia (4-3-3): Sirigu 6,5 (1' st Marchetti 5), Maggio 5.5, Bonucci 5.5, Astori 5, De Sciglio 5.5, Giaccherini 6.5 (9' st Montolivo 5.5), Aquilani 5.5 (26' st Marchisio 6.5), Diamanti 6 (9' st De Rossi 5.5), Cerci 6 (14' st El Shaarawy 6.5), Gilardino 6 (9' st Balotelli 6.5), Candreva 6.5. (1 Buffon, 20 Abate, 15 Barzagli, 3 Chiellini, 21 Pirlo, 10 Giovinco). All.: Prandelli. Haiti (4-3-3): Montreil 6.5, Alcenat 6.5, Aveska 5.5 (37' st Jerome s.v.), Lafrance 5 (11' st Desmarets 6.5), Guerrier 6.5, Charles 6 (33' st Saurel 6.5), Alexandre 6.5, Monuma 6, Louis 6 (16' st Joseph 6.5), Saint-Preux 7 (25' st Peguero 7), Maurice 7. (22 Julien, 5 Garry, 12 Bitielo). All.: Blake Cantero. Arbitro: De Lima Henrique (Brasile) 6.5 Reti: nel pt 1' Giaccherini; nel st 27' Marchisio, 40' Saurel (rigore), 46' Peguero. Angoli : 3-3 Ammoniti : Joseph per gioco falloso, Maurice per proteste Recupero : 0' e 2' Spettatori : 4.000. Argomenti nazionale italia cesare prandelli Leggi i commenti I commenti dei lettori 
E' di Siena la prima gara della finale scudetto del basket. Il Monte dei Paschi ha vinto a Roma sul campo dell'Acea 76 ad 85 . E se, come dice la storia, chi ha vinto gara uno nelle 36 edizioni dei play-off sin qui giocate ha poi vinto lo scudetto, allora l'Acea deve fare un miracolo. Perché come era prevedibile la squadra senese ha dimostrato maggior confidenza con questo tipo di partite, un approccio migliore alla gara e la solita capacità di non permettere che gli avversari la passino liscia quando commettono degli errori. Su tutto basti la statistica dei tiri da tre di Siena nel terzo e quarto 9 su 15. La cronaca . La partenza dell'Acea è shock come spesso capitato quest'anno e spesso nei play-off: la difesa sembra in vacanza, l'attacco latita perché non trova le distanza e le posizioni giuste per tirare. In un amen la MontePaschi si trova avanti, 2 ad 11, con due triple ed una circolazione di palla che stordisce Taylor e compagni. Sono passati appena 4 minuti e 8 secondi di gioco e Marco Calvani coach di Roma è costretto a chiamare un minuto di sospensione per mettere a posto le cose. E come sempre l'Acea che è uscita dal primo furioso time-out del suo coach è un'altra e questa volta il parziale è di Roma, 10 a 5 con Jordan Taylor devastante con le sue penetrazioni chiuse con tre canestri ed un assit per la solita schiacciata di Lawal. Il tempo si chiude con Siena avanti di tre punti, 17 a 20 ma la sensazione è che la partita sia in parità. Secondo quarto . Roma parte con molti cambi, quattro rispetto al quintetto titolare, solo Taylor rimane. E l'Acea tiene, anzi sorpassa con D'Ercole e Bailey a segno da tre, le prime triple romane. Le difese adesso lavorano forte e per tutte e due le squadre diventa faticoso trovare una facile strada verso il canestro. Datome è marcato benissimo da Moss e per quanto si sbatta in difesa, a referto per lui ci sono solo due punti. Siena gioca meglio la palla di squadra ma Roma attacca meglio nell'uno contro uno. Così la forza fisica di Hackett e la freddezza tecnica di Brown riportano un po' avanti la Montepaschi dopo un lungo periodo di parità e di leggeri vantaggi di due punto ora per l'una ora per l'altra. Nell'ultimo minuto del secondo quarto Siena allunga con una tripla di Moss, un arresto e tiro di Brown ed un tap in di Ortner, 31 a 36. Ma sulla sirena e dopo la rimessa, Phil Goss trova il suo primo canestro della partita ed è una tripla che fissa il punteggio a metà gara sul 34 a 36. Terzo quarto . La partita ricomincia con trenta minuti di ritardo a causa di una novità: il tabellone dei 24 secondi (quelli che ogni squadra ha disposizione per ogni azione offensiva) nell'intervallo si è rotto dunque gli arbitri devono procedere al conteggio manuale aiutati dal tavolo degli ufficiali di campo. Le due squadre forse preoccupate da questa mancanza di riferimenti (i 24 secondi sono sopra i due canestri) si affrettano a tirare verso il canestro e ne nasce un avvio di quarto pazzesco. Parte fortissimo l'Acea con Taylor e Lawal che però commette due falli in attacco in meno di 40 secondi  che aggiunti ad altri due dei suoi compagni portano Roma al bonus molto presto. L'Acea sorpassa ancora con Taylor, 45 a 44 ma da questo momento la tagliola dei tiri liberi per Siena e la precisione dei toscani al tiro da tre costruiscono un break che si dilata azione dopo azione: 47-a 51, 51 a 58. E sul finire del tempo Lorant trova un altro canestro da tre come quello di Goss alla fine del secondo, che sembra rimettere in linea di galleggiamento l'Acea. Ma con 15 secondi da giocare è Siena che chiude il tempo con altri tre punti del micidiale David Moss: 59 a 62. Quarto periodo . E' il quarto decisivo perché nonostante si abbia la sensazione che il Monte dei Paschi di Siena sia in controllo della partita, l'Acea è lì e Lawal apre il fuoco con due punti da sotto canestro che mettono il punteggio sul 58 a 62. Poi si scatena l'attacco toscano con due giocatori sin qui poco in campo e silenziosi, Kangur e Ress bucano la retina di Roma da oltre l'arco dei 6 metri e 75 centimetri e Siena vol a a più 8, 60 a 68 ed un momento più tardi a più dieci, 60 a 70 con due tiri liberi di Hackett. L'attacco di Roma è fermo, la zona di Siena sembra aver paralizzato soprattutto i tiratori capitolini. Lo spazio si crea sotto canestro ed il solo Gani Lawal trova fortuna e punti ma non basta. Siena galleggia sui quei dieci punti e tiene gli avversari a distanza grazie alla micidiale precisione di Moss da tre, alla sua difesa su Datome ed alla vena, ritrovata, di Hackett ai tiri liberi. Argomenti virtus roma montepaschi siena finale scudetto 
BUENOS AIRES - Dopo l'ennesimo episodio violento da parte dei Barra Bravas, avvenuto a La Plata e costato la vita a un tifoso del Lanus, l'Afa sceglie la via della tolleranza zero. La Federcalcio argentina, infatti, ha deciso di vietare le trasferte ai tifosi fino alla fine della stagione, dal massimo campionato fino alle divisioni inferiori. Dal 2000, infatti, sono oltre 70 i tifosi rimasti uccisi nel paese sudamericano, tanto da causare questa misura restrittiva senza precedenti. DIVIETO RESTERA' AD OLTRANZA - Di fatto, l'Afa ha solamente esteso all'intera nazione una misura già presa dalle autorità di Buenos Aires, che avevano annunciato il divieto di trasferta in tutta la provincia. La Federazione, col supporto del governo, ha annunciato che la norma resterà in vigore fino all'adozione di provvedimenti legislativi più incisivi, con l'obiettivo di arginare la violenza nel calcio argentino. CALCIATORE UCCIDE CANE IN CAMPO - Gli appassionati argentini sono sotto shock anche per un altro episodio, avvenuto nel nord del Paese: un giocatore della squadra Bella Vista ha preso al collo e lanciato in aria, uccidendolo, un cane che poco prima era entrato per qualche minuto in campo. Il protagonista del gesto, José Jimenez, ha fatto poi 'mea culpa': ''Non so cosa mi sia successo, non faccio altro che piangere'', afferma ora Jimenez, che è stato prima espulso dall'arbitro e poi allontanato dalla sua squadra, oltre ad essere stato insultato da pubblico e avversari. La scena del momento di follia di Jimenez ha fatto, ovviamente, il giro del web, risultando tra i video più cliccati in queste ore, in Argentina. Argomenti calcio estero calcio e violenza Leggi i commenti I commenti dei lettori 
Se vai a San Francisco assicurati di avere fiori tra i capelli, dicono i versi di una canzone molto famosa nei tardi anni Sessanta, un inno alla stagione hippie di cui la città californiana è stata entusiasmante location. Passati 45 anni le cose sono ovviamente cambiate, ma è sempre viva l'immagine che San Francisco trasmette al mondo: libertà, apertura mentale, scambi culturali e passione per la musica. Non si tratta, questa volta, di rock psichedelico. Bensì di lirica. Di Giuseppe Verdi. E protagonista dello scambio è proprio Napoli, anch'essa affacciata su di una leggendaria baia. A collegare le due città è stata, negli ultimi due anni, la Coppa America. Ma dal prossimo ottobre sarà anche il Teatro San Carlo. Un concerto dell'orchestra del Massimo si svolgerà il 25 ottobre al War Memorial Opera House di San Francisco, con la direzione del maestro Nicola Luisotti. In programma, il Requiem di Verdi, nel secondo centenario della nascita del maestro di Busseto. Si chiamerà "Concerto delle due baie". E "Uniamo le due baie" è lo slogan della manifestazione. Sarà come se il leggendario Golden Gate Bridge si estendesse, per lo spazio di una sera, fino alle pendici del Vesuvio. Prima, però, il sindaco Luigi de Magistris si recherà in California per partecipare a un galà intitolato perentoriamente "Viva l'Italia" e organizzato dal consolato italiano a San Francisco. L'appuntamento è per il 15 giugno al Fairmont Hotel. De Magistris, anche presidente del San Carlo, sarà accompagnato dagli altri vertici del Massimo e dal maestro Luisotti. Ad accoglierli, il console Mauro Batocchi. Si tratta di una cena di fundraising, raccolta fondi, in stile puramente americano. Chi partecipa cioè dovrà versare una quota consistente per contribuire a coprire le spese del concerto di ottobre. Anche senza partecipare alla cena, potrà spedire un assegno e naturalmente acquistare i biglietti per quello che i partner californiani del San Carlo definiscono una "once-in-a-life-performance". Insomma una cosa che nella vita può capitare solo una volta. Espressione forse un po' enfatica, ma rappresentativa dell'attenzione degli  Stati Uniti nei riguardi della nostra cultura. Un'attenzione che il San Carlo - dopo i recenti tour in Cile, Russia e Cina - ha pensato bene di ricambiare. Argomenti san carlo 
