Nove mesi fa, dieci auto delle forze dell’ordine hanno portato via i suoi figli di sette e otto anni, dopo che il tribunale le aveva tolto la patria potestà. Un caso analogo a quello di qualche mese prima a Cittadella, nei pressi di Padova. Quel bambino veneto nel video ripreso con il cellulare piangeva come i figli di Donatella Cipriani, la mamma di Battipaglia che può vederli solo il martedì e che a Natale non starà con loro. Ma oggi, mentre quel piccolo incontra il padre e la madre, i figli della Cipriani sono in una casa famiglia di Salerno, soli. «Voglio morire, mamma», ha detto il più piccolo l’ultima volta che l’ha vista. Questo ha spinto la donna, insegnante d’inglese all’Alberghiero, a scrivere una “Lettera aperta di ringraziamento ai giudici del Tribunale per i minorenni e della Corte d’Appello di Salerno”. «Grazie per aver impresso una data storica nella vita dei miei figli: 15 marzo 2013, che celebreranno ogni anno come il giorno del loro forzoso trasferimento verso un innaturale luogo privo degli affetti familiari», dice il messaggio. In due giorni sono state raccolte 4000 firme e saranno presentate in Parlamento. Gli ultimi nove mesi per Donatella sono stati un inferno che si è rimangiato i bambini messi al mondo, nello stesso lasso di tempo, sette e otto anni fa. Dopo un affido condiviso, i figli dell’insegnante, non sposata con il compagno, imprenditore di Battipaglia, hanno rifiutato di vedere il padre dal luglio 2010, parlando di abusi contro i quali la madre ha presentato denuncia in Procura. Allo stesso tempo è stato intrapreso un percorso per riavvicinare i bambini al genitore, ma con esito negativo. «Mi hanno accusato di parlare male di lui in loro presenza  dice la madre  ma non è vero». È partita così una denuncia anche contro i servizi sociali. Il 15 marzo scorso la patria potestà della Cipriani decade per la Pas, “sindrome da alienazione genitoriale” una disfunzione psicologica sulla quale il dibattito è molto acceso. Ma in un secondo tempo i giudici dichiarano che il problema è invece la “condizione precaria e labile” della madre e il sovrappeso dei bambini. Sta di fatto che da nove mesi i figli di Donatella sono nella casa famiglia tenuta da suore “Tommaso Maria Fusco” di Salerno e continuano a non voler vedere il padre. «Gli viene impedito di frequentare anche amichetti e cugini». Il civilista che ha difeso la madre di Cittadella, Andrea Coffari, ha proposto ricorso in Cassazione: «Diagnosticare la Pas quando i minori parlano di abusi  dice il legale fiorentino  profila un serio problema di civiltà giuridica». Argomenti infanzia 
LONDRA - Si chiude con un nulla di fatto il derby di Londra tra Arsenal e Chelsea valevole per la 17/a giornata di Premier League. All'Emirates Stadium va in scena un monday night da urlo tra due delle migliori formazioni dell'attuale campionato inglese e finisce con uno striminzito 0-0 che fa sorridere Wenger e arrabbiare Mourinho. Con questo pari, infatti, i Gunners agganciato il Liverpool in vetta alla classifica (36 punti) relegando i Blues (34) in quarta posizione ad appena due lunghezze dalla coppia di testa. IL MATCH - Il primo tempo vede un Chelsea sicuramente più intraprendente con Lampard e Ramires che non inquadrano la porta. Il capitano dei blues, però, la vede alla mezz'ora, ma il suo destro da dentro l'area di rigore supera Szczesky e si stampa sulla traversa. Poco più tardi l'estremo di casa fa sua la sfera su un sinistro da fuori di Torres indirizzato nell'angolino basso di sinistra. Nel finale William impegna ancora Szczesky che blocca centralmente. Prima del riposo l'Arsenal tira fuori la testa dal guscio con Rosicky, ma il suo sinistro esce di molto alla sinistra della porta difesa da Cech. Nella ripresa è ancora Chelsea con Lampard, ma il numero uno polacco blocca senza troppi affanni. Stessa sorte un minuto più tardi su una conclusione di Ivanovic. Nel finale occasione per i padroni di casa con Giroud, ma Cech non si fa sorprendere sul sinistro del francese da posizione ravvicinata. Argomenti premier league calcio inglese arsenal chelsea fc Leggi i commenti I commenti dei lettori 
Aeroporto a rischio paralisi nel giorno clou delle partenze per il Capodanno: tutte le organizzazioni sindacali della Gesap hanno indetto per venerdì un'assemblea dalle 12,30 alle 16,30 per discutere le modalità attraverso le quali starebbe avvenendo la privatizzazione dello scalo. Le organizzazioni dei lavoratori hanno convocato l'appuntamento su richiesta dei dipendenti che hanno firmato una petizione e l'hanno spedita in Consiglio comunale: sono in stato di agitazione perché Sala delle Lapidi si appresta a votare una delibera con la quale intende aumentare le quote da mettere in vendita, fino il 30 per cento, mantenendo soltanto una presenza simbolica con l'uno per cento. Una scelta obbligata dal passo indietro della Provincia  -  azionista di maggioranza  -  che con l'arrivo del commissario Domenico Tucci nominato dalla Regione ha deciso di non cedere più le quote di Palazzo Comitini. Al momento è rimasta in campo la Camera di commercio con il suo 22 per cento ma se Palazzo delle Aquile  -  che inizialmente aveva previsto di mantenere il dieci per cento  -  non mette sul mercato almeno il 30 per cento del suo pacchetto, la privatizzazione rischia di non essere più un affare per i privati che potrebbero essere interessati a un ingresso solo ottenendo la maggioranza assoluta del pacchetto azionario. I lavoratori però sono preoccupati: temono che un privato, considerato che la Gesap chiude i bilanci in perdita da tre anni, possa decidere di snellire il personale. I dipendenti si sentivano rassicurati dal mantenimento di una buona fetta di quote da parte del Comune e adesso si chiedono perché i sindacati non siano stati informati delle modifiche nella procedura di vendita. "Chiediamo di non votare o di bocciare una delibera  -  scrivono i lavoratori ai consiglieri comunali  -  che consente alla amministrazione comunale e al sindaco la vendita dell'intero pacchetto azionario delle quote, fatta eccezione che per un uno per cento, quota che non consentirebbe in alcuna misura di potere incidere sulle politiche della società di gestione aeroportuale. La vendita totale rappresenta uno schiaffo ai palermitani tutti, che verrebbero così privati di un controllo diretto su di un bene collettivo, fonte di sviluppo e occupazione per l'intero comprensorio, che peraltro riteniamo assolutamente vitale per il turismo della città e le attività produttive. Ci chiediamo quali interessi si celino dietro la necessità di procedere alla vendita nonostante gli ultimi esercizi di bilancio siano stati in perdita, che nei fatti abbasserebbero il valore delle azioni sul mercato favorendo magari improvvide speculazioni di lobby affaristiche". Argomenti gesap punta raisi palermo assemblea 
CANTU' - All'EA7 Milano non riesce l'aggancio. L'Acqua Vitasnella Cantù, infatti, vince per 87-72 il derby lombardo dell'undicesima giornata della Serie A di pallacanestro maschile e si piazza al secondo posto con Sassari e Brindisi ad appena due lunghezze dalla Montepaschi Siena. Resta ferma a 12, invece, la formazione biancorossa alla seconda sconfitta consecutiva dopo quella indolore di Eurolega. ASSOLO BIANCOBLU - Il quintetto di coach Sacripanti ha sempre condotto il match. Il tiro da tre di Cantù punisce la difesa dell'EA7 Armani priva di Samardo Samuels e David Moss. Sul 28-23 Milano sembra in grado di giocare una partita importante, ma sul canestro da quattro di Aradori perde il vantaggio, l'inerzia della gara e progressivamente scivola giù nonostante qualche sussulto. Gentile e Langford si caricano la squadra sulle spalle, in attacco non è disprezzabile il primo tempo di Jerrells e Lawal si fa sentire con i suoi balzi. Ma solo quattro uomini vanno a referto e l'87-72 conclusivo è una punizione durissima. ACQUA VITASNELLA CANTÙ-EMPORIO ARMANI MILANO 87-72 ACQUA VITASNELLA CANTÙ: Abass ne, Jones 4, Uter 5, Rullo 6, Leunen 12, Jenkins 13, Ragland 17, Aradori 8, Cusin 14, Gentile 8. Allenatore: Sacripanti. EMPORIO ARMANI MILANO: Gentile A. 28, Gigli, Cerella, Melli, Riva ne, Kangur, Haynes, Langford 21, Wallace, Lawal 14, Jerrels 9. Allenatore: Banchi. ARBITRI: Sabetta, Lo Guzzo, Ranaudo. NOTE: parziali: 23-23, 41-35, 66-57. Tiri liberi: Cantù 4/4, Milano 8/12. Nessun uscito per 5 falli. Argomenti basket cantù basket olimpia milano Leggi i commenti I commenti dei lettori 

ROMA - "Un giorno sono andata in Africa con Amref perché ho ricevuto una telefonata e, senza pensare, ho detto: 'Sì, che bello. Vengo!'. Forse in Africa, in quell'Africa, prima o poi sarei andata. Ma di certo non in quel momento, con i figli piccoli, l'entropia della quotidianità, il lavoro, i doveri e tutto il resto, che solitamente viene prima. E invece forse era proprio in quel momento che avevo bisogno di andare. Per rimettere un po' in ordine le mie priorità, per prendere la giusta distanza dai problemi che spesso non sono tali, per dare un senso anche al mio lavoro", con queste parole Claudia de Lillo (alias Elasti), racconta della sua esperienza in Africa con AMREF ( African Medical and Research Foundation ), organizzazione non governativa internazionale che si propone di migliorare la salute in Africa attraverso il coinvolgimento attivo delle comunità locali. I racconti. Gli scritti di Concita De Gregorio, Claudia de Lillo, Clara Sereni, Paola Soriga e Chiara Valerio fanno già parte di un libro. Nelle loro parole, il senso di un'esperienza, coinvolgendole, tra settembre e novembre dell'anno scorso, in un viaggio attraverso i villaggi più poveri dell'Africa, in Kenya, Tanzania, Uganda ed Etiopia, entrando in relazione con tradizioni, storie, passioni, paure e speranze. Le cinque autrici hanno incontrato le donne che vivono e lavorano: madri e nonne nella quotidiana sfida per la sopravvivenza; studentesse determinate e piene di aspettative; ex bambine soldato; infermiere e ostetriche che percorrono chilometri per portare informazione e cure sanitarie nei villaggi remoti; piccole imprenditrici che conducono microimprese negli slum di città tentacolari. Anche lo sguardo maschile. Il bagaglio con cui sono tornate è ricco di pensieri, ricordi, suggestioni e parole, che raccontano quell'Africa al femminile che percorre strade note e meno note con la determinazione di un futuro da costruire. Ma dopo il punto di vista femminile, qualcosa ancora mancava: una chiave di lettura diversa, un punto di vista maschile. Per questo AMREF nel 2013 ha invitato tre scrittori a ripercorrere quelle stesse strade, per poi narrarne in altrettanti nuovi racconti. Il Senegal è stato la "prima Africa" per Paolo Nori nel mese di agosto; Claudio Rossi Marcelli è stato in Kenya in settembre e Giobbe Covatta, storico testimonial di AMREF, ha visitato il Mozambico nel mese di ottobre. I racconti nati dopo questi viaggi saranno letti dagli stessi autori, sempre su Radio3 Rai, dal 24 al 26 dicembre 2013, alle 11. "Una quotidianità massacrante". "Il contorno me lo immaginavo. I paesaggi, il cielo, la terra rossa. Quello - continua De Lillo - era esattamente identico al mio immaginario dell'Africa. Non mi aspettavo di vedere tanta fatica nella quotidianità delle persone. Non mi aspettavo che un pozzo potesse cambiare la qualità della vita di interi villaggi. Non mi aspettavo di imparare che lavarsi le mani può essere un gesto rivoluzionario che salva migliaia di bambini da malattie stupide ma mortali, come la diarrea. Non mi aspettavo nemmeno di incontrare tante donne succubi dei loro uomini, prigioniere della maternità, schiacciate da una quotidianità massacrante. Non mi aspettavo nemmeno tanta dignità, tanto calore e tanta disponibilità a condividere". Il bisogno di fare di più. Tornando a casa, Claudia racconta di aver portato con sé una maggiore consapevolezza di come può andare il mondo. "Il desiderio, quasi la necessità, di fare di più, di dare il mio contributo, di parlarne. Il senso di responsabilità per quelle donne che muoiono partorendo e che vivono la contraccezione come una trasgressione. Perché quando torni, un po' ti senti colpevole dell'abisso che c'è tra qui e là". Il consiglio di Claudia è quello di andarci, in quell'Africa là, dove i turisti non transitano nemmeno. Ma non per loro, per quelli che ci vivono a cui pure mancano moltissime cose, tra cui l'acqua, per dirne solo una. Ma soprattutto per sé stessi. Perché si torna migliori e più grandi. "Il mio racconto - conclude - lo dedico a un gruppo di studentesse di una scuola femminile che ho visitato in Uganda. Ragazze piene di ambizioni, sogni, allegria e coraggio. Perché solo con donne così, che diventeranno grandi e spiegheranno la loro forza, la loro emancipazione e i loro talenti, sarà possibile cambiare il mondo". Un altro pianeta. "E' come se mi fosse arrivata una telefonata che mi dicesse: 'Ti va di andare su un altro pianeta?'. Perché in confronto a Ginevra, dove abito, il polveroso distretto di Mbooni a cento chilometri a sud est di Nairobi sembra un'altra galassia", racconta Claudio Rossi Marcelli. "Lo scopo era guardare, ascoltare e raccontare la condizione delle donne da un punto di vista maschile. E non intendo solo il mio, ma anche quello dei loro mariti, padri, fratelli. Ho cercato di capire come fosse percepita la condizione femminile da parte degli uomini". Eppure non ci sono guerre né carestie. AMREF ha catapultato lo scrittore nel bel mezzo dell'Africa 'normale': un'Africa dove non ci sono carestie, non ci sono guerre, non ci sono soldati bambini e stupri di massa. Ma dove la vita quotidiana è una battaglia. "Perché portare dieci litri d'acqua sulle spalle su per una lunga salita polverosa - continua il giornalista e scrittore - è una piccola tortura che si ripete ogni giorno. Perché, se tuo figlio soffre di epilessia, l'unica cura che conosci è tenerlo stretto tra le braccia finché non gli passa l'attacco. Perché, se una giovane coppia non riesce ad avere un bambino, la colpa è sempre della donna". Il cambiamento tra i banchi di scuola. A casa, Claudio ha portato la convinzione profonda che il progresso e il benessere dell'Africa rurale passi per il miglioramento delle condizioni delle donne. "Quando i mariti dicevano 'mia moglie ha studiato come me, quindi dobbiamo decidere insieme' - racconta - ho capito che il cambiamento comincia tra i banchi di scuola, e si propaga poi lungo tutta la vita delle donne e, di conseguenza, anche degli uomini e di tutta la società. Io in Africa non ci avevo ancora mai messo piede. Questa storia degli animali selvaggi, le tribù variopinte e il cielo incontaminato non mi aveva mai incuriosito". La spinta per andare. "E così ho accettato che AMREF mi desse una spinta per costringermi ad andare a vedere cosa succede davvero non in Africa, non in Kenya e neanche a Nairobi: ma a Mbooni. E ho scoperto questo angolo del continente dove ad agosto faceva freddo. Dove gli unici animali selvaggi in giro erano cani e gatti. E dove la sera, puntando gli occhi al cielo si vedeva si e no qualche stella. A Mbooni non c'è l'Africa esotica delle agenzie di viaggio nè quella catastrofica dei telegiornali. Ci sono solo tanti uomini e donne che fanno una fatica mostruosa per andare avanti, e l'unica vera tragedia è scoprire quanto poco basterebbe per migliorare in modo determinante la loro vita". Il racconto di un giovane padre. Il racconto, Rossi Marcelli lo dedica ad Andy, un giovane padre che ha conosciuto sul prato fuori da un ospedale. "Era là per portare suo figlio di un anno e mezzo a una visita di controllo e mi ha raccontato con grande orgoglio di essere un padre a tempo pieno. Sua moglie ha un buon lavoro, lui invece è disoccupato e quindi si occupa volentieri del figlio. Ho sentito un grande rispetto nei confronti di sua moglie che mantiene la famiglia, ma anche una profonda dignità del ruolo di padre. L'incontro con Andy mi è sembrato il punto di arrivo del mio viaggio, la prospettiva di un'Africa dove i rapporti tra uomini e donne saranno più paritari", conclude. Argomenti africa radio 3 amref 
None Leggi i commenti I commenti dei lettori 
Basta con Trenitalia. Oltre a salire la mattina presto sui treni regionali insieme ai pendolari, il governatore toscano Enrico Rossi decide di utilizzare le sue prerogative di presidente per dare un clamoroso benservito al servizio ferroviario gestito secondo lui in modo più che insoddisfacente. E’ come se tutta la rabbia accumulata nelle ultime settimane e la battaglia dei passeggeri scontenti oggi sfociassero in un atto ufficiale meditato da tempo. «Basta con i continui disservizi, non è più tollerabile che ogni mattina i pendolari vivano un calvario. Alla fine del 2014 il contratto con Trenitalia scade e stavolta non ci sarà nessun rinnovo automatico per i prossimi sei anni», annuncia Rossi dopo aver concluso la giunta di fine anno. «Andremo invece ad una nuova gara, faremo per i treni la stessa cosa che abbiamo già avviato per il trasporto pubblico su gomma». Al di là della volontà di Rossi, però, l’operazione si prospetta piuttosto complicata. Intanto perché le Ferrovie «non hanno alcun obbligo di legge», come spiega lo stesso assessore toscano ai Trasporti Ceccarelli, «di trasferire il materiale rotabile all’azienda che dovesse vincere l’appalto» e questo dei vagoni e delle motrici da acquistare ex novo sarebbe già un bel disincentivo per chiunque volesse investire. Poi c’è la questione dell’appetibilità del servizio, che non sembra proprio fortissima considerando che la linea toscana è in gran parte su un binario solo e che gli utenti si lamentano ogni giorno per i ritardi. «Siamo consapevoli delle difficoltà», ammette Rossi, «serve un intervento forte del governo per garantire che la gara sia veramente “gareggiata” e per evitare il rischio che vada deserta». E’ già successo quando altre regioni hanno provato a staccarsi da Trenitalia, come fanno sapere dall’azienda: o non si è presentato nessuno oppure la gara è stata vinta dalla stessa Trenitalia che si era presentata insieme ad altre aziende in Ati, associazioni temporanee d’impresa. L’uscita di Rossi, che ha avvertito l’amministratore delegato Moretti chiedendogli un incontro, non suscita nessun commento da parte di Trenitalia. «C’è bisogno di treni nuovi, di puntualità, di intermodalità», insiste il governatore. «E’ incredibile che si investa un miliardo e duecento milioni euro per il sotto attraversamento fiorentino dell’Alta velocità e non si trovi un miliardo per riorganizzare l’intero sistema ferroviario toscano. Io non sono per i Forconi ma queste politiche di forconi ne aizzano parecchi». Rossi solleva qualche dubbio anche sul blocco di qualche giorno fa della linea PisaFirenze: «Enel e Rfi ci danno due versioni diverse sul motivo dell’interruzione della corrente elettrica. E’ stato fatto senza preavvertire oppure mancava il gasolio per far funzionare il generatore? Se fosse così io e Ceccarelli ci dichiariamo disponibili a portare a destinazione le taniche di gasolio». Alla fine di un anno difficile Rossi vede una Toscana «che è riuscita a stare in piedi, con un export che tira e buoni dati su turismo d’arte e settore agroalimentare. «Purtroppo i tagli dei vari governi e le regole europee non permettono all’Italia di “cambiare verso” come direbbe Renzi». Sulla solidità della sua giunta però il presidente non sembra avere dubbi, dopo l’elezione del sindaco a segretario del Pd: «Nessun rimpasto all’orizzonte, la giunta deve lavorare», si limita a dire. Proprio ieri è stato approvato un importante accordo con il volontariato che prevede che i cittadini toscani possano scegliere, a prezzi convenzionati e passando attraverso il Cup unico, se usufruire dei servizi sanitari pubblici o di quelli forniti dalle associazioni, sia che si tratti di visite ambulatoriali specialistiche che di prestazioni diagnostiche. A firmare il patto il presidente delle Misericordie Alberto Corsinovi, delle Pubbliche Assistenze Attilio Farnesi e della Croce Rossa Italiana Francesco Caponi e l’assessore alla Salute Luigi Marroni. Un passo ulteriore verso l’integrazione piena tra servizio pubblico e volontariato sociale. la giunta ha approvato anche l’accordo di programma per la realizzazione entro il 2019 delle linee 2 e 3 della tramvia fiorentina e l’elaborazione di studio di fattibilità per le linee 4 e 5. Per costruire le tre linee e non perdere i 36,6 milioni di euro affidati da Bruxelles alla Regione e girati al Comune ci sarà tempo fino al 31 marzo 2019 e non più solo fino al 31 dicembre 2015. 
