ROMA - Tutto più facile del previsto. Roma travolge Cantù (89-70) in decisiva gara-7 e torna in finale scudetto dopo 5 anni. Per sapere se troverà di nuovo Siena dovrà attendere ancora 24 ore quando a Varese, nello spareggio decisivo, i campioni d'Italia proveranno a riprendersi il maltolto dopo essere stati rimontati da 1-3 a 3-3. In una serata in cui tutto è girato per il verso giusto, la Virtus si è tolta la soddisfazione di chiudere con ben 4 uomini in doppia cifra: Taylor (18 punti), Goss (16), Lawal (15) e Jones (14). A Cantù non sono servite le ottime prove di Aradori (20) e Ragland (16). CANTU' COSTRETTA SEMPRE A RINCORRERE - Per la prima volta dopo 6 sfide tiratissime non c'è stata partita. L'Acea ha comandato dal 1' all'ultimo minuto finendo addirittura per dilagare nell'ultimo quarto. Roma scava un importante divario già dopo 13' portandosi avanti di 12 punti (28-16). Malgrado la buona prova di Aradori (già in doppia cifra prima della fine del tempo), Cantù riesce a malapena a restare a galla, finendo per andare all'intervallo sotto di 10 lunghezze (42-32), beffata da un tiro allo scadere di Goss. ROMA DILAGA NELL'ULTIMO QUARTO - Nella ripresa la squadra di Trinchieri non si sveglia e Roma, trascinata ancora da Goss, arriva al +16 (52-36). Cantù ha un timido tentativo di risveglio (61-53 al 30') ma nell'ultimo quarto la gara diventa uno show in crescendo degli uomini di Calvani. L'Acea sale prima a +17 (70-53, poi 72-55 a -7' con Taylor) quindi a +23 (64-61) grazie ai punti di Goss, Taylor e Lawal, infine chiude trionfante 89-70. Ora il sogno è rinverdire lo storico successo del Bancoroma del 1983. ROMA-CANTU' 89 - 70 (18-16, 24-16, 19-21) Roma: Goss 16, Jones 14, Tambone, Gorrieri D'Ercole 8, Datome 9, Bailey 3, Taylor 18, Lawal 15, Czyz 5, Lorant 1. N. e.: Tonolli. All.: Calvani. Cantu': Abass, Scekic 8, Leunen 8, Mazzarino 5, Brooks 6, Tyus 4, Tabu 3, Ragland 16, Aradori 20, Cusin, Mancinelli. N. e.: Smith. All. Trinchieri. Arbitri: Cicoria, Mattioli, Aronne. Note - Tiri liberi: Roma 6/13, Cantù 7/11. Tiri da tre: Roma 9/21, Cantù 5/19. Rimbalzi: Roma 41, Cantù 30. Usciti per 5 falli: nessuno. Spettatori: 3.491. Argomenti basket basket play off 2013 Leggi i commenti I commenti dei lettori 
Un altro cadavere affiora dalle acque del Po. E' il secondo caso in tre giorni. Il corpo, in balìa della corrente, è stato avvistato ieri sera da alcuni passanti all'altezza del parco del Meisino. Dopo che i vigili del fuoco lo hanno riportato a riva, la polizia ha rilevato le impronte per cercare di identificarlo. Si tratta di uomo, di circa 45-50 anni: quando è stato ripescato indossava ancora le scarpe, un paio di mocassini, e i pantaloni. Non aveva però non con sé alcun documento. A parte delle vistose ecchimosi sul torace, che potrebbero essere dovute alla lunga permanenza in acqua, il cadavere non presenta evidenti segni di violenza. Solo in tarda serata si è però concluso l'esame medico legale. Si tratta del secondo corpo ripescato nel fiume nell'arco degli ultimi tre giorni. Martedì scorso, infatti, era stato recuperato quello di un tunisino di 41 anni, sul quale oggi verrà eseguita l'autopsia. 
Tutto è nato come uno sfogo personale: "Un giorno ero nella metro di Londra. C'era spazio intorno a me, nessun bisogno di stringersi. Eppure a un certo punto un uomo mi è venuto addosso. Mi ha infilato la mano fra le gambe e ha cominciato a toccarmi. Ero sotto choc, non sapevo cosa fare. Neanche dopo sapevo come reagire: ho capito che di queste cose le donne non parlano. Me compresa". Così Laura Bates, trentenne londinese, ha pensato di provare a rompere il silenzio: ha creato un sito web e un hashtag su Twitter #shoutingback e ha invitato le donne che, come lei, avevano subito molestie sessuali a testimoniare la propria esperienza. SCOPRI LA PRIMA PAGINA DI RSERA La risposta ha superato ogni aspettativa: centinaia di donne, ogni giorno, da diversi paesi del mondo e in diverse lingue raccontano sul web di tentativi di aggressione, mani addosso sugli autobus o nella metropolitana, insulti in strada. Il risultato è una specie di catalogo mondiale delle molestie che, lungi dallo scoraggiare, getta luce su un fenomeno che ogni donna ha sperimentato sulla sua pelle, ma che la maggior parte di noi ha tenuto per sé. "We're shouting back", dicono le donne che scrivono al sito: noi urliamo, noi denunciamo. E non sono poche: a un anno dalla sua creazione il sito raccoglie più di 30mila testimonianze arrivate da tutto il mondo e conta 15 siti internet "gemelli", ognuno per un diverso Paese, Italia compresa. L'account Twitter @everydaysexism ha più di 50mila followers e Laura Bates ha attirato l'attenzione dei media di mezzo mondo, fra cui il New York Times . Il progetto ha colpito anche i promotori del grande concerto contro la violenza sulle donne della scorsa settimana a Londra, che lo hanno adottato pagando per la realizzazione di un video nel quale la Bates spiega il progetto. Scopo del filmato è raccogliere fondi: Laura Bates infatti anima il sito nel suo tempo libero, pagando le spese di tasca sua e contando sull'appoggio del suo compagno per resistere alla pressione dei tanti insulti che ogni giorno le arrivano via web. Lo sfogo di un giorno è diventato un'impresa da alimentare quotidianamente, spiega, difficile e molto stressante. Ma anche importante: Scotland Yard usa le denunce che arrivano al sito dall'Inghilterra per indagare sul fenomeno delle molestie e una deputata del Labour  party  ne ha fatto la sua principale fonte di ispirazione per una nuova legge anti-molestie che cerca di prevenire il fenomeno nelle scuole. Per questo Laura Bates ogni giorno continua il suo lavoro. E promette: "Non torneremo a stare zitte". Twitter: @francescacaferr Argomenti violenza sulle donne violenza sessuale 
Una giornata di mobilitazione per il lavoro è stata promossa per l'8 giugno dal Partito Socialista per raccogliere le firme sul disegno di legge sul riconoscimento delle tutele presentato dal Psi. Il segretario nazionale Riccardo Nencini, senatore, sarà a Firenze dalle 10 alle 14 in  piazza Ghiberti e in piazza Artusi, vicino alla Coop di Gavinana. Le proposte  di legge sono consultabili sul sito del Partito Socialista Italiano (www. partitosocialista. it) Per la giornata è stato scelto lo slogan Solo Lavoro e saranno 104 i banchetti allestiti in tutta Italia a sostegno delle tre proposte di legge che deputati e senatori socialisti hanno già depositato nei due rami del parlamento: riconoscimento delle tutele elementari per i lavoratori 'atipicì che hanno contratti precari o a tempo determinato (ammortizzatori sociali, garanzia della tutela della malattia, ferie), reintroduzione degli over 40 che hanno perso il lavoro, defiscalizzazione alle imprese che assumono giovani e donne. 
Travolgente come un palazzetto troppo piccolo per contenere l'entusiasmo della città, l'Acea Roma ha distrutto la residue forze della Lenovo Cantù, 89 a 70, ed è letteralmente volata nella finale scudetto meno attesa della sua storia. Sarà la terza per la formazione romana, la Virtus Pallacanestro Roma, fondata nel 1960, la prima come BancoRoma, trent'anni fa (e fu scudetto), la seconda cinque anni fa targata Lottomatica e fu sconfitta dalla Montepaschi Siena. Ieri gara sette è stata un capolavoro di tattica e di tecnica da parte di Marco Calvani e dei suoi ragazzi. Perché per la prima volta nella serie la squadra della capitale è partita fortissimo accelerando e facendosi corre dietro dagli avversari. Già nel primo quarto tutti e cinque gli uomini mandati in campo da Calvani come quintetto di partenza, Taylor-Goss-Datome-Jones-Lawal hanno segnato almeno un canestro per uno e tutti hanno difeso come solo questa squadra ha saputo far vedere nella stagione. Subito 9 a 2 ma poi 17 a 10 nei primi dieci minuti, prima che il talento di Cantù provasse a rimettere in piedi una partita difficile per i brianzoli anche perché il palazzetto ieri è stato un fattore aggiunto come calore ed importanza di tifo. Il 17 a 16 firmato da Tabu, per Cantù, al termine del primo quarto è stato l'ultimo momento di vera incertezza della partita perché da quel momento il gruppo allenato da Calvani ha decisamente preso la via dell'allungo e non l'ha più mollato. Con calma, facendo un po' d'elastico tra il più otto ed il meno cinque. Con il solito Phil Goss sugli scudi a dare sempre l'avvio ad una serie di canestri consecutivi di Roma e Bobby Jones a cementare il gioco. Intorno a loro un altissimo Lawal con 15 punti, 7 su 9 al tiro, 11 rimbalzi vero signore delle vette più incredibili anche con 3 stoppate e Jordan Taylor, l'uomo mascherato, il play-maker venuto dal college americano e che al primo anno in Europa è già un leader. Ieri 8 su 12 nella partita più importante della stagione. Il quarto periodo è stato solo il degno ballo di chiusura di una partita che l'Acea ha meritato di vincere dal primo minuto e che si è guadagnata di portare a casa con un margine tanto ampio. Tutti bravi in casa Acea: Bailey e la sua difesa, D'Ercole e le sue mani d'oro oltre che la sua capacità di fermare qualunque avversario gli si metta contro, Czyz e Lorant, silenziosi portatori d'acqua come si diceva una volta. Stasera Roma conoscerà il nome della sua avversaria tra Varese e Siena ma una cosa è certa: sarà obbligatorio giocare questa finale al Pala Lottomatica. Anche per motivi di ordine pubblico. E per dare a quanta più gente possibile la possibilità di vedere lo spettacolo di un gruppo di ragazzi che hanno voglia di giocare insieme. Di squadra. Argomenti acea finale scudetto cantù 
Alessandro Baricco ha scoperto la cattiveria. E la tira fuori stilando l'elenco delle parole che dovrebbero trovare posto nell'incipit di una nuova Italia, nella frase iniziale del racconto di un Paese che dovrebbe cambiare ma non ce la fa. Un Paese "dove tante volte siamo partiti senza mai arrivare, come in Gita al faro di Viriginia Woolf". E dunque lo ammette, lo scrittore di Castelli di rabbia e Oceano mare ,  "ho dato il mio contributo al buonismo - dice in un Salone dei Cinquecento stracolmo, in prima fila Matteo Renzi prende devotamente appunti - ma non ho avuto maestri di cattiveria". Però come parla, graffia. Le parole scelte lasciano il segno nel silenzio assorto di Palazzo Vecchio, anche quelle in apparenza più mansuete. Parlando di speranza, Baricco se la prende col Pd: "Il punto massimo di eclisse del principio speranza è il programma del Pd alle ultime elezioni. Tutto ciò che ha saputo dire agli italiani è 'rimetteremo le cose a posto ma non c'è da illudersi, sono tempi duri'. Ma com'è possibile? Bloch ci ha insegnato che la speranza è una fame necessaria che sentiamo dentro. Col principio di speranza si cambia il mondo, si sono fatte le rivoluzioni, non con il buonsenso o con lo spirito di sopportazione. La storia del cambiamento che ci hanno raccontato fino ad oggi è stata noiosa perché raccontata con bontà, non con l'istinto dell'animale in caccia. Io guardo i miei figli e cerco di capire se c'è in loro quella piccola scintilla furibonda che da ragazzo ho conosciuto". L'educazione?  "Abbiamo sospeso di educare per incapacità, ormai da un tempo imperdonabile ogni giorno ci alziamo e facciamo lo stesso gesto senza inventare niente. Educazione, tivù, soldi per la cultura sono tre gesti che non mettiamo in collegamento. Spendiamo soldi un'opera lirica che non portiamo in tivù e che a scuola non insegnamo. La scuola dovrebbe dare ai ragazzi la possibilità  di esplorare un'educazione conforme al pensiero dei giovani". La cittadinanza: "Si sta insieme perché quando ti beccherà il momento della debolezza nessuno ti lascerà indietro e quando sarai il più bravo sceglieranno te.  Due parole che gli italiani praticano e amano sono solidarietà e meritocrazia. Abbiamo una certa inclinazione alla solidarietà forse perché cattolici, ma non sappiamo praticare la meritocrazia. Non abbiamo l'equilibrio per farlo. Da troppo tempo non nutriamo l'idea che nella classe dirigente dobbiamo mettere chi se lo merita, anzi, la nostra classe dirigente fa senso. Abbiamo gente tosta ma stiamo insieme in un modo che boicotta la forza". E poi c'è la parola cattiveria, "che per me significa  determinazione. Non si cambia nulla se non si acquisisce la capacità di uccidere qualcosa, anche se è stata un pezzo di noi. Il fallimento qui è un segno che rimane per sempre nella tua vita. Negli Stati Uniti quando fallisci, invece, lo metti nel curriculum, perché significa che hai rischiato, e non che sei un fesso. Pensate invece a noi della sinistra". Distruggere per costruire, insomma: "Creare shock e disagio. Dobbiamo mettere le nostre intelligenze insieme per creare reti sociali che ammortizzino questo shock, perchè se non abbattiamo qualcosa qui non ricominciamo. Dobbiamo essere capaci di gestire emergenze che noi stessi creiamo. La forza della determinazione nel chiudere i manicomi della la legge Basaglia, ad esempio: cattiveria è attrezzare l'intelligenza per permetterci di chiudere porte, realtà,  tanto poi il mondo si muove e quelle cose le uccide lui. Letta dice 'se non faccio le riforme vado a casa'. Già riforma è una parola tiepida, e siamo ancora a chiederci se ne faremo? Dobbiamo dotarci della capacità di rischio. Questo deve diventare un galateo della politica, soprattutto della sinistra, che invece è impaurita". Argomenti baricco repubblica delle idee 
ROMA - Il re è caduto. E per la prima volta l'impresa è riuscita a Justin Gatlin. L'americano ha rotto a Roma l'incantesimo ed è riuscito a sconfiggere  nei 100 al Golden Gala Usain Bolt beffandolo per un solo centesimo di secondo (9"94 contro 9"95). Il sei volte campione olimpico ha pagato la scarsa condizione atletica, dovuta ad un'interruzione della preparazione a causa di un piccolo infortunio muscolare. Bolt si è comunque migliorato rispetto al suo primo 100 dell'anno, chiuso in 10"09 nelle Isole Cayman, ma non è riuscito a mettersi alle spalle Gatlin. BOLT: NON ERO IO - "Non c'ero, non ero io", si è giustificato il giamaicano che a Roma aveva, invece, dominato nel 2011 e nel 2012. "Ho fatto una buona partenza, ma dopo cinque passi, non ho sentito più girare a dovere le gambe. Devo lavorare di più, ho bisogno di tempo". Gatlin, 31 anni, campione olimpico nel 2004 e squalificato per 4 anni (dal 2006 al 2010) per doping si gode la sua serata magica: "Era una gara fra 'belve', dove l'importante era solo vincere. Sono partito bene e sono riuscito ad arrivare davanti al traguardo. Il tempo non è dei miei migliori ma va bene così". Gatlin non pensa che la vittoria possa essere di buon auspicio per i Mondiali. "Prima devo pensare ai Trias. Devo qualificarmi, ci sono tanti atleti che possono fare bene, Spero di farcela...". Argomenti golden gala atletica leggera usain bolt Leggi i commenti I commenti dei lettori 
ROMA - Aveva definito Maroni un traditore. Aveva annunciato la volontà di riprendersi il partito . Dopo l'affondo, con l'intervista a Repubblica, Umberto Bossi rallenta. Durante un comizio a Brugherio, ai militanti che lo acclamavano come segretario risponde: "Lasciate perdere, sono tutte rogne, lasciamole agli altri. Io penso che la Lega si debba salvare". Poi, però, torna a punzecchiare il governatore lombardo criticando il suo slogano: "Io non sono tanto per 'Prima il Nord', meglio Padania che è la parola chiave. Anche perchè la Padania ha dei diritti internazionali che l'Onu riconosce per l'autodeterminazione: con 'Prima il Nord' non li ha". Bastone e carota, da parte del Senatur: "Mi pare che per la Lega il momento sia difficile e che la riconoscenza sia una virtù del giorno prima anzichè del giorno dopo. Ma sono più che certo che le cose si raddrizzeranno". Poi ha chiesto che le espulsioni nel Carroccio cessino. Sul palco, attorno a lui, alcuni esponenti della Lega a lui vicinissimi, come l'ex assessore lombardo Monica Rizzi e il sindaco di Diano Marina, Giacomo Chiappori. Presente anche l'ex presidente del Consiglio regionale della Lombardia, Davide Boni. In piazza l'ex deputato Marco Desiderati, di recente espulso dal Carroccio. Non c'era invece, come annunciato ieri dagli organizzatori, il capogruppo alla Camera, Giancarlo Giorgetti. Argomenti lega bossi maroni Leggi i commenti I commenti dei lettori 
