La regina annunciata della We Run Rome non ha tradito: Tirunesh Dibaba, tre volte campionessa Olimpica in pista, ha raccolto gli applausi oggi sulle strade di Roma nella terza edizione della corsa di San Silvestro. La fuoriclasse etiope dopo un passaggio a metà gara in 16'17" ha tagliato il traguardo in 32'00", con mezzo minuto di vantaggio sulla kenyana Josephine Chepcoick. Terza e applauditissima dai quasi 6.000 runner al via l'azzurra  argento iridato di maratona Valeria Straneo, alle prese con ritmi più rapidi di quelli più consueti della maratona e partita con ritmi più cauti. La piemontese ha ha fermato il cronometro  a 33'14", precedendo la campionessa europea dei 42,195 metri Anna Incerti. Tante le azzurre nelle prime dieci posizioni: sesta in 34'07" è la campionessa tricolore Veronica Inglese, settima Fatna Maraoui in 34'21", ottava la forestale Toniolo Deborah (34'24)", nona Laila Soufyane (34'27") e decima Elena Romagnolo (34'33"). Terzo posto  italiano anche fra gli uomini con il finanziere Andrea Lalli che chiude i 10km in 29'23", dietro ai kenyani Kimurgor Kotut vincitore con 28'17" ed Evans Kiplagat secondo in 28'48". Argomenti atletica leggera 
ROMA - Gli uomini del Soccorso alpino del Lazio sono impegnati in località Campo dell'Osso, sul Monte Livata, a Subiaco (Roma), dove dal pomeriggio è stata segnalata la scomparsa di una donna di 36 anni con due figli di 4 e 5 anni. A dare l'allarme è stato il marito che, rientrato dopo una giornata passata a sciare, non ha trovato la moglie e i figli a casa. Attualmente il cellulare della donna risulta spento, ma il Soccorso alpino ha chiesto all'autorità giudiziaria di avviare le procedure d'urgenza per permettere la localizzazione delle ultime celle agganciate dal telefono, si legge in un comunicato del corpo. Gli uomini del Soccorso alpino e Speleologico stanno effettuando battute di ricerca nella zona della presunta scomparsa, compresa fra un altitudine di 1200 e 1700 metri di quota, in ambiente boschivo e innevato. Nello stesso tempo i carabinieri hanno effettuato controlli a tappeto nei locali pubblici della zona, finora senza esito. Il Soccorso alpino potrebbe impegnare nelle prossime ore per le ricerche anche i cani molecolari, in grado di seguire le tracce delle persone scomparse anche dopo numerose ore ed eventuale "contaminazione" del terreno da parte di tracce del passaggio di altre persone. 
ROMA - Giovani, lavoro, coraggio e riforme. Senza le quali "la democrazia è a rischio destabilizzazione". Ma anche sacrifici. Che devono coinvolgere "pure i politici". E' un messaggio tutt'altro che 'dimesso' quello pronunciato stasera dal capo dello Stato, Giorgio Napolitano : è netto e carico di speranza. Ed è l'ottavo discorso di fine anno rivolto alla nazione. Il primo proclamato nel corso di un secondo mandato. Ed è proprio sulla natura di questo secondo mandato che il presidente della Repubblica non lascia nulla in sospeso. Anzi. Napolitano replica in maniera dura - nella seconda parte dell'intervento - alle accuse lanciate nei suoi confronti dalle forze politiche anti-Colle ( da M5S a Forza Italia alla Lega ) e usa parole chiare nel ribadire che "ingiurie, minacce e calunnie" non riusciranno a condizionarlo. Ma sulla durata del settennato non fa alcun passo indietro rispetto a quel che disse già lo scorso aprile, quando fu rieletto : il suo, lo ripete, resta un incarico a termine. INTERATTIVO Tutti i discorsi dei presidenti dal 1949 "L'anno che sta per terminare è stato tra i più pesanti e inquieti che l'Italia ha vissuto da quando è diventata Repubblica. L'anno che sta per iniziare deve essere diverso e migliore, per il Paese e specialmente per quanti hanno sofferto duramente le conseguenze della crisi". Inizia così il messaggio di auguri di Napolitano. "Si potrà' uscire definitivamente dalla crisi  - prosegue il capo dello Stato - se si porterà fino in fondo una azione comune per il rilancio della crescita economica". [[ge:rep-locali:repubblica:74885487]] Email dei cittadini. Una risposta a cinque lettere inviate dai cittadini. Con questa originale formula il capo dello Stato ha deciso di impostare il suo tradizionale discorso. Napolitano ha scelto cinque missive giunte al Quirinale via email da parte di semplici cittadini che hanno deciso di scrivergli direttamente i propri pensieri. Perché "la politica deve condividere i sacrifici che tanti italiani stanno facendo a causa della crisi economica". Tra le mail citate dal presidente, c'è quella di Vincenzo , un industriale marchigiano  che oggi è disoccupato e che chiede: "Non possiamo essere solo noi a  fare sacrifici, che comincino anche i politici". Un "proposito e  un appello" che il capo dello Stato trova "giusto" e al quale "cercano  di corrispondere le misure recenti all'esame del parlamento in materia  di province e di finanziamento pubblico ai partiti".  Poi legge un'altra mail, quella di Veronica , 28 anni, che scrive da Empoli di una "crisi di  quella fiducia nei giovani, di quella capacità di suscitare entusiasmo  nei giovani senza cui una nazione perde il futuro". Napolitano risponde: "Io credo ancora  nell'Italia ma l'Italia crede ancora in me?'. Ecco vedete, aggiungo io,  una domanda che ci deve scuotere". Ma ancora: " Daniela , dalla provincia di Como, mi racconta il caso del suo fidanzato che a 44 anni - iscrittosi 'allo sportello lavoro del paese' - attende invano di essere chiamato, e resta, per riprendere le sue drammatiche parole, 'giovane per la pensione, già vecchio per lavorare'. Una forte denuncia della condizione degli 'esodati' mi è stata indirizzata da Marco , della provincia di Torino, che mi chiede di citare la gravità di tale questione, in quanto comune a tanti, nel messaggio di questa sera, e lo faccio". Nuova scenografia. Altra novità riguarda la scenografia del discorso. Quest'anno il capo dello Stato non parla dalla consueta scrivania ma da quella di lavoro, alla quale riceve il premier e le altre personalità politiche nazionali e internazionali e sulla quale appunto legge le email. Il ruolo dei giovani. "Il coraggio degli italiani è in questo momento ingrediente decisivo per far scattare nel 2014 quella ripresa di cui l'Italia ha così acuto bisogno. Coraggio di rialzarsi, di risalire la china. Coraggio infine - aggiunge il presidente - di intraprendere e innovare: quello che mostrano creando imprese più donne, più giovani, più immigrati che nel passato". 'Tutti contro tutti' in politica. Per dare risposte "qui ed ora" al futuro dei giovani e alla "fatica sociale", "si richiedono lungimiranti e continuative scelte di governo, con le quali debbono misurarsi le forze politiche e sociali e le assemblee rappresentative, prima di tutto il parlamento, oggi più che mai bisognoso di nuove regole per riguadagnare il suo ruolo centrale. La sola preoccupazione che ho il dovere di esprimere è per il diffondersi di tendenze distruttive nel confronto politico e nel dibattito pubblico, tendenza all'esasperazione anche con espressioni violente di ogni polemica e divergenza, fino a innescare un 'tutti contro tutti' che lacera il tessuto istituzionale e la coesione sociale". Debito pubblico e spread. E poi: "Sarebbe dissennato disperdere i benefici del difficile cammino compiuto. I rischi già corsi si potrebbero riprodurre nel prossimo futuro ed è interesse comune scongiurarli ancora". Il riferimento è, evidentemente, all'eccessivo spread Btp-Bund che rischiava di travolgere i conti dello Stato. Secondo il presidente "quei pericoli sono stati scongiurati nel 2013 sul piano finanziario con risultati come il risparmio di oltre 5 miliardi sugli interessi da pagare sul nostro debito pubblico". Urgenza riforme. "La nostra democrazia, che ha rischiato e può rischiare una destabilizzazione, va rinnovata e rafforzata attraverso riforme obbligate e urgenti". E a ruota: si deve porre "termine a un abnorme ricorso, in atto da non pochi anni, alla decretazione d'urgenza e a votazioni di fiducia su maxiemendamenti", "garantendo ciò con modifiche costituzionali e regolamentari, confronti lineari e 'tempi certi in parlamento per la approvazione di leggi di attuazione del programma di governo". Larghe intese per nuova legge elettorale. "Alle forze parlamentari tocca dare soluzione, sulla base di un'intesa che anch'io auspico possa essere la più larga, al problema della riforma elettorale, divenuta ancor più indispensabile e urgente dopo la sentenza della Corte Costituzionale". Governo e parlamento. Al nostro sistema-paese servono "lungimiranti e continuative scelte di governo, con le quali debbono misurarsi le forze politiche e sociali e le assemblee rappresentative, prima di tutto il parlamento, oggi più che mai bisognoso di nuove regole per riguadagnare il suo ruolo centrale". Il capo dello stato chiarisce subito dopo: "Non tocca a me esprimere giudizi di merito" sulle scelte compiute dall'attuale governo. Rispetto a tali scelte e "alla loro effettiva attuazione, e ancor più a quelle che il governo annuncia - sottoforma di un patto di programma, che impegni la maggioranza per il 2014 - il solo giudice è il parlamento". Pace, marò e Papa Francesco. "Non posso fare a meno di sottolineare come nel nuovo anno l'Italia sia anche chiamata a fare la sua parte nella comunità internazionale dando in primo luogo il suo contributo alla affermazione della pace dove ancora dominano i conflitti e le persecuzioni. A una comune responsabilità per le sorti del mondo ci ha richiamato, nei suoi messaggi natalizi e per la giornata della pace, Papa Francesco con la forza della sua ispirazione che fa leva sul principio di fraternità e che sollecita anche scelte di coerenti di accoglienza e solidarietà verso chi fugge dalle guerre cercando asili in Italia e in Europa. Voglio ricordare ancora una volta l'impegno dei nostri militari nelle missioni internazionali tra le quali quella contro la nuova pirateria a cui partecipavano i nostri marò Salvatore Girone e Massimiliano La Torre, ai quali confermo la nostra vicinanza. E rivolgo un commosso pensiero a tutti i nostri caduti". Europa e "cose da cambiare". "Le supreme istanze di pace mi spingono anche ad un appello perché non si dimentichi quello che l'Europa - l'integrazione europea - ci ha dato da decenni: innazitutto proprio la pace e la solidarietà. Molte cose devono cambiare nell'Unione europea. In tal senso dovrà operare l'Italia, specie nel semestre di sua presidenza dell'Unione". Disastro Terra dei Fuochi. "Non si dimentichi - nel fuoco di troppe polemiche sommarie - che l'Europa unita ha significato un sempre più ampio riconoscimento di valori e di diritti che determinano la qualità civile delle nostre società. Valori come quelli, nella pratica spesso calpestati, della tutela dell'ambiente - basti citare il disastro della Terra dei fuochi - del territorio, del paesaggio". Accuse di strapotere. A ruota, però, arriva l'affondo: "Ho assolto il mio mandato raccogliendo preoccupazioni e sentimenti diffusi tra gli italiani. E sempre mirando a rappresentare e rafforzare l'unità nazionale, servendo la causa del prestigio internazionale dell'Italia, richiamando alla correttezza e all'equilibrio nei rapporti tra le istituzioni e i poteri dello Stato. Nessuno può credere alla ridicola storia delle mie pretese di strapotere personale. Sono attento a considerare ogni critica o riserva obiettiva e rispettosa circa il mio operato. Ma in assoluta tranquillità di coscienza vi dico che non mi lascerò condizionare da campagne calunniose, ingiurie e minacce. Presidente 'a termine'. "Resterò presidente - ribadisce Napolitano andando avanti - fino a quando la situazione  del Paese e delle istituzioni me lo farà ritenere necessario e possibile e fino a quando le forze me lo consentiranno, fino ad allora e non un giorno di più, e dunque di certo solo per un tempo non lungo. Tutti sanno, anche se qualcuno finge di non ricordare, che il 20 aprile scorso, di fronte alla pressione esercitata su di me da diverse ed opposte forze politiche affinché dessi la mia disponibilità a una rielezione a presidente, sentii di non potermi sottrarre a un'ulteriore assunzione di responsabilità verso la nazione in un momento di allarmante paralisi istituzionale. Null'altro che questo mi spinse a caricarmi di un simile peso, a superare le ragioni, istituzionali e personali, da me ripetutamente espresse dando per naturale la vicina conclusione della mia esperienza al Quirinale. E sono oggi ancora qui dinanzi a voi ribadendo quel che dissi poi al Parlamento e ai rappresentanti regionali che mi avevano eletto col 72 per cento dei voti". Gli auguri finali. Terminato il chiarimento, l'augurio conclusivo: "Buon anno alle vostre famiglie - dice Napolitano - dagli anziani ai bambini, buon anno a chi serve la patria e la pace lontano dall'Italia, buon anno a tutti quanti risiedono operosamente nel nostro paese. Guardiamo, lasciate che ve lo dica, con serenità e con coraggio al nuovo anno". Leggi i commenti I commenti dei lettori 
Capodanno a mano armata a Ostia. Intorno alle 20 un bengalese di 51 anni è stato ferito a colpi di pistola al termine di una rapina. Teatro dell'aggressione è il distributore Agip di viale delle Repubbliche marinare. Una macchina, come hanno raccontato i testimoni ai carabinieri, si è avvicinata contromano all'uomo, un benzinaio abusivo. Poi, al rifiuto della vittima di consegnare i pochi soldi che aveva in tasca, l'uomo al volante della vettura ha tirato fuori l'arma, fatto fuoco ed è ripartito sgommando. L'unico proiettile andato a segno ha trapassato da parte a parte il corpo del bengalese. Trasportato in codice rosso all'ospedale grassi, le sue condizioni sono state giudicate gravissime dai medici del pronto soccorso. 
ROMA - "Non faccio concorrenza al presidente della Repubblica, io ho sempre fatto questi discorsi alla fine dell'anno. E' lui che si sovrappone a una voce popolare". Con queste parole Beppe Grillo ha aperto il suo "messaggio di fine anno" in diretta streaming. Molto atteso per la concomitanza con il discorso del capo dello Stato Giorgio Napolitano, tanto che il blog del leader del Movimento 5 Stelle è andato in tilt per il gran numero di utenti che cercavano di connettersi. Abolire la Corte costituzionale. Ma il comico genovese non perde tempo e passa all'attacco, sferrando l'affondo alle istituzioni repubblicane. Partendo dalla Corte costituzionale rea, a suo dire, di aver tergiversato troppo tempo per delegittimare il Porcellum: "Ci ha messo sei anni - dice - per dire se la legge elettorale era incostituzionale. Sei anni. È un organo politico e andrebbe abolito. Dovrebbe essere composta da cittadini scelti a sorte. Mio figlio capisce di più di questa gente qui. Non c'è bisogno di costituzionalisti, ma di persone perbene, fuori della logica di questi lobbisti". Napolitano si dimetta. È poi di nuovo la volta del presidente della Repubblica. Grillo ribadisce la volontà di procedere con la messa in stato d'accusa: "A gennaio presenteremo l'impeachment contro Napolitano - tuona - spero che come Cossiga si dimetta prima. Lo dico per lui. Non può più permettersi di bloccare un Paese" [[ge:rep-locali:repubblica:74886347]] Tornare al Mattarellum. La legge elettorale è un pallino fisso dei grillini e Grillo non perde occasione per rimarcarlo. L'idea del M5S è quella di recuperare il vecchio Mattarellum per andare subito al voto e cancellare un Parlamento eletto con una legge 'illegittima': "Questo parlamento di nominati che hanno tratto beneficio dal Porcellum - ripete - non ha l'autorità per definire una nuova legge elettorale. Si deve ripristinare la legge precedente e andare alle elezioni. Il nuovo Parlamento discuterà la nuova legge. Non si può chiedere a dei ladri di fare una legge sui furti". Parlamento di lobbisti. Camere che, per Grillo, risentono delle pressioni che provengono dall'esterno: "Comandano le lobby, i partiti nominano solo delle teste di legno che obbediscono agli ordini. I lobbisti si chiamano tra gli altri De Benedetti, Caltagirone, Berlusconi, Benetton, guardate i loro patrimoni e capirete che per loro la crisi di questi anni non è mai esistita, anzi è stata una grande opportunità. Un (ex?) lobbista finito in galera, Ligresti, era persino in rapporti stretti con la Cancellieri, ministro della Giustizia". M5S fedele alle promesse. Grillo, poi, si sofferma sulla coerenza dimostrata in questi mesi dal suo Movimento: "Il M5S ha chiesto le dimissioni della Cancellieri e ha votato per farla dimettere, i partiti l'hanno salvata. Il M5S fa quello che dice. Ha votato per la decadenza del Porcellum, unica forza politica ad appoggiare la mozione Giachetti del Pd che ha votato contro compatto, Letta per primo. Noi facciamo quello che diciamo. Abbiamo restituito 42 milioni di rimborsi elettorali, i parlamentari si sono tagliati lo stipendio per creare un fondo, ad oggi di due milioni e mezzo di euro, a favore delle piccole e medie imprese in difficoltà". Partiti bugiardi. I partiti, invece, per il leader Cinquestelle "dicono quello che non fanno e che non faranno. Dicono di tagliare le tasse e invece le aumentano. Aboliscono i finanziamenti pubblici e invece li incassano. Acquistano i cacciabombardieri F35 dopo aver affermato il contrario in campagna elettorale. Ogni loro parola è una menzogna che viene propagandata dalle televisioni di Stato attraverso i servi dei partiti. Il Paese è allo stremo e lo prendono per il culo con la ripresa quando è chiaro che con questi la ripresa non ci sarà mai". Verso le elezioni europee. Grillo pensa anche ai prossimi appuntamenti del Movimento, partendo dalle elezioni europee di maggio: "Nel 2014 ci sono le europee, il M5S parteciperà per vincerle, per ridare all'Italia un ruolo centrale in Europa. Le politiche economiche europee sono contro gli interessi nazionali, dettate dagli interessi tedeschi, le ricontratteremo e se necessario disdetteremo accordi firmati da altri governi che non hanno mai sentito la necessità di informare o consultare gli italiani come Monti cha ha firmato un taglio di 50 miliardi all'anno dal 2015 nel bilancio dello Stato per 15/20 anni". Un discorso che serve da spunto per tornare ad attaccare la moneta unica: l'euro non è un tabù, gli italiani attraverso un referendum dovranno decidere se adottarlo o meno". La rivoluzione grillina. Grillo invita poi gli italiani a informarsi su quanto la stampa dice sul suo conto e su quello dei 'suoi' parlamentari. "Abbiamo contro tutti - dice - la Bce, la Germania, le  finanziarie, la massoneria, le televisioni, i giornali. E' questa la  nostra carta d'identità. Gli abbiamo rotto il giochino che andava avanti  da vent'anni. Tra Pd e Pdl, il Paese se lo sono spartito e mangiato". Cercate di "andare a prendere le informazioni giuste", continua, perché passano solo le cose che interessano al potere acquisito. "Noi - insiste - ci siamo inseriti in un apparato di partiti e li abbiamo disintegrati. Abbiamo già fatto una rivoluzione, abbiamo già cambiato il Paese e non ve ne state accorgendo. Se non fosse per noi Berlusconi sarebbe ancora senatore. Abbiamo salvato l'articolo 138 della Costituzione. Ci siamo ridotti lo stipendio, abbiamo rinunciato a 42 milioni di euro. Se volevo soldi, carriera e potere facevo il tesoriere di un partito da 42 milioni di euro". Piani quinquennali per il rilancio dell'economia. Sui temi economici, invece, Grillo si concentra sulle iniziative per rilanciare il Paese: "C'è bisogno di misure urgenti per la piccola e media impresa, come l'abolizione dell'Irap e la detassazione degli utili reinvestiti in azienda, e il reddito di cittadinanza per chi non ha né reddito, né lavoro. Il M5S ha proposto queste misure ed è sempre stato bocciato. Le ripresenteremo e se andremo al governo le attueremo nei primi 100 giorni. Bisogna anche guardare lontano, l'Italia ha bisogno di piani quinquennali per l'energia, le telecomunicazioni, l'ambiente, il turismo, la cultura. Se andremo al governo sarà una nostra priorità". L'invito alla mobilitazione popolare. Infine un augurio e un invito agli elettori: "Il Paese ha bisogno di una scossa, ma quella scossa non può venire solo da me, dai ragazzi in Parlamento, da Casaleggio, dagli attivisti sul territorio, deve venire anche da voi. Non ditemi che non sapete come fare. Dovete informare chiunque conoscete, diffondere la verità, denunciare, impegnarvi in prima persona". Concludendo con la consueta nota ironica: "Non ho detto parolacce e non ho gridato, forse non mi riconoscete per la strada perché mi dicono non gridi e non bestemmi. Da persona normale vi dico: 'Vinceremo e che la forza sia con voi e con Obi One Kenobi'". Argomenti corte costituzionale mattarellum porcellum elezioni europee 2014 movimento cinque stelle - m5s beppe grillo giorgio napolitano Leggi i commenti I commenti dei lettori 
ROMA - Approvazione dalle forze che sostengono il governo, critiche pesanti da Forza Italia che parla di "rischio retorica" e coglie l'occasione per tornare ad attaccare il capo dello Stato. I commenti al messaggio di fine anno del presidente della Repubblica Giorgio Napolitano ripropongono le divisioni della politica italiana. Il presidente del Consiglio Enrico Letta dice la sua a caldo su Twitter: "L'Italia che vuole costruire e rialzarsi con le riforme si riconosce nelle parole di Napolitano. Quella che vuol solo distruggere non vincerà". Poi diffonde una nota in cui esprime "totale sintonia con le parole e gli auspici del messaggio del capo dello Stato". E ribadisce: "L'Italia che vuole rialzarsi e costruire con opportune e tempestive riforme si riconosce nei toni e nell'orizzonte delineato dal presidente Napolitano. E noi sappiamo che quest'Italia è maggioritaria e merita di avere le risposte che attende". Quindi l'impegno: "Faremo per questo la nostra parte senza risparmiarci. Combatteremo con la stessa energia chi esprime, con spirito esclusivamente distruttivo, la volontà di portare al collasso il sistema senza mettere in campo proposte e riforme realmente praticabili. Le parole di queste ore contro il Quirinale e contro il ruolo che ha giocato in questo 2013 per salvare l'Italia sono espressione di una politica destruens alla quale - ne sono convinto - faremo argine con successo l'anno prossimo, come e meglio di quanto l'abbiamo fatto in questi mesi". Anche per il segretario del Pd Matteo Renzi , "il presidente della Repubblica ha parlato agli italiani con grande lucidità. Ha saputo usare un tono semplice e diretto, quasi volesse parlare con tutti e con ciascuno. A lui il grazie delle democratiche e dei democratici per l'autorevolezza con cui guida le nostre istituzioni. Lavoro e coraggio sono le sfide degli italiani per il 2014: noi ci siamo, convinti e determinati per dare al nostro Paese un futuro. Le sfide per il nuovo anno non sono semplici, ma proprio per questo non c'è da perdere neanche un minuto e il pd raccoglierà l'appello del presidente della repubblica fin dai prossimi giorni". E su Twitter il leader democratico scrive: "Lavoro, coraggio, riforme. Senza perdere più tempo. Auguri, caro Presidente, da parte di tutto il Pd". Apprezzamento anche dal vice premier e leader del Ncd Angelino Alfano : "Facciamo nostre le belle parole del presidente Giorgio Napolitano che ci dicono di guardare al nuovo anno con serenità e con coraggio. Il messaggio del nostro presidente interpreta il disagio di tutti noi italiani, segnati da un difficile percorso di uscita da una crisi senza precedenti". E ancora: "Soprattutto la politica, a servizio del paese, deve farsi carico di ogni sacrificio necessario per condividere gli sforzi richiesti all'Italia. Sforzi che devono essere indirizzati in primo luogo alla creazione di nuovi posti di lavoro. Sono parole che ci confortano e sono un sostegno prezioso al nostro lavoro. Lo ringraziamo, pertanto, per aver accettato di condividere ancora questo percorso, nell'auspicio che si restituisca al confronto politico quella dignità troppo spesso lesa e che governo e Parlamento costruiscano quel percorso di riforme, andando al di là della nostra maggioranza" . Secondo il leader dell'Udc Pier Ferdinando Casini , "forse è il più bel messaggio del presidente Napolitano di tutti questi anni perché ha parlato con gli italiani più che degli italiani, chiedendo che si realizzi sulle riforme e sulla nuova legge elettorale un'intesa tra maggioranza ed opposizione: le regole del gioco democratico appartengono a tutti". "Nel ricordo dei Marò - prosegue - dei nostri caduti e degli impegni per l'Europa si è ritrovato il senso del ruolo internazionale dell'Italia che deve essere, anche per il futuro, all'altezza delle proprie tradizioni. Le riforme obbligate e urgenti che il Presidente ha richiamato per dare risposte al disagio sociale hanno trasmesso un forte segno di speranza e non certo di rassegnazione". Renato Balduzzi , di Scelta Civica, evidenzia "misura e linearità" come "le due caratteristiche principali dell'ottavo messaggio di fine d'anno agli italiani. Giorgio Napolitano conferma il proprio ruolo di garante puntiglioso e attento, nella sobrietà che ne contraddistingue lo stile. Come italiani, ne siamo orgogliosi. Come parlamentari, non possiamo far finta, ancora una volta, di non capire: il tempo per dare al Paese le riforme, elettorali, istituzionali e del lavoro di cui ha bisogno è sempre più breve, non dobbiamo e non possiamo sprecarlo". "Scelta Civica - continua - ha già dato l'esempio di una disponibilità a sacrificare punti di vista particolari in vista di un accordo più ampio. Le parole del capo dello Stato non possono che incoraggiarci a continuare, facendo sino in fondo la nostra parte". Renato Brunetta , capogruppo di Forza Italia alla Camera, parla invece di "rischio di retorica". "La realtà è altra. Con Parlamento delegittimato e governo inadeguato riforme impossibili. Subito al voto", scrive su Twitter. E poi, a SkyTg24, afferma: "Ho visto un uomo solo che non riesce a trovare la chiave per rendere produttivo il futuro. Il futuro della sua istituzione, che è la presidenza della Repubblica, delle istituzioni italiane, del paese. Ho visto una grande contraddizione, quando si evocano insieme le riforme costituzionali - certo necessarie - e la riforma della legge elettorale. Le due cose non stanno insieme perché un Parlamento delegittimato, ricordiamolo, dalla sentenza della Corte costituzionale, può solo fare la nuova legge elettorale e poi alle elezioni". Tra gli esponenti di Forza Italia che hanno criticato il messaggio del capo dello Stato anche Daniela Santanchè , secondo la quale "il discorso di Napolitano è deludente: sul suo strapotere, excusatio non petita... Unica nota positiva è che ha fatto intendere che non resterà per molto nella istituzione più costosa d'Italia". Nessun commento dalla Lega. Il governatore della Lombardia, Roberto Maroni , preferisce augurare "Buon anno a tutti i lombardi". "Il 2014 - aggiunge su Twitter - sarà un anno di battaglia: voglio rendere la nostra Lombardia più grande, più forte, più indipendente". Pur se all'opposizione, Gennaro Migliore di Sel apprezza il discorso: "Gli auguri più sinceri al presidente Napolitano, che è oggetto di una disgustosa campagna di aggressione da parte di Grillo e Berlusconi. Anche noi sentiamo con urgenza le voci sofferenti che vengono dal nostro paese, ma se il 2014 dovrà essere anno di cambiamenti e riforme, che si parta da un grande piano per il lavoro e da un reddito minimo garantito a tutti. Che si chiudano i cie e si rispettino i diritti umani. Per farcela, nessuno deve rimanere indietro e il parlamento può fare leggi giuste, guardando a ciò che accade fuori dai palazzi delle istituzioni". Argomenti fi - forza italia quirinale giorgio napolitano Leggi i commenti I commenti dei lettori 
"Evitare la strada del conflitto sociale per assumere la responsabilità comune di edificare vita buona e buon governo è la sola garanzia realizzatrice di pace": è un passaggio dell'omelia pronunciata dall'arcivescovo di Milano, cardinale Angelo Scola, durante la messa del 31 dicembre nella chiesa di San Fedele. "Consapevoli della critica situazione in cui si trova il nostro amato paese - ha aggiunto - siamo chiamati a favorire a tutti i livelli quel 'principio che è indispensabile per costruire l'amicizia sociale: l'unità è superiore al conflitto'. Queste parole di Papa Francesco indicano agli italiani una via percorribile". La visita agli anziani al Pio Albergo Trivulzio "Nel nostro paese un freddo gelo demografico denota, e dobbiamo avere il coraggio di dirlo, la scarsa rilevanza che le istituzioni danno alla famiglia" ha detto anche l'arcivescovo di Milano durante l'omelia. "Non sono mai state adottate - ha aggiunto - come invece è avvenuto in altri paesi europei, politiche familiari adeguate". E ha concluso: "Senza voler in alcun modo sottovalutare gli affetti spesso feriti di padri, madri e, soprattutto, figli, è doveroso richiamare, anzitutto la nostra Chiesa ambrosiana, a promuovere energicamente il bene ecclesiale e sociale della famiglia fondata sul sacramento del matrimonio tra un uomo e una donna, come legame stabile ed aperto alla vita". 
In occasione del concerto di Capodanno in piazza Duomo, a Milano, Atm comunica (anche via Twitter) che la stazione Duomo delle linee rosse e gialla della metropolitana restano chiuse. L'azienda dei trasporti spiega che "la disposizione è stata presa dalle autorità di pubblica sicurezza". Ecco, dunque, il consiglio di Atm per i passeggeri che vogliano recarsi in piazza Duomo: "Si consiglia di utilizzare le stazioni limitrofe: Cordusio e San Babila, per quanto riguarda la linea rossa, invece Montenapoleone e Missori per quanto riguarda la linea gialla". Dopo il concerto, la stazione sarà riaperta per consentire gli ultimi passaggi della metropolitana in centro alle 2 di notte circa. Ancora per quanto riguarda i trasporti nella notte di Capodanno, i milanesi oltre alla metropolitana hanno anche a disposizione, fino  alla prima alba del 2014 il  servizio di rete notturna di superficie (il servizio è attivo  con consueti orari e modalità) e per tutta la notte si  potranno  utilizzare le biciclette di BikeMi per continuare altrove i   festeggiamenti oppure per rientrare a casa. 
ROMA - Approvazione dalle forze che sostengono il governo, critiche pesanti da Forza Italia che parla di "rischio retorica" e coglie l'occasione per tornare ad attaccare il capo dello Stato. I commenti al messaggio di fine anno del presidente della Repubblica Giorgio Napolitano ripropongono le divisioni della politica italiana. Il presidente del Consiglio Enrico Letta dice la sua a caldo su Twitter: "L'Italia che vuole costruire e rialzarsi con le riforme si riconosce nelle parole di Napolitano. Quella che vuol solo distruggere non vincerà". Poi diffonde una nota in cui esprime "totale sintonia con le parole e gli auspici del messaggio del capo dello Stato". E ribadisce: "L'Italia che vuole rialzarsi e costruire con opportune e tempestive riforme si riconosce nei toni e nell'orizzonte delineato dal presidente Napolitano. E noi sappiamo che quest'Italia è maggioritaria e merita di avere le risposte che attende". Quindi l'impegno: "Faremo per questo la nostra parte senza risparmiarci. Combatteremo con la stessa energia chi esprime, con spirito esclusivamente distruttivo, la volontà di portare al collasso il sistema senza mettere in campo proposte e riforme realmente praticabili. Le parole di queste ore contro il Quirinale e contro il ruolo che ha giocato in questo 2013 per salvare l'Italia sono espressione di una politica destruens alla quale - ne sono convinto - faremo argine con successo l'anno prossimo, come e meglio di quanto l'abbiamo fatto in questi mesi". Anche per il segretario del Pd Matteo Renzi , "il presidente della Repubblica ha parlato agli italiani con grande lucidità. Ha saputo usare un tono semplice e diretto, quasi volesse parlare con tutti e con ciascuno. A lui il grazie delle democratiche e dei democratici per l'autorevolezza con cui guida le nostre istituzioni. Lavoro e coraggio sono le sfide degli italiani per il 2014: noi ci siamo, convinti e determinati per dare al nostro Paese un futuro. Le sfide per il nuovo anno non sono semplici, ma proprio per questo non c'è da perdere neanche un minuto e il pd raccoglierà l'appello del presidente della repubblica fin dai prossimi giorni". E su Twitter il leader democratico scrive: "Lavoro, coraggio, riforme. Senza perdere più tempo. Auguri, caro Presidente, da parte di tutto il Pd". Apprezzamento anche dal vice premier e leader del Ncd Angelino Alfano : "Facciamo nostre le belle parole del presidente Giorgio Napolitano che ci dicono di guardare al nuovo anno con serenità e con coraggio. Il messaggio del nostro presidente interpreta il disagio di tutti noi italiani, segnati da un difficile percorso di uscita da una crisi senza precedenti". E ancora: "Soprattutto la politica, a servizio del paese, deve farsi carico di ogni sacrificio necessario per condividere gli sforzi richiesti all'Italia. Sforzi che devono essere indirizzati in primo luogo alla creazione di nuovi posti di lavoro. Sono parole che ci confortano e sono un sostegno prezioso al nostro lavoro. Lo ringraziamo, pertanto, per aver accettato di condividere ancora questo percorso, nell'auspicio che si restituisca al confronto politico quella dignità troppo spesso lesa e che governo e Parlamento costruiscano quel percorso di riforme, andando al di là della nostra maggioranza" . Secondo il leader dell'Udc Pier Ferdinando Casini , "forse è il più bel messaggio del presidente Napolitano di tutti questi anni perché ha parlato con gli italiani più che degli italiani, chiedendo che si realizzi sulle riforme e sulla nuova legge elettorale un'intesa tra maggioranza ed opposizione: le regole del gioco democratico appartengono a tutti". "Nel ricordo dei Marò - prosegue - dei nostri caduti e degli impegni per l'Europa si è ritrovato il senso del ruolo internazionale dell'Italia che deve essere, anche per il futuro, all'altezza delle proprie tradizioni. Le riforme obbligate e urgenti che il Presidente ha richiamato per dare risposte al disagio sociale hanno trasmesso un forte segno di speranza e non certo di rassegnazione". Renato Balduzzi , di Scelta Civica, evidenzia "misura e linearità" come "le due caratteristiche principali dell'ottavo messaggio di fine d'anno agli italiani. Giorgio Napolitano conferma il proprio ruolo di garante puntiglioso e attento, nella sobrietà che ne contraddistingue lo stile. Come italiani, ne siamo orgogliosi. Come parlamentari, non possiamo far finta, ancora una volta, di non capire: il tempo per dare al Paese le riforme, elettorali, istituzionali e del lavoro di cui ha bisogno è sempre più breve, non dobbiamo e non possiamo sprecarlo". "Scelta Civica - continua - ha già dato l'esempio di una disponibilità a sacrificare punti di vista particolari in vista di un accordo più ampio. Le parole del capo dello Stato non possono che incoraggiarci a continuare, facendo sino in fondo la nostra parte". Renato Brunetta , capogruppo di Forza Italia alla Camera, parla invece di "rischio di retorica". "La realtà è altra. Con Parlamento delegittimato e governo inadeguato riforme impossibili. Subito al voto", scrive su Twitter. E poi, a SkyTg24, afferma: "Ho visto un uomo solo che non riesce a trovare la chiave per rendere produttivo il futuro. Il futuro della sua istituzione, che è la presidenza della Repubblica, delle istituzioni italiane, del paese. Ho visto una grande contraddizione, quando si evocano insieme le riforme costituzionali - certo necessarie - e la riforma della legge elettorale. Le due cose non stanno insieme perché un Parlamento delegittimato, ricordiamolo, dalla sentenza della Corte costituzionale, può solo fare la nuova legge elettorale e poi alle elezioni". Tra gli esponenti di Forza Italia che hanno criticato il messaggio del capo dello Stato anche Daniela Santanchè , secondo la quale "il discorso di Napolitano è deludente: sul suo strapotere, excusatio non petita... Unica nota positiva è che ha fatto intendere che non resterà per molto nella istituzione più costosa d'Italia". Nessun commento dalla Lega. Il governatore della Lombardia, Roberto Maroni , preferisce augurare "Buon anno a tutti i lombardi". "Il 2014 - aggiunge su Twitter - sarà un anno di battaglia: voglio rendere la nostra Lombardia più grande, più forte, più indipendente". Pur se all'opposizione, Gennaro Migliore di Sel apprezza il discorso: "Gli auguri più sinceri al presidente Napolitano, che è oggetto di una disgustosa campagna di aggressione da parte di Grillo e Berlusconi. Anche noi sentiamo con urgenza le voci sofferenti che vengono dal nostro paese, ma se il 2014 dovrà essere anno di cambiamenti e riforme, che si parta da un grande piano per il lavoro e da un reddito minimo garantito a tutti. Che si chiudano i cie e si rispettino i diritti umani. Per farcela, nessuno deve rimanere indietro e il parlamento può fare leggi giuste, guardando a ciò che accade fuori dai palazzi delle istituzioni". Argomenti fi - forza italia quirinale giorgio napolitano Leggi i commenti I commenti dei lettori 
In occasione del concerto di Capodanno in piazza Duomo, a Milano, Atm comunica (anche via Twitter) che la stazione Duomo delle linee rosse e gialla della metropolitana restano chiuse. L'azienda dei trasporti spiega che "la disposizione è stata presa dalle autorità di pubblica sicurezza". Ecco, dunque, il consiglio di Atm per i passeggeri che vogliano recarsi in piazza Duomo: "Si consiglia di utilizzare le stazioni limitrofe: Cordusio e San Babila, per quanto riguarda la linea rossa, invece Montenapoleone e Missori per quanto riguarda la linea gialla". Dopo il concerto, la stazione sarà riaperta per consentire gli ultimi passaggi della metropolitana in centro alle 2 di notte circa. Ancora per quanto riguarda i trasporti nella notte di Capodanno, i milanesi oltre alla metropolitana hanno anche a disposizione, fino  alla prima alba del 2014 il  servizio di rete notturna di superficie (il servizio è attivo  con consueti orari e modalità) e per tutta la notte si  potranno  utilizzare le biciclette di BikeMi per continuare altrove i   festeggiamenti oppure per rientrare a casa. 
"Evitare la strada del conflitto sociale per assumere la responsabilità comune di edificare vita buona e buon governo è la sola garanzia realizzatrice di pace": è un passaggio dell'omelia pronunciata dall'arcivescovo di Milano, cardinale Angelo Scola, durante la messa del 31 dicembre nella chiesa di San Fedele. "Consapevoli della critica situazione in cui si trova il nostro amato paese - ha aggiunto - siamo chiamati a favorire a tutti i livelli quel 'principio che è indispensabile per costruire l'amicizia sociale: l'unità è superiore al conflitto'. Queste parole di Papa Francesco indicano agli italiani una via percorribile". La visita agli anziani al Pio Albergo Trivulzio "Nel nostro paese un freddo gelo demografico denota, e dobbiamo avere il coraggio di dirlo, la scarsa rilevanza che le istituzioni danno alla famiglia" ha detto anche l'arcivescovo di Milano durante l'omelia. "Non sono mai state adottate - ha aggiunto - come invece è avvenuto in altri paesi europei, politiche familiari adeguate". E ha concluso: "Senza voler in alcun modo sottovalutare gli affetti spesso feriti di padri, madri e, soprattutto, figli, è doveroso richiamare, anzitutto la nostra Chiesa ambrosiana, a promuovere energicamente il bene ecclesiale e sociale della famiglia fondata sul sacramento del matrimonio tra un uomo e una donna, come legame stabile ed aperto alla vita". 
ROMA - "Non faccio concorrenza al presidente della Repubblica, io ho sempre fatto questi discorsi alla fine dell'anno. E' lui che si sovrappone a una voce popolare". Con queste parole Beppe Grillo ha aperto il suo "messaggio di fine anno" in diretta streaming. Molto atteso per la concomitanza con il discorso del capo dello Stato Giorgio Napolitano, tanto che il blog del leader del Movimento 5 Stelle è andato in tilt per il gran numero di utenti che cercavano di connettersi. Abolire la Corte costituzionale. Ma il comico genovese non perde tempo e passa all'attacco, sferrando l'affondo alle istituzioni repubblicane. Partendo dalla Corte costituzionale rea, a suo dire, di aver tergiversato troppo tempo per delegittimare il Porcellum: "Ci ha messo sei anni - dice - per dire se la legge elettorale era incostituzionale. Sei anni. È un organo politico e andrebbe abolito. Dovrebbe essere composta da cittadini scelti a sorte. Mio figlio capisce di più di questa gente qui. Non c'è bisogno di costituzionalisti, ma di persone perbene, fuori della logica di questi lobbisti". Napolitano si dimetta. È poi di nuovo la volta del presidente della Repubblica. Grillo ribadisce la volontà di procedere con la messa in stato d'accusa: "A gennaio presenteremo l'impeachment contro Napolitano - tuona - spero che come Cossiga si dimetta prima. Lo dico per lui. Non può più permettersi di bloccare un Paese" [[ge:rep-locali:repubblica:74886347]] Tornare al Mattarellum. La legge elettorale è un pallino fisso dei grillini e Grillo non perde occasione per rimarcarlo. L'idea del M5S è quella di recuperare il vecchio Mattarellum per andare subito al voto e cancellare un Parlamento eletto con una legge 'illegittima': "Questo parlamento di nominati che hanno tratto beneficio dal Porcellum - ripete - non ha l'autorità per definire una nuova legge elettorale. Si deve ripristinare la legge precedente e andare alle elezioni. Il nuovo Parlamento discuterà la nuova legge. Non si può chiedere a dei ladri di fare una legge sui furti". Parlamento di lobbisti. Camere che, per Grillo, risentono delle pressioni che provengono dall'esterno: "Comandano le lobby, i partiti nominano solo delle teste di legno che obbediscono agli ordini. I lobbisti si chiamano tra gli altri De Benedetti, Caltagirone, Berlusconi, Benetton, guardate i loro patrimoni e capirete che per loro la crisi di questi anni non è mai esistita, anzi è stata una grande opportunità. Un (ex?) lobbista finito in galera, Ligresti, era persino in rapporti stretti con la Cancellieri, ministro della Giustizia". M5S fedele alle promesse. Grillo, poi, si sofferma sulla coerenza dimostrata in questi mesi dal suo Movimento: "Il M5S ha chiesto le dimissioni della Cancellieri e ha votato per farla dimettere, i partiti l'hanno salvata. Il M5S fa quello che dice. Ha votato per la decadenza del Porcellum, unica forza politica ad appoggiare la mozione Giachetti del Pd che ha votato contro compatto, Letta per primo. Noi facciamo quello che diciamo. Abbiamo restituito 42 milioni di rimborsi elettorali, i parlamentari si sono tagliati lo stipendio per creare un fondo, ad oggi di due milioni e mezzo di euro, a favore delle piccole e medie imprese in difficoltà". Partiti bugiardi. I partiti, invece, per il leader Cinquestelle "dicono quello che non fanno e che non faranno. Dicono di tagliare le tasse e invece le aumentano. Aboliscono i finanziamenti pubblici e invece li incassano. Acquistano i cacciabombardieri F35 dopo aver affermato il contrario in campagna elettorale. Ogni loro parola è una menzogna che viene propagandata dalle televisioni di Stato attraverso i servi dei partiti. Il Paese è allo stremo e lo prendono per il culo con la ripresa quando è chiaro che con questi la ripresa non ci sarà mai". Verso le elezioni europee. Grillo pensa anche ai prossimi appuntamenti del Movimento, partendo dalle elezioni europee di maggio: "Nel 2014 ci sono le europee, il M5S parteciperà per vincerle, per ridare all'Italia un ruolo centrale in Europa. Le politiche economiche europee sono contro gli interessi nazionali, dettate dagli interessi tedeschi, le ricontratteremo e se necessario disdetteremo accordi firmati da altri governi che non hanno mai sentito la necessità di informare o consultare gli italiani come Monti cha ha firmato un taglio di 50 miliardi all'anno dal 2015 nel bilancio dello Stato per 15/20 anni". Un discorso che serve da spunto per tornare ad attaccare la moneta unica: l'euro non è un tabù, gli italiani attraverso un referendum dovranno decidere se adottarlo o meno". La rivoluzione grillina. Grillo invita poi gli italiani a informarsi su quanto la stampa dice sul suo conto e su quello dei 'suoi' parlamentari. "Abbiamo contro tutti - dice - la Bce, la Germania, le  finanziarie, la massoneria, le televisioni, i giornali. E' questa la  nostra carta d'identità. Gli abbiamo rotto il giochino che andava avanti  da vent'anni. Tra Pd e Pdl, il Paese se lo sono spartito e mangiato". Cercate di "andare a prendere le informazioni giuste", continua, perché passano solo le cose che interessano al potere acquisito. "Noi - insiste - ci siamo inseriti in un apparato di partiti e li abbiamo disintegrati. Abbiamo già fatto una rivoluzione, abbiamo già cambiato il Paese e non ve ne state accorgendo. Se non fosse per noi Berlusconi sarebbe ancora senatore. Abbiamo salvato l'articolo 138 della Costituzione. Ci siamo ridotti lo stipendio, abbiamo rinunciato a 42 milioni di euro. Se volevo soldi, carriera e potere facevo il tesoriere di un partito da 42 milioni di euro". Piani quinquennali per il rilancio dell'economia. Sui temi economici, invece, Grillo si concentra sulle iniziative per rilanciare il Paese: "C'è bisogno di misure urgenti per la piccola e media impresa, come l'abolizione dell'Irap e la detassazione degli utili reinvestiti in azienda, e il reddito di cittadinanza per chi non ha né reddito, né lavoro. Il M5S ha proposto queste misure ed è sempre stato bocciato. Le ripresenteremo e se andremo al governo le attueremo nei primi 100 giorni. Bisogna anche guardare lontano, l'Italia ha bisogno di piani quinquennali per l'energia, le telecomunicazioni, l'ambiente, il turismo, la cultura. Se andremo al governo sarà una nostra priorità". L'invito alla mobilitazione popolare. Infine un augurio e un invito agli elettori: "Il Paese ha bisogno di una scossa, ma quella scossa non può venire solo da me, dai ragazzi in Parlamento, da Casaleggio, dagli attivisti sul territorio, deve venire anche da voi. Non ditemi che non sapete come fare. Dovete informare chiunque conoscete, diffondere la verità, denunciare, impegnarvi in prima persona". Concludendo con la consueta nota ironica: "Non ho detto parolacce e non ho gridato, forse non mi riconoscete per la strada perché mi dicono non gridi e non bestemmi. Da persona normale vi dico: 'Vinceremo e che la forza sia con voi e con Obi One Kenobi'". Argomenti corte costituzionale mattarellum porcellum elezioni europee 2014 movimento cinque stelle - m5s beppe grillo giorgio napolitano Leggi i commenti I commenti dei lettori 
La regina annunciata della We Run Rome non ha tradito: Tirunesh Dibaba, tre volte campionessa Olimpica in pista, ha raccolto gli applausi oggi sulle strade di Roma nella terza edizione della corsa di San Silvestro. La fuoriclasse etiope dopo un passaggio a metà gara in 16'17" ha tagliato il traguardo in 32'00", con mezzo minuto di vantaggio sulla kenyana Josephine Chepcoick. Terza e applauditissima dai quasi 6.000 runner al via l'azzurra  argento iridato di maratona Valeria Straneo, alle prese con ritmi più rapidi di quelli più consueti della maratona e partita con ritmi più cauti. La piemontese ha ha fermato il cronometro  a 33'14", precedendo la campionessa europea dei 42,195 metri Anna Incerti. Tante le azzurre nelle prime dieci posizioni: sesta in 34'07" è la campionessa tricolore Veronica Inglese, settima Fatna Maraoui in 34'21", ottava la forestale Toniolo Deborah (34'24)", nona Laila Soufyane (34'27") e decima Elena Romagnolo (34'33"). Terzo posto  italiano anche fra gli uomini con il finanziere Andrea Lalli che chiude i 10km in 29'23", dietro ai kenyani Kimurgor Kotut vincitore con 28'17" ed Evans Kiplagat secondo in 28'48". Argomenti atletica leggera 
Capodanno a mano armata a Ostia. Intorno alle 20 un bengalese di 51 anni è stato ferito a colpi di pistola al termine di una rapina. Teatro dell'aggressione è il distributore Agip di viale delle Repubbliche marinare. Una macchina, come hanno raccontato i testimoni ai carabinieri, si è avvicinata contromano all'uomo, un benzinaio abusivo. Poi, al rifiuto della vittima di consegnare i pochi soldi che aveva in tasca, l'uomo al volante della vettura ha tirato fuori l'arma, fatto fuoco ed è ripartito sgommando. L'unico proiettile andato a segno ha trapassato da parte a parte il corpo del bengalese. Trasportato in codice rosso all'ospedale grassi, le sue condizioni sono state giudicate gravissime dai medici del pronto soccorso. 
ROMA - Giovani, lavoro, coraggio e riforme. Senza le quali "la democrazia è a rischio destabilizzazione". Ma anche sacrifici. Che devono coinvolgere "pure i politici". E' un messaggio tutt'altro che 'dimesso' quello pronunciato stasera dal capo dello Stato, Giorgio Napolitano : è netto e carico di speranza. Ed è l'ottavo discorso di fine anno rivolto alla nazione. Il primo proclamato nel corso di un secondo mandato. Ed è proprio sulla natura di questo secondo mandato che il presidente della Repubblica non lascia nulla in sospeso. Anzi. Napolitano replica in maniera dura - nella seconda parte dell'intervento - alle accuse lanciate nei suoi confronti dalle forze politiche anti-Colle ( da M5S a Forza Italia alla Lega ) e usa parole chiare nel ribadire che "ingiurie, minacce e calunnie" non riusciranno a condizionarlo. Ma sulla durata del settennato non fa alcun passo indietro rispetto a quel che disse già lo scorso aprile, quando fu rieletto : il suo, lo ripete, resta un incarico a termine. INTERATTIVO Tutti i discorsi dei presidenti dal 1949 "L'anno che sta per terminare è stato tra i più pesanti e inquieti che l'Italia ha vissuto da quando è diventata Repubblica. L'anno che sta per iniziare deve essere diverso e migliore, per il Paese e specialmente per quanti hanno sofferto duramente le conseguenze della crisi". Inizia così il messaggio di auguri di Napolitano. "Si potrà' uscire definitivamente dalla crisi  - prosegue il capo dello Stato - se si porterà fino in fondo una azione comune per il rilancio della crescita economica". [[ge:rep-locali:repubblica:74885487]] Email dei cittadini. Una risposta a cinque lettere inviate dai cittadini. Con questa originale formula il capo dello Stato ha deciso di impostare il suo tradizionale discorso. Napolitano ha scelto cinque missive giunte al Quirinale via email da parte di semplici cittadini che hanno deciso di scrivergli direttamente i propri pensieri. Perché "la politica deve condividere i sacrifici che tanti italiani stanno facendo a causa della crisi economica". Tra le mail citate dal presidente, c'è quella di Vincenzo , un industriale marchigiano  che oggi è disoccupato e che chiede: "Non possiamo essere solo noi a  fare sacrifici, che comincino anche i politici". Un "proposito e  un appello" che il capo dello Stato trova "giusto" e al quale "cercano  di corrispondere le misure recenti all'esame del parlamento in materia  di province e di finanziamento pubblico ai partiti".  Poi legge un'altra mail, quella di Veronica , 28 anni, che scrive da Empoli di una "crisi di  quella fiducia nei giovani, di quella capacità di suscitare entusiasmo  nei giovani senza cui una nazione perde il futuro". Napolitano risponde: "Io credo ancora  nell'Italia ma l'Italia crede ancora in me?'. Ecco vedete, aggiungo io,  una domanda che ci deve scuotere". Ma ancora: " Daniela , dalla provincia di Como, mi racconta il caso del suo fidanzato che a 44 anni - iscrittosi 'allo sportello lavoro del paese' - attende invano di essere chiamato, e resta, per riprendere le sue drammatiche parole, 'giovane per la pensione, già vecchio per lavorare'. Una forte denuncia della condizione degli 'esodati' mi è stata indirizzata da Marco , della provincia di Torino, che mi chiede di citare la gravità di tale questione, in quanto comune a tanti, nel messaggio di questa sera, e lo faccio". Nuova scenografia. Altra novità riguarda la scenografia del discorso. Quest'anno il capo dello Stato non parla dalla consueta scrivania ma da quella di lavoro, alla quale riceve il premier e le altre personalità politiche nazionali e internazionali e sulla quale appunto legge le email. Il ruolo dei giovani. "Il coraggio degli italiani è in questo momento ingrediente decisivo per far scattare nel 2014 quella ripresa di cui l'Italia ha così acuto bisogno. Coraggio di rialzarsi, di risalire la china. Coraggio infine - aggiunge il presidente - di intraprendere e innovare: quello che mostrano creando imprese più donne, più giovani, più immigrati che nel passato". 'Tutti contro tutti' in politica. Per dare risposte "qui ed ora" al futuro dei giovani e alla "fatica sociale", "si richiedono lungimiranti e continuative scelte di governo, con le quali debbono misurarsi le forze politiche e sociali e le assemblee rappresentative, prima di tutto il parlamento, oggi più che mai bisognoso di nuove regole per riguadagnare il suo ruolo centrale. La sola preoccupazione che ho il dovere di esprimere è per il diffondersi di tendenze distruttive nel confronto politico e nel dibattito pubblico, tendenza all'esasperazione anche con espressioni violente di ogni polemica e divergenza, fino a innescare un 'tutti contro tutti' che lacera il tessuto istituzionale e la coesione sociale". Debito pubblico e spread. E poi: "Sarebbe dissennato disperdere i benefici del difficile cammino compiuto. I rischi già corsi si potrebbero riprodurre nel prossimo futuro ed è interesse comune scongiurarli ancora". Il riferimento è, evidentemente, all'eccessivo spread Btp-Bund che rischiava di travolgere i conti dello Stato. Secondo il presidente "quei pericoli sono stati scongiurati nel 2013 sul piano finanziario con risultati come il risparmio di oltre 5 miliardi sugli interessi da pagare sul nostro debito pubblico". Urgenza riforme. "La nostra democrazia, che ha rischiato e può rischiare una destabilizzazione, va rinnovata e rafforzata attraverso riforme obbligate e urgenti". E a ruota: si deve porre "termine a un abnorme ricorso, in atto da non pochi anni, alla decretazione d'urgenza e a votazioni di fiducia su maxiemendamenti", "garantendo ciò con modifiche costituzionali e regolamentari, confronti lineari e 'tempi certi in parlamento per la approvazione di leggi di attuazione del programma di governo". Larghe intese per nuova legge elettorale. "Alle forze parlamentari tocca dare soluzione, sulla base di un'intesa che anch'io auspico possa essere la più larga, al problema della riforma elettorale, divenuta ancor più indispensabile e urgente dopo la sentenza della Corte Costituzionale". Governo e parlamento. Al nostro sistema-paese servono "lungimiranti e continuative scelte di governo, con le quali debbono misurarsi le forze politiche e sociali e le assemblee rappresentative, prima di tutto il parlamento, oggi più che mai bisognoso di nuove regole per riguadagnare il suo ruolo centrale". Il capo dello stato chiarisce subito dopo: "Non tocca a me esprimere giudizi di merito" sulle scelte compiute dall'attuale governo. Rispetto a tali scelte e "alla loro effettiva attuazione, e ancor più a quelle che il governo annuncia - sottoforma di un patto di programma, che impegni la maggioranza per il 2014 - il solo giudice è il parlamento". Pace, marò e Papa Francesco. "Non posso fare a meno di sottolineare come nel nuovo anno l'Italia sia anche chiamata a fare la sua parte nella comunità internazionale dando in primo luogo il suo contributo alla affermazione della pace dove ancora dominano i conflitti e le persecuzioni. A una comune responsabilità per le sorti del mondo ci ha richiamato, nei suoi messaggi natalizi e per la giornata della pace, Papa Francesco con la forza della sua ispirazione che fa leva sul principio di fraternità e che sollecita anche scelte di coerenti di accoglienza e solidarietà verso chi fugge dalle guerre cercando asili in Italia e in Europa. Voglio ricordare ancora una volta l'impegno dei nostri militari nelle missioni internazionali tra le quali quella contro la nuova pirateria a cui partecipavano i nostri marò Salvatore Girone e Massimiliano La Torre, ai quali confermo la nostra vicinanza. E rivolgo un commosso pensiero a tutti i nostri caduti". Europa e "cose da cambiare". "Le supreme istanze di pace mi spingono anche ad un appello perché non si dimentichi quello che l'Europa - l'integrazione europea - ci ha dato da decenni: innazitutto proprio la pace e la solidarietà. Molte cose devono cambiare nell'Unione europea. In tal senso dovrà operare l'Italia, specie nel semestre di sua presidenza dell'Unione". Disastro Terra dei Fuochi. "Non si dimentichi - nel fuoco di troppe polemiche sommarie - che l'Europa unita ha significato un sempre più ampio riconoscimento di valori e di diritti che determinano la qualità civile delle nostre società. Valori come quelli, nella pratica spesso calpestati, della tutela dell'ambiente - basti citare il disastro della Terra dei fuochi - del territorio, del paesaggio". Accuse di strapotere. A ruota, però, arriva l'affondo: "Ho assolto il mio mandato raccogliendo preoccupazioni e sentimenti diffusi tra gli italiani. E sempre mirando a rappresentare e rafforzare l'unità nazionale, servendo la causa del prestigio internazionale dell'Italia, richiamando alla correttezza e all'equilibrio nei rapporti tra le istituzioni e i poteri dello Stato. Nessuno può credere alla ridicola storia delle mie pretese di strapotere personale. Sono attento a considerare ogni critica o riserva obiettiva e rispettosa circa il mio operato. Ma in assoluta tranquillità di coscienza vi dico che non mi lascerò condizionare da campagne calunniose, ingiurie e minacce. Presidente 'a termine'. "Resterò presidente - ribadisce Napolitano andando avanti - fino a quando la situazione  del Paese e delle istituzioni me lo farà ritenere necessario e possibile e fino a quando le forze me lo consentiranno, fino ad allora e non un giorno di più, e dunque di certo solo per un tempo non lungo. Tutti sanno, anche se qualcuno finge di non ricordare, che il 20 aprile scorso, di fronte alla pressione esercitata su di me da diverse ed opposte forze politiche affinché dessi la mia disponibilità a una rielezione a presidente, sentii di non potermi sottrarre a un'ulteriore assunzione di responsabilità verso la nazione in un momento di allarmante paralisi istituzionale. Null'altro che questo mi spinse a caricarmi di un simile peso, a superare le ragioni, istituzionali e personali, da me ripetutamente espresse dando per naturale la vicina conclusione della mia esperienza al Quirinale. E sono oggi ancora qui dinanzi a voi ribadendo quel che dissi poi al Parlamento e ai rappresentanti regionali che mi avevano eletto col 72 per cento dei voti". Gli auguri finali. Terminato il chiarimento, l'augurio conclusivo: "Buon anno alle vostre famiglie - dice Napolitano - dagli anziani ai bambini, buon anno a chi serve la patria e la pace lontano dall'Italia, buon anno a tutti quanti risiedono operosamente nel nostro paese. Guardiamo, lasciate che ve lo dica, con serenità e con coraggio al nuovo anno". Argomenti capo dello stato presidente della repubblica discorso di fine anno quirinale giorgio napolitano Leggi i commenti I commenti dei lettori 
ROMA - Gli uomini del Soccorso alpino del Lazio sono impegnati in località Campo dell'Osso, sul Monte Livata, a Subiaco (Roma), dove dal pomeriggio è stata segnalata la scomparsa di una donna di 36 anni con due figli di 4 e 5 anni. A dare l'allarme è stato il marito che, rientrato dopo una giornata passata a sciare, non ha trovato la moglie e i figli a casa. Attualmente il cellulare della donna risulta spento, ma il Soccorso alpino ha chiesto all'autorità giudiziaria di avviare le procedure d'urgenza per permettere la localizzazione delle ultime celle agganciate dal telefono, si legge in un comunicato del corpo. Gli uomini del Soccorso alpino e Speleologico stanno effettuando battute di ricerca nella zona della presunta scomparsa, compresa fra un altitudine di 1200 e 1700 metri di quota, in ambiente boschivo e innevato. Nello stesso tempo i carabinieri hanno effettuato controlli a tappeto nei locali pubblici della zona, finora senza esito. Il Soccorso alpino potrebbe impegnare nelle prossime ore per le ricerche anche i cani molecolari, in grado di seguire le tracce delle persone scomparse anche dopo numerose ore ed eventuale "contaminazione" del terreno da parte di tracce del passaggio di altre persone. 
