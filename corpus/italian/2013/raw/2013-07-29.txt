ROMA - Un gruppo di miliziani legati ad al Qaeda in Iraq avrebbe rapito un prete italiano, il gesuita  Paolo dall'Oglio, nella città siriana di Raqqa, controllata dalle forze ribelli. Dall'Oglio è conosciuto per essere contrario al regime di Damasco, tanto che lo scorso anno era stato espulso dal Paese dove viveva da 30 anni. Secondo fonti dell'opposizione citate dall'agenzia Reuters, il gruppo che lo ha sequestrato si chiama Stato Islamico dell'Iraq e del Levante e avrebbe rapito il sacerdote mentre camminava per le strade di Raqqa, nel nord della Siria. La Farnesina ha avviato le verifiche del caso. Di sicuro c'è solo che padre Dall'Oglio non risponde ai suoi recapiti telefonici, come ha potuto verificare l'Ansa: né a quello siriano, dove una voce registrata dice che "l'apparecchio è al momento spento", né a quello italiano, che non dà alcun segnale. Paolo Dall'Oglio, romano, 58 anni, è noto per aver rifondato, negli anni Ottanta, il monastero cattolico siriaco Mar Musa (Monastero di san Mosè l'Abissino), nel deserto a nord di Damasco. E' fortemente impegnato nel dialogo con il mondo islamico. Il suo attivismo gli ha causato l'ostracismo del governo siriano, che durante la repressione della proteste popolari nel 2011 ne aveva decretato l'espulsione. Il religioso era stato costretto a lasciare il Paese il 12 giugno 2012. Poi era tornato nei territori controllati dai ribelli nella Siria settentrionale. Entrato nella Compagnia di Gesù nel 1975, Paolo Dall'Oglio è stato novizio in Italia, prima di intraprendere gli studi universitari a Beirut. Nel 1982 aveva scoperto i ruderi del monastero cattolico siriaco Mar Musa, costruito nell'XI secolo attorno a un antico romitorio occupato nel VI secolo da San Mosè l'Etiope, e vi si era insediato per un ritiro spirituale. Nel 1984, Dall'Oglio era stato ordinato sacerdote del rito siriaco cattolico e aveva deciso di ricostruire le mura del monastero. Nel 1992 vi aveva fondato una comunità spirituale ecumenica mista, al-Khalil, che promuove il dialogo islamico-cristiano. Non sarebbe la prima volta che religiosi cristiani vengono presi in ostaggio dai ribelli nel nord della Siria. Il 22 aprile scorso vicino ad Aleppo due vescovi ortodossi sono stati rapiti mentre facevano ritorno in quella città provenienti dalla frontiera turca, al rientro da una missione di cui non si è saputo nulla. Si tratta del siriaco Yohanna Ibrahim e del greco ortodosso Boulos Yazij, che secondo fonti della chiesa greca ortodossa di Aleppo sarebbero stati prelevati da jihadisti ceceni. Una delle tante nazionalità a cui appartengono i miliziani fondamentalisti affluiti in Siria per unirsi a quella che per loro è una "guerra santa" contro il presidente Bashar al Assad. Da allora dei due prelati non si è saputo più nulla. Un "movente" che potrebbe aiutare a capire il loro sequestro è il sostegno, neppure troppo velato, che le chiese ortodosse continuano a dare al regime di Damasco, temendo che se esso dovesse cadere si insedierebbe un governo fondamentalista islamico sunnita. Difficile invece capire le ragioni che possano avere spinto degli oppositori a rapire di padre Paolo, impegnato da decenni nel dialogo tra cristiani e musulmani e ora apertamente schierato su posizioni anti-regime. Il 24 luglio scorso il gesuita aveva rivolto un appello personale a papa Francesco, chiedendogli di promuovere "un'iniziativa diplomatica urgente e inclusiva per la Siria" al fine di assicurare "la fine del regime torturatore e massacratore" della famiglia Assad. Dalla Siria non si hanno più notizie neanche di un altro italiano, Domenico Quirico, l'inviato de La Stampa scomparso dal 9 aprile . Il 6 giugno, in una breve telefonata alla moglie , Quirico ha reso noto di "stare bene": la prova che è ancora vivo. Ma da allora è calato il silenzio. Argomenti siria padre paolo dall'oglio 

Dieci militanti del movimento di estrema destra 'Militia' sono stati fermati dalla polizia e da agenti della Digos in piazza Irnerio a pochi metri dall'abitazione di Erich Priebke in via Cardinal San Felice. Le dieci persone avevano uno striscione inneggiante a Priebke e gli agenti hanno impedito che raggiungessero l'abitazione di Priebke che oggi ha compiuto 100 anni ed è condannato all'ergastolo per l'eccidio delle Fosse Ardeatine dove morirono 335 persone. Tra i fermati e identificati c'è Maurizio Boccacci, già leader del momento politico occidentale e degli skin-heads, e un 24enne, giovane che l'anno scorso al Circo Massimo mentre veniva proiettata la finalissima Italia-Spagna aveva sventolato una bandiera con la svastica. Argomenti militia christi erich priebke 
