
CINCINNATI - Dopo la vittoria nel derby azzurro con Sara Errani, finisce l'avventura di Roberta Vinci sui campi di Cincinnati. La tarantina, testa di serie numero 12 del seeding, nei quarti ha ceduto nettamente alla serba Jelena Jankovic, numero 14 del tabellone, che si è imposta per 6-0 6-4 in un'ora e 3'. Primo set senza storia durato appena 19 minuti. Alla Vinci non ha funzionato il servizio: appena 50 per cento di prime palle contro l'oltre 80 per cento della rivale. L'azzurra si è scossa ad inizio del secondo set: cinque palle break nel game di apertura, una nel terzo, quindi nel quinto è arrivato finalmente il break del 3-2 in favore della tarantina che si è poi portata sul 4-2. Sembrava la svolta, ma Roberta ha giocato un game disastroso sul 4-3 cedendo il turno di battuta. La Jankovic, rinfrancata, ha poi infilato quattro game consecutivi e ha chiuso 6-4 strappando ancora a zero il servizio all'azzurra. In campo maschile, Juan Martin Del Potro approda in semifinale dopo aver battuto con qualche affanno il russo Dmitry Tursunov, proveniente dalle qualificazioni, per 6-4, 3-6, 6-1 in un'ora e 46 minuti. Argomenti tennis roberta vinci Leggi i commenti I commenti dei lettori 
None Leggi i commenti I commenti dei lettori 
Cocci, legna carbonizzata, cartacce, resti di cibo, bottiglie vuote. Quel che resta nel day after ferragostano sul litorale laziale è una distesa di immondizia. Alla faccia dell'ordinanza anti degrado e anti bivacco fatta all'uopo dal sindaco di Sabaudia (e presa a modello da suoi colleghi delle cittadine con affaccio sul mare) per impedire quel che inevitabilmente è accaduto. Siamo alle solite: fatta la legge trovato l'imbroglio. Tanto per imbarbarire ancor di più un litorale già vessato dagli appetiti della mafia, dalle speculazioni edilizie, dall'inquinamento del mare e dall'ascesa di nuovi gruppi criminali che, delle spiagge, hanno fatto il proprio laboratorio dello spaccio. Un flop dunque il rendez vous con le spiagge post Ferragosto. Da Sabaudia a Maccarese, da Tarquinia a Ostia, il divieto di festeggiare sulla sabbia con falò e birre, e l'annunciata task force scesa in campo a vigilare che comitive non sporcassero i lidi di notte ha dato risultati tutt'altro che incoraggianti. Per cominciare "nel nord del comune di Fiumicino i controlli tanto sbandierati non ci sono stati  -  denuncia l'associazione il portavoce dell'associazione "Crescere Insieme" Roberto Severini  -  della famosa task force nemmeno l'ombra. Le spiagge di Maccarese e Passoscuro sono rimaste in balìa di se stesse". Risultato: fuochi accesi, cocci di bottiglie ovunque, rimasugli fumanti dei falò, sporcizia. "A Fiumicino invece i controlli ci sono stati ma il risultato è stato tale e quale: bivacco sulla spiaggia, camping improvvisati, fuochi, musica ad alto volume e schiamazzi". Le spiagge del Comune accanto a Ostia ieri mattina erano in uno stato pietoso. Qualche giorno fa il presidente dell'associazione ambientalista, Massimo Butani, aveva sollevato dei dubbi sull'effettiva efficacia dell'ordinanza antidegrado. "Inutile parlare di task force - dice - quando le forze dell'ordine sono ridotte all'osso. Come si può pensare di gettare sulle loro spalle il peso anche di quest'altro gravoso compito? Dirottare quei pochi uomini che già ci sono per fare le multe a commercianti o cittadini che non rispettano le buone regole dell'ordinanza, distogliendoli dal loro compito che è quello di garantire la sicurezza sul territorio, sembra un azzardo. Avrebbe avuto più senso parlare di task force dopo aver chiesto e ottenuto un potenziamento degli organici che a oggi non c'è". Argomenti sabaudia maccarese falò rifiuti 
Gli swap fruttano un «tesoretto». Palazzo Vecchio appone la firma finale a chiusura di ogni controversia sui contratti derivati che nel 2011 lo avevano spinto a denunciare ‘costi occulti’ e a sospendere il pagamento delle rate. E, in cambio della rinuncia ad ogni futuro contenzioso, le tre banche (Ubs, Dexia e Merrill Lynch) assicurano al Comune di Firenze un gruzzolo dai 3,2 milioni di euro, secondo quanto si leggerebbe nei primi atti transattivi, agli oltre 5 di cui si parla a Palazzo Vecchio. Che finirà nel fondo di garanzia per multe e Imu. Niente interessi di mora per i quasi due anni di «autotutela», cioè di rate non pagate. Oltre al monte rate non pagate, circa 16 milioni di euro che erano stati accantonati, Palazzo Vecchio pagherà solo gli interessi legali ad una delle tre banche con cui si erano aperti contenziosi, secondo gli accordi che a nome del Comune di Firenze ha firmato ieri a Londra la dirigente del bilancio Sonia Nebbiai. D’ora in poi però, niente più proteste e denunce: Firenze continuerà diligentemente a pagare le rate così come richiesto dai contratti sottoscritti tra il 2000 a il 2006. Un cambio di rotta improvviso, saltato fuori un mese fa. In gran parte dovuto ai pronunciamenti degli organi giudiziari, che hanno finito per indebolire la posizione di ‘resistenza’ del Comune. E che avrebbero finito col costare molto alle casse comunali. Lo stesso assessore alle finanze Alessandro Petretto, annunciando la firma sugli accordi, parla di «eliminazione del rischio di soccombenza legale presso il tribunale inglese». In pratica, se le banche non avessero interrotto le procedure legalim entro l’8 agosto scorso, stante l’orientamento dell’Alta Corte londinese, Palazzo Vecchio avrebbe rischiato di sborsare 7 milioni entro la fine del prossimo settembre. «Ritengo perciò si sia ottenuto un grande risultato, gli accordi con le tre banche sono favorevoli», dice l’assessore Petretto. Ma quanto esattamente incasserà l’amministrazione? Le banche non vogliono dirlo e negli accordi hanno imposto al Comune di fare altrettanto. Tantomeno intendono spiegare a che titolo sborsano soldi a chi, per quasi due anni, si era rifiutato di pagare le rate. D’altra parte, parlare di risarcimento tombale per i costi occulti dei contratti sarebbe poco elegante e potrebbe costituire un pericoloso precedente. Dove spenderà Palazzo Vecchio i milioni degli ‘swap’? Per adesso Petretto ha deciso di non spenderli. E di depositarli nel fondo di sicurezza del bilancio: il fondo creato per coprire i mancati introiti sugli incassi già iscritti a bilancio, di cui i revisori dei conti hanno chiesto un congruo aumento come misura di sicurezza. Dei 51 milioni di euro d’incasso previsto dalle multe, del resto, Palazzo Vecchio negli ultimi anni riesce a metterne effettivamente in cassa solo 40. E anche sull’Imu si prevedono introiti minori rispetto a quelli previsti. Argomenti tesoretto swap 
Ha perso il controllo del Segway ed è piombata su una signora fiorentina di 57 anni che stava attraversando la strada in fondo a via dè Pilastri, davanti a Sant'Ambrogio . Protagonista una ragazza canadese di 17 anni che stamani, intorno alle 13:30, stava facendo un tour culturale del centro storico insieme a una comitiva di connazionali, tutti a bordo del monopattino elettrico che sta riscuotendo un gran successo tra i turisti. La ragazza ha terminato la sua corsa contro uno scooter parcheggiato fianco al marciapiede ed è stata trasportata a Careggi con alcune contusioni. Al pedone travolto dal Segway è andata decisamente peggio: trasportata al Cto e sottoposta alle lastre, la donna ha riportato diverse fratture tra cui una, particolarmente dolorosa, a un polso. E' il primo incidente di questo tipo che avviene a Firenze. Sul posto sono intervenuti i soccorritori del 118 e una pattuglia della municipale. La conducente del Segway - che tecnicamente è un "acceleratore di andatura" equiparabile a un monopattino da aree pedonali o ciclabili e non ha copertura assicurativa - non poteva percorrere la carreggiata e rischia perciò una multa. Da 25 euro. 
Lazio-Genoa, capitolo chiuso. La Corte di Giustizia Federale ha respinto il ricorso contro l'assoluzione di Omar Milanetto e del Genoa per la partita del maggio 2011 su cui si erano concentrate le attenzioni degli investigatori. Per la giustizia sportiva non esiste alcuna prova che la gara sia stata truccata. Il Genoa esce quindi definitivamente di scena, e con lui anche Milanetto, addirittura arrestato su ordine della procura di Cremona. Nel dettaglio, in merito ai ricorsi di Mauri contro la squalifica a sei mesi inflitta in primo grado, della Lazio contro l'ammenda di 40 mila euro e del Procuratore federale contro la congruità delle sanzioni ai due soggetti, la Corte con un'ordinanza interlocutoria ha "sospeso ogni definitiva decisione in punto di rito e di merito" e "ritenuto che, allo stato degli atti, appare necessario approfondire alcune emergenze istruttorie" ha disposto "ulteriori attività di indagine e di accertamento, a cura di questa stessa Corte, anche mediante audizione personale dei soggetti di interesse, secondo apposito calendario e con garanzia del contraddittorio delle parti". 
