CAPODISTRIA - Dopo tre sconfitte al torneo di Anversa, l'Italia ritrova il sorriso battendo 89-73 il Montenegro, nella prima delle due amichevoli a Capodistria. Pur senza Datome e Cinciarini, gli azzurri hanno disputato una bella gara, apparendo tonici e determinati e convinti. Primi 10 minuti dalle percentuali altissime per gli azzurri, che hanno in Belinelli e Diener le mani più ispirate da dietro l'arco (2/2 per entrambi). La svolta in avvio di seconda frazione: l'Italia piazza un parziale di 15-5 con 6 punti di Aradori e 9 complessivi del duo Gentile-Melli  salendo sul 38-27. Gli avversari si affidano al solito Rice ma la retroguardia azzurra concede davvero poco. Si arriva fino al +14 (44-30) ma Montenegro ha un sussulto e risale sul 44-35. ARADORI DA' LA SCOSSA VINCENTE - Il secondo tempo si apre con un 5-0 Italia griffato Rosselli-Aradori ma in pochi minuti il Montenegro piazza un break da 13-0, complici anche due falli tecnici fischiati prima a Diener e poi a Pianigiani. Nel momento di maggiore difficoltà (49-48 Italia) gli azzurri si ritrovano grazie alla tripla di un ottimo Aradori. Arriva l'ennesimo tecnico, fischiato questa volta a coach Pavicevic e l'Italia ne approfitta per ricostruire, con grinta, un vantaggio di 14 punti (62-50) al 29'. Il ritorno azzurro innervosisce i montenegrini, che si vedono comminare un secondo tecnico alla panchina dopo l'espulsione di un dirigente. L'Italia ne approfitta e la tripla di Diener chiude il terzo quarto 71-52. FINALE SENZA PATEMI - Arbitri protagonisti anche nell'ultima frazione: l'antisportivo a Bjelica manda l'Italia sul 73-54 e il match è virtualmente chiuso. Col passare dei minuti la forbice del punteggio si allarga: la tripla di Vitali vale l'85-62 con 4' da giocare. Finale senza patemi col canestro di Belinelli (21 punti per lui) che fissa il punteggio sull'89-73. PIANIGIANI: CI VOLEVA UN SUCCESSO COSI' - "Ci voleva una vittoria così - ha commentato alla fine il ct azzurro Simone Pianigiani - in una gara ruvida contro l'ennesima squadra con più stazza di noi. La squadra sta capendo che ha potenzialità per giocarsela e stasera abbiamo offerto una prestazione di continuità e consistenza per tutti i 40 minuti. In avvio ci siamo tenuti a galla facendo canestro ma l'impatto della difesa deve essere diverso. Positivo il fatto che abbiamo tenuto mentalmente sia quando abbiamo fatto canestro sia quando abbiamo smesso di farlo". Argomenti basket basket europei 2013 simone pianigiani Leggi i commenti I commenti dei lettori 
TRIESTE - Un risultato che sa di beffa, veramente duro da metabolizzare per l'Udinese, che ha messo sotto lo Slovan Liberec, uscendo sconfitta 3-1 e pagando a caro prezzo ogni minimo errore. E il primo che fatica a digerire questo 1-3 casalingo che pregiudica non poco il passaggio alla fase a gironi di Europa League è proprio Francesco Guidolin. GUIDOLIN: ''IMPERDONABILE L'ERRORE DEL 2-1'' - "Spero di vedere la mia squadra giocare spesso come ha fatto nel primo tempo che è stato eccellente. Nel secondo tempo abbiamo giocato con generosità e meritato il gol, ma abbiamo concesso loro l'arma del contropiede e questo ha pesato - commenta il tecnico bianconero ai microfoni di Premium Calcio  -  E alla lunga loro hanno fatto pesare una migliore condizione atletica. A me andava bene l'1-1, ma poi abbiamo commesso l'errore imperdonabile del secondo gol". Speranza per la prossima settimana? "Noi dobbiamo compiere un'impresa: sbagliare zero, costruire tante palle gol e avere fortuna. Soprattutto dovremo fare una grande gara, non me l'aspettavo di dover affrontare questa impresa dopo aver visto l'inizio della partita in cui avevamo dominato", ha concluso Guidolin. DOMIZZI: "PARTITA STRANA, NON POSSIAMO RIMPROVERARCI MOLTO" - Non si capacita della sconfitta anche il difensore friulano Maurizio Domizzi. "E' stata una partita strana. Abbiamo fatto noi la gara - ha dichiarato Domizzi a fine partita - aggredendo gli avversari, creando occasioni a ripetizione e colpendo tre legni, ma purtroppo abbiamo pagato nelle uniche occasioni in cui hanno tirato in porta. Nel secondo e terzo gol potevamo fare meglio, ma non possiamo rimproverarci molto". Domizzi non si dà per vinto in vista del match in terra ceca. "Al ritorno sarà più difficile perché giocheremo in casa loro e vorranno fare bella figura di fronte al proprio pubblico, ma vista la partita di questa serata e le occasioni che abbiamo avuto, dobbiamo crederci. Sperando che giovedì prossimo  -  l'auspicio del centrale bianconero - la fortuna giri dalla nostra parte". Argomenti udinese europa league francesco guidolin Leggi i commenti I commenti dei lettori 
ZURIGO - Inizia nel migliore dei modi l'avventura in Europa League per la Fiorentina. Un convincente 2-1 a Zurigo, in casa del Grasshopper, nel match di andata, spiana la strada verso l'accesso alla fase a gironi. Cuadrado e un autogol di Grichting a inizio ripresa hanno permesso ai viola di gestire al meglio la partita, almeno fino all'ultima mezz'ora di gioco quando la stanchezza si è fatta sentire e gli svizzeri si sono fatti vedere maggiormente in attacco, accorciando le distanze con il gol di Anatole. SUBITO CUADRADO - Montella, per la prima uscita ufficiale della sua rinnovata e forte Fiorentina, schiera un 3-5-2 con in attacco Mario Gomez e Pepito Rossi; in mezzo al campo, out Pizarro per infortunio, c'è Ambrosini affiancato da Borja Valero e Aquilani; sugli esterni Cuadrado a destra e Pasqual a sinistra; difesa a tre con Roncaglia, Rodriguez e Savic davanti al portiere Neto. Gli svizzeri allenati dal tedesco Skibbe rispondono con un 4-2-3-1 dove Anatole fa la punta supportato da Gashi, Toko e Hajorovic; davanti alla difesa ci sono Salatic e Abrashi. La partita si mette presto sui binari giusti; infatti al 13' arriva il vantaggio viola: splendido lancio lungo di Rodriguez che libera sulla sinistra Cuadrado che penetra in area e al limite dell'area piccola scarica con potenza la palla in rete. CI PROVA GOMEZ - Il gol si fa sentire nelle gambe degli svizzeri che sembrano già mollare, concedendo campo ai toscani. Al 21' è quasi 2-0: Cuadrado è imprendibile, fa un assist verticale per Gomez che perde l'attimo e conclude dopo un dribbling, con Burki che respinge. Non va meglio al tedesco al minuto 31: magia di Pepito Rossi che di tacco lancia Gomez, ma la conclusione finale è un rasoterra sul fondo di un paio di metri, da ottima posizione. Il Grasshopper si affida esclusivamente alle punizioni di Hajrovic che comunque non impensieriscono Neto. Al 38' clamoroso buco difensivo di Vilotic che fa partire Gomez; il tedesco, dal fondo destro, rimette in area dove Aquilani colpisce al volo ma il portiere Burki ci arriva e salva i suoi. AVVIO DI RIPRESA FOLGORANTE - Al 1' del secondo tempo arriva il 2-0 viola: la difesa di casa si fa sorprendere da Rossi che serve Gomez in verticale smarcandolo solo davanti a Burki. L'ex Bayern Monaco salta il portiere in uscita e quando sta per concludere viene anticipato da Grichting che infila la propria porta. Al 10' Aquilani crossa dalla sinistra e Rossi di testa manda il pallone sul fondo. Al 16' forse l'ultima vera occasione viola: tiro piazzato, dal vertice dell'area, di Cuadrado e Burki in tuffo respinge. Poi Pasqual spara alto da due metri ma è in fuorigioco. LA STANCHEZZA SI FA SENTIRE - Dicevamo ultima chance viola. Sì, perché al 19' il Grasshopper, approfittando di un calo fisico dell'undici di Montella, accorcia: traversone lungo dalla destra e sul secondo palo Anatole, dimenticato da tutti, di testa va a segno. Il tecnico viola capisce il momento difficile e cambia gli uomini: entrano così prima Alonso per Pasqual e poi Ljajic per Rossi. Borja Valero è su tutti i palloni e conquista quasi da solo il centrocampo, costruendo gioco e recuperando palle. Al 38' però non ce la fa più e viene sostituito da Mati Fernandez. Al 45' Grasshopper pericoloso su calcio d'angolo: cross e tutto solo Vilotic colpisce di testa. Palla che però rimbalza e favorisce l'intervento di Neto. Dopo ben 5' di recupero i viola possono festeggiare: l'accesso alla fase a gironi dell'Europa League è ipotecato. Grasshopper-Fiorentina 1-2 (0-1) Grasshoppers (4-2-3-1): Burki, Lang, Vilotic, Grichting, Pavlovic, Abrashi (32′ st Caio), Salatic, Hajrovic (37′ st Feltscher), Toko, Gashi (8′ st Ben Khalifa), Anatole. (18 Taini, 34 Bauer, 27 Brahimi, 22 Vonlanthen). All.: Skibbe. Fiorentina (3-5-2): Neto, Roncaglia, Gonzalo Rodriguez, Savic, Cuadrado, Borja Valero (37′ st Mati Fernandez), Ambrosini, Aquilani, Pasqual (30′ st Alonso), Gomez, Rossi (22′ st Ljajic). (78 Munua, 5 Compper, 17 Iakovenko, 7 Joaquin). All.: Montella. Arbitro : Jug (Slovenia). Reti : nel pt 13′ Cuadrado; nel st 1′ Grichting (autogol), 19′ Anatole Angoli : 5-4 per il Grasshoppers Ammoniti : Gashi e Ambrosini per gioco falloso, Neto per perdita di tempo Recupero : 1', 3' Spettatori : 8 mila circa Argomenti fiorentina europa league cuadrado mario gomez Leggi i commenti I commenti dei lettori 
Buon ritorno della Fiorentina in Europa, a distanza di due anni e mezzo dall'ultima volta: la squadra di Montella ha vinto in casa del Grasshopper per 2-1 grazie alle reti di Cuadrado al 13' del primo tempo e a un autogol a inizio ripresa di Grichting su affondo di Mario Gomez. Gli svizzeri hanno poi accorciato al 19' del secondo tempo con il loro uomo migliore, Anatole Ngamukol. Ma il successo, ottenuto con merito e lottando fino alla fine, può rivelarsi prezioso in vista del ritorno tra una settimana e della qualificazione alla fase a gironi di Europa League. I viola, schierati in avanti con Gomez e con Rossi alla prima da titolare dopo quasi due anni, hanno sbloccato con Cuadrado che ha saputo concretizzare al meglio il lungo lancio di Gonzalo Rodriguez: molto bello il gol del colombiano, il primo per lui in Europa, un siluro passato sotto la traversa, imprendibile per il portiere del Grasshopper. I viola, spinti dal vantaggio e dal sostegno di oltre 3 mila tifosi, hanno avuto poi più occasioni per raddoppiare, due volte con Gomez e una con Aquilani, al volo, su assist dell'attaccante tedesco. Gli svizzeri, davanti ad un momento di flessione degli avversari visibilmente più indietro di condizione, hanno chiuso il primo tempo in avanti, con Anatole Ngamukol e Hajrovic. Ma è stata ancora la squadra viola a passare legittimando una buona prova: non era passato neppure un minuto dall'inizio della ripresa quando Rossi ha innescato Gomez e Grichting per anticiparlo ha tirato il pallone nella proprio porta. Ngamukol lasciato indisturbato ha accorciato le distanze di testa approfittando di un calo dei viola che hanno chiuso con qualche affanno ma anche sfiorando il terzo gol. Da metà ripresa Montella ha cambiato inserendo fra gli altri anche Ljajic al posto di Rossi. Argomenti fiorentina cuadrado 
ZURIGO - Vincenzo Montella, allenatore viola, commenta la vittoria per 2-1 della sua Fiorentina in casa del Grasshopper nell'andata dei playoff di Europa League. Un punteggio che mette al sicuro da sorprese per la partita di ritorno. "SQUADRA MATURA"  - "Questa squadra è matura e non tradisce, ma non avevo dubbi  -  ha detto Montella a fine gara ai microfoni di Sky -. Abbiamo fatto una prestazione da squadra. A questo punto non mi aspettavo che qualcuno giocasse al massimo della sua potenzialità fisica. Dovevamo chiuderla sul 2-0 ma va bene così, siamo soddisfatti: c'è da conquistare la qualificazione al ritorno, tutto è aperto ma sono molto soddisfatto". "CUADRADO? LO VORREI PERFETTO..."  - "La cosa interessante  -  ha poi aggiunto il tecnico dei viola  -  è che questa squadra può ancora crescere, c'è chi può migliorare ancora molto, come Cuadrado. Anche se lui è migliorato ancora in fase difensiva. Io lo vorrei perfetto ma quando sarà perfetto magari ce lo portano via...". Oltre al colombiano, è piaciuta anche la crescita di Giuseppe Rossi e Mario Gomez: "Sì, Gomez lo abbiamo cercato di più, siamo andati vicini al cercarlo in profonditù, lui è sempre molto presente in area", ha spiegato Montella, concludendo sul feeling che si sta instaurando tra i due attaccanti: "Naturalmente si può fare sempre di meglio, ma siamo sulla strada giusta". DELLA VALLE SU LJAJIC - "Se la volontà del ragazzo è di non rimanere più a Firenze, come Montolivo, non si discute. Rimanere a Firenze? Sono poche possibilità adesso". Queste le parole del presidente della Fiorentina, Andrea Della Valle, sul futuro di Adem Ljajic in viola, in trattativa per il rinnovo, ma accostato anche a Milan e Atletico Madrid. "A giorni  -  ha aggiunto Della Valle, nel pre-partita di Grasshopper-Fiorentina  -  conosceremo il suo futuro, potrebbe anche rimanere...". Quanto alla grana portiere, per stasera Montella ha scelto Neto, che non entusiasma i tifosi viola: "I tifosi non si accontentano mai, è il loro ruolo - ha risposto il patron viola a Sky  - Neto oggi è il nostro titolare, di più non mi sento di dirvi". Argomenti fiorentina europa league vincenzo montella andrea della valle Leggi i commenti I commenti dei lettori 
NON ci sarà, almeno per il momento, il secondo sottopassaggio in largo Grosseto chiesto dalla Sala Rossa per sostituire anche il secondo cavalcavia di corso Grosseto, che sarà demolito insieme a quello di corso Potenza per lasciare lo spazio al tunnel. Per ora lo scavo delle galleria sotterranea di due chilometri e 700 metri lungo corso Grosseto che permetterà di ricongiungere la Torino-Caselle al Passante ferroviario dentro stazione Rebaudengo seguirà il progetto esistente e approvato dal Cipe. Due cavalcavia abbattuti, sostituiti da un solo sottopassaggio e da una rotonda. Per la "grande opera" che permetterà di porre rimedio alla cesura tra la vecchia ferrovia di Ceres e il resto del sistema ferroviario torinese, avvenuta quando nel 2007 il piano del ferro è stato abbassato creando un dislivello incolmabile di 13 metri tra un binario e l’altro, è partita la gara di appalto. Le imprese avranno tempo fino al 7 novembre per partecipare. Per aggirare il dislivello ormai incolmabile e riportare il treno per l’aeroporto dentro il Passante, con la possibilità che si fermi a Rebaudengo, e chissà in futuro magari a Porta Susa, si è deciso di abbandonare il tunnel di via Stradella e di curvare i binari sotto corso Grosseto. Un progetto cominciato a ipotizzare nel 2002 e definito nel 2010 con un costo preventivato di 162 milioni (compresa l’Iva saranno 180). Gli ingegneri di Infrato lo hanno disegnato sulla carta e adesso Scr, la società di committenza della Regione Piemonte, ha aperto la gara per la redazione del progetto esecutivo e la realizzazione dei lavori, che se andrà bene dureranno quattro anni. Importo dei lavori: 131 milioni, su un costo inizialmente preventivato di 129. Non cambia il costo complessivo dell’opera, i 180 milioni per intenderci, mentre restano escluse dall’appalto le opere «opzionali» (7,6 milioni), come il rifacimento del mercato di via Lulli. Ci vorranno quattro anni per portare a compimento il cantiere più imponente degli ultimi anni. Un anno volerà solo tra gara e progettazione. E i lavori potrebbero partire la prossima estate. In principio sarà lo smontaggio dei due cavalcavia, prima quello lungo corso Grosseto, poi quello che gira da corso Potenza. Durante i tre anni di scavo il traffico sarà deviato sui controviali. Finito il tunnel nascerà un nuovo sottopassaggio automobilistico che collegherà corso Potenza a corso Grosseto (dove all’altezza di via Lulli è prevista la nuova fermata della ferrovia), mentre in superficie — e i residenti cominciano ad averne il terrore — arriverà una grande rotonda a sei corsie (più grande di quella di corso Maroncelli) attorno alla quale confluirà il traffico in arrivo da corso Lombardia, corso Potenza, via Stradella, corso Grosseto, strada dell’Aeroporto, strada di Lanzo, via Venaria. Il presidente della Regione, Roberto Cota, lo definisce: «L’ennesimo tassello di un disegno strategico». «Permetterà — aggiunge l’assessore regionale ai trasporti Barbara Bonino — di raggiungere l’aeroporto dalle 85 stazioni del sistema ferroviario metropolitano». Critici i «No Tunnel» e i 5 Stelle: «È una scelta sbagliata che segue l’altra scelta sbagliata del Comune di abbassare il passante sotto la Dora — dice Davide Bono — Buttare alle ortiche il tunnel di via Stradella, fatto per Italia ‘90, sarebbe un ladrocinio». Argomenti caselle aeroporti torino 
TRIESTE - Quello che doveva essere uno snodo chiave della stagione dell'Udinese rischia di trasformarsi in una grande delusione, l'ennesima in campo continentale. Domina sul piano del gioco gli avversari, crea tante occasioni e colpisce pure tre legni la squadra friulana, ma esce sconfitta per 3-1 dallo Slovan Liberec nell'andata dello spareggio che vale l'accesso alla fase a gironi di Europa League, disputata al 'Nereo Roccò di Trieste. RYBALKA GELA L'UDINESE, SILVA RISPONDE - Davvero una notte stregata per Francesco Guidolin e i suoi uomini, che nonostante il giusto approccio al match (subito traversa di Muriel, pericoloso poi anche in un'altra circostanza, sventata dal portiere) si trovano costretti a inseguire dopo un quarto d'ora. Rybalka soffia palla (forse pure in gioco pericoloso) ad Allan e dai 25 metri s'inventa un sinistro potente e preciso che finisce all'incrocio dei pali. La reazione dei bianconeri, punti nell'orgoglio, è da grande squadra, orchestrata da Pinzi in regia con davanti Di Natale e Muriel a far valere il tasso tecnico. Si gioca a una porta, ma l'Udinese spreca e solo al 35' trova il pari: intuizione di Di Natale, con pallone morbido per Gabriel Silva che segna in sforbiciata. DELARGE E KUSNIR COLPISCONO, PALO DI BASTA - In avvio di ripresa la seconda beffa, con la squadra friulana a farsi trovare impreparata su un contropiede innescato dopo un corner bianconero, e per Delarge è un gioco da ragazzi mettere dentro tutto solo. Poi è la sagra delle occasioni mancate, la più clamorosa quella di Lazzari, che da due passi perde l'attimo buono e si fa rimpallare il tiro. Alla mezz'ora il palo nega il pari a un'incornata di Basta, quindi è il portiere Kovar a salire in cattedra con paio di interventi decisivi. E mentre fra i padroni di casa comincia ad affiorare la stanchezza, lo Slovan fa valere l'essere più avanti come condizione con un altro micidiale contropiede, concluso da un sinistro da applausi di Kusnir. SUL LEGNO ANCHE DANILO, KOVAR SARACINESCA - Nel finale c'è tempo per un'altra paratona di Kovar su Maicosuel e per un palo di Danilo. Può fare festa lo Slovan Liberec, dove fra sette giorni servirà un'impresa all'Udinese se non vorrà fermarsi per la terza volta in un playoff europeo. UDINESE-SLOVAN LIBEREC 1-3 (1-1) UDINESE (3-5-1-1): Kelava; Heurtaux, Danilo, Domizzi; Basta, Allan, Pinzi (18' st Zielinski), Lazzari (17' st Maicosuel), Gabriel Silva; Muriel; Di Natale. A disp.: Benussi, Naldo, Badu, Pasquale, Pereyra. All.: Guidolin. SLOVAN LIBEREC (4-1-4-1): Kovar; Kusnir, Kovac, Kelic, Fleisman; Sackey (39' st Husek); Delarge (48' st Hadascok), Rybalka, Pavelka, Frydek (20' st Sural); Rabusic. A disp. Hauszr, Karisik, Coufal, Kolar. All.: Silhavy. ARBITRO : Hagen (Norvegia). RETI : pt 16' Rybalka (S), 35' Gabriel Silva (U); st 4' Delarge (S), 38' Kusnir (S). AMMONITI : Delarge (S) e Kusnir (S) per gioco falloso, Domizzi (U) per proteste. NOTEI : angoli 14-10 per l'Udinese. Recupero: 1; 5. Spettatori: 8 mila circa. Argomenti udinese europa league Leggi i commenti I commenti dei lettori 

