None Leggi i commenti I commenti dei lettori 

ROMA – Il tecnico della Lazio, Petkovic, commenta lo 0-0 casalingo contro il Trabzonspor che ha permesso ai turchi di chiudere al primo posto il gruppo J di Europa League. “Ci abbiamo provato ma non siamo stati abbastanza cattivi davanti alla porta. Le occasioni le abbiamo avute ma ci è mancata un po’ di convinzione. Se manca autostima a questa squadra? Questo è sicuro, con i risultati che ci sono al momento è normale che manchi ma ci vuole forse una partita così, con più cattiveria davanti alla porta per sbloccarsi”. Così commenta Vladimir Petkovic. “PIU’ CATTIVI E CONVINTI” – I tifosi hanno fischiato durante e al termine della partita. “Siamo a Roma, la Lazio ha difficoltà a vincere le partite ma non dobbiamo mollare, dobbiamo rimanere positivi e tentare già domenica di portare a casa tre punti – ribatte l’allenatore biancoceleste ai microfoni di Premium Calcio -. La prossima partita è sempre la più importante di tutti, dobbiamo però essere più convinti e cattivi e volere di più la vittoria. Ora è importante preparare la squadra per vincere la partita contro il Livorno. Sono uscite sui giornali tante dichiarazioni, tante voci, ma l’importante è che la squadra diventi più cattiva e convinta. Anche nelle ultime partite abbiamo pagato degli errori, anche davanti alla porta avversaria, ma non dobbiamo guardare troppo indietro, ma avanti, positivi, e sono sicuro che ci sbloccheremo anche in attacco”. “AGGRAPPIAMOCI AL CAMPIONATO” – Petkovic assicura che questa sera “volevamo vincere. Il Trabzonspor era arrivato qua per difendere il risultato e alla fine bravi loro a riuscirci, noi dobbiamo dare ancora di più per girare le partite dalla nostra parte. Klose entrato tardi? Ne abbiamo parlato in settimana, Miro non è ancora al 100% e volevamo fare un test oggi per vedere per domenica”. Il tecnico bosniaco resta sotto esame. “Nel mondo del calcio, ovunque, si vive questa situazione, in Italia un po’ di più, a Roma ancora di più, ma siamo pagati per fare questo mestiere, io resto professionista per dare tutto e uscire da questa situazione”. Quanto al prossimo avversario in Europa Petkovic glissa: “E’ uguale. Ora è importante liberarsi dall’Europa e cercare di aggrapparsi a tutti i costi ai punti nel campionato italiano”. LEDESMA: “CONTESTAZIONE GIUSTA” – L’analisi del capitano Ledesma, dopo il triplice fischio finale. “La classifica dà ragione a chi ci contesta, a chi non è contento, anche le prestazioni – dice il centrocampista -. Oggi dovevamo vincere e non siamo riusciti a buttarla dentro, specie nel primo tempo. Ma non c’è da abbassare la testa, c’è da lavorare e non pensare, non ci serve pensare, dobbiamo cambiare la nostra immagine e l’idea che la nostra gente ha di noi. Dobbiamo farlo noi e dobbiamo prenderci le responsabilità, questo è il calcio”. “Se abbiamo perso l’autostima? No – ribatte l’argentino ai microfoni di Premium Calcio -. Non stiamo scoprendo niente di nuovo, se cominci una stagione come l’abbiamo iniziata noi bisogna dare una sterzata prima possibile. In campionato siamo già in una zona pericolosa, dobbiamo tirarci fuori e non giocare con la paura di chi abbiamo dietro. Dobbiamo guardare a noi stessi e vedere che le cose non le stiamo facendo bene”. BIAVA: "PERIODO NO MA SIAMO TUTTI CON PETKOVIC" -  "E' stato emozionante dopo tre mesi duri giocare 90' - ha detto Giuseppe Biava dopo la partita - E' stato importante perché non ero abituato a star fuori così a lungo, sono contento per questo anche se volevamo arrivare primi e ci è andata male. La convinzione c'è, ma è un periodo così, entriamo in campo contratti e non ci riescono le cose che prima ci riuscivano. Dobbiamo rimboccarci le maniche e tornare quelli di una volta". Poi il difensore biancoceleste aggiunge: "Le voci danno sempre un po' di fastidio, ma noi siamo sempre con l'allenatore. Siamo contenti del mister e della società, dobbiamo dare di più noi". Argomenti ss lazio vladimir petkovic cristian ledesma giuseppe biava Leggi i commenti I commenti dei lettori 
ROMA – Il primo posto del girone J resta al Trabzonspor. La Lazio non va oltre lo 0-0 casalingo contro i turchi e al sorteggio per i sedicesimi di finale di Europa League non sarà testa di serie. Serata così così per gli uomini di Petkovic che disputano un buon primo tempo per poi calare paurosamente nella ripresa, tra i fischi dell’Olimpico. SQUADRE ATTENTE – Moduli speculari in campo: 4-2-3-1. Petkovic propone Ledesma e Onazi nel mezzo e Keita, Ederson e Felipe Anderson in appoggio alla punta Floccari. In difesa si rivede Biava dopo il lungo infortunio. Il portiere è Berisha. Il tecnico turco Mustafa Akcay risponde con Paulo Henrique punta unica, supportato da Olcan Adin, Malouda e Alanzinho. Per gran parte del primo tempo le due squadre giocano in modo ordinato e attento, senza scoprirsi troppo. Il Trabzonspor, solitamente molto offensivo, non trova sbocchi alla propria manovra e si affida ai tiri da fuori di Malouda, senza fortuna. Floccari invece viene fermato da Bamba sul più bello, proprio in avvio di match. DIECI MINUTI DI SOLO LAZIO – Negli ultimi 10’ di primo tempo, la Lazio spinge, finalmente cercando gli esterni e i cross. Al 36’ un traversone di Cavanda viene deviato di testa da Ederson, ma senza forza, e il portiere Onur non ha problemi a parare. Al 40’ occasionissima: angolo di Keita, Onur non esce e Floccari colpisce di testa verso il secondo palo. Ma sfera di poco sul fondo. Ancora Lazio al 43’: mischia in area turca dopo un angolo, con Onur che respinge un tiro di Biava, poi Ederson in rovesciata non trova la rete. E un minuto dopo palla d’oro appena dentro l’area sul destro di Felipe Anderson che però calcia sul fondo. NETTO CALO BIANCOCELESTE – Nel secondo tempo ci si attende una Lazio simile a quella che ha chiuso i primi 45’ in modo brillante, ma non succede nulla di questo. Anzi, i ritmi si abbassano in modo preoccupante, così come scompaiono dal campo Ederson e Felipe Anderson. Il secondo viene cambiato da Petkovic con Candreva e il nazionale dà quel qualcosa in più sulla corsia di destra, ma non abbastanza per creare chiare occasioni da rete. BIAVA E KLOSE OK – Il tecnico biancoceleste dà spazio anche a Hernanes al posto di Onazi e a Klose che rileva Ederson. Al 26’ lampo di Floccari che prova una girata in area turca ma Bamba lo stoppa. Al 31’ Klose raccoglie in area un cross basso di Candreva ma non riesce a calciare a causa della pressione di un difensore. Un minuto dopo Candreva può colpire libero di testa ma conclude sopra la traversa. Cala la Lazio come sembra calare la voglia. Emblematica l’azione di Klose nel tempo di recupero: splendida corsa sulla sinistra, penetrazione in area dal fondo e nessun compagno si smarca per raccogliere un eventuale assist. Il tedesco calcia di forza, stizzito, e ottiene il minimo: un angolo, poi non sfruttato. Finisce 0-0 tra i fischi dell’Olimpico. Ma in tempi di crisi è meglio guardare alle note positive: la qualificazione c’è, non si sono presi gol dalla squadra con l’attacco migliore dell’Europa League, Biava e Klose sono due rientri fondamentali. Lazio-Trabzonspor 0-0 Lazio (4-2-3-1): Berisha, Cavanda, Biava, Novaretti, Radu, Ledesma, Onazi (20′ st Hernanes), Felipe Anderson (13′ st Candreva), Ederson (35′ st Klose), Keita, Floccari. (22 Marchetti, 2 Ciani, 5 Biglia, 19 Lulic). All.: Petkovic. Trabzonspor (4-2-3-1): Onur, Bosignwa, Yumlu, Bamba, Aykut, Colman, Akgun, Olcan Adin, Malouda, Alanzinho (20′ st Erdogan), Paulo Henrique (41′ st Emre Gural). (26 Ozturk, 10 Mierzejewski, 19 Ozdemir, 61 Javru, 83 Janko). All.: Akcay. Arbitro : Turpin (Francia). Angoli : 7-2 per la Lazio. Recupero : 0′ e 4′. Ammoniti : Akgun, Aykut, Biava, Erdogan, Radu e Candreva per gioco scorretto. Spettatori : 6.500. Argomenti ss lazio europa league Leggi i commenti I commenti dei lettori 
ROMA - E' stato giustiziato lo zio-mentore di Kim Jong-un, Jang Song-Thaek, definito ora pubblicamente un "traditore". Lo riferisce l'agenzia ufficiale nordcoreana Kcna. Jang, 65 anni, era stato defenestrato dal partito il 3 dicembre e lunedì scorso la tv di Stato aveva mostrato le immagini del momento in cui veniva espulso brutalmente dal politburo e tratto in arresto. Jang Song-Thaek era stato prima una sorta di 'tutore' del giovane leader, poi ne era diventato il braccio destro al punto da essere considerato il numero 2 del regime. Questo fino al 3 dicembre quando era arrivato l'annuncio che gli erano stati tolti tutti gli incarichi. L'agenzia non entra nei dettagli dell'esecuzione, ma riferisce che Jang è stato giustiziato giovedì al termine di un processo davanti a una corte marziale. Nel 2011, alla morte del 'caro leader' Kim Jong-il, Jang su l'uomo che più aiutò il nipote acquisito nel ricevere il  passaggio di potere dal padre. L'accusa principale per cui è stato condannato a morte è di "aver tentato di rovesciare lo Stato", organizzando un golpe con attività "controrivoluzionarie". [[ge:rep-locali:repubblica:73467236]] In realtà, si tratti di sindrome dell'accerchiamento o perché si sente ormai padrone dei meccanismi del potere, Kim Jong-un segna con l'eliminazione dello zio il culmine delle epurazioni avviate sin dal suo insediamento. Jang da un giorno all'altro è stato infatti accusato di ogni nefandezza, dalla corruzione all'uso di droga, dal gioco d'azzardo all'aver condotto "una vita depravata". L'agenzia di regime, nel dare la notizia della sua esecuzione, lo ha definito "traditore dello Stato" e "peggio di un cane". Secondo alcuni osservatori, l'eliminazione di Jang, che era considerato uno dei maggiori sostenutori delle riforme economiche avviate dal governo cinese, aggiunge ulteriore instabilità nell'area, aumentando i rischi di escalation delle minacce e di attacchi verso la Corea del Sud da parte di Pyongyang. Argomenti corea del nord kim jong-un 
Domani le strade di Torino si riempiranno ancora di gente che protesta. Questa volta, però, non ci saranno i manifestanti del “9 dicembre”. A scendere in piazza saranno i lavoratori di Cgil, Cisl e Uil e gli studenti delle superiori e dell’università. Due cortei differenti che si concluderanno entrambi in piazza Castello, sotto la sede della Regione. Obiettivo comune: contestare la giunta Cota. I tre sindacati hanno organizzato la loro manifestazione per chiedere al governo Letta “Più lavoro, meno tasse”, come recita il maxistriscione di 40 metri che ieri hanno appeso alla mongolfiera di Borgo Dora, e più attenzione nei confronti degli immigrati. Ma anche perché «tanta gente soffre, mentre c’è chi spende soldi pubblici senza giustificazione», come si legge nel volantino dell’iniziativa. Ogni riferimento allo scandalo rimborsi che ha travolto il Consiglio regionale e lo stesso Cota è assolutamente voluto. Soprattutto, Cgil, Cisl e Uil mettono nel mirino la giunta regionale, la accusano di immobilismo, di non avere «la capacità di governare e risolvere i problemi». L’elenco delle criticità è lungo: «Si tagliano i servizi nei trasporti, i costi della sanità si scaricano sulle famiglie, aumenta la pressione fiscale, si taglia il personale». Che dicono «basta a sprechi, privilegi, consulenze immotivate e privatizzazioni». La manifestazione era stata indetta prima che scoppiasse la protesta dei “Forconi”. Ora si è aggiunta anche questa connotazione: «Dalla piazza vogliamo dire che condanniamo violenze, minacce, incitamenti ai disordini», evidenziano le tre sigle confederali. E lanciano un appello «affinché chi condivide l’urgenza di risposte al bisogno di lavoro e pensa che il diritto a manifestare si difenda con le regole democratiche scenda in piazza con noi». Una “chiamata” cui ha risposto “presente” il Pd, che ha invitato militanti, iscritti e simpatizzanti a partecipare. Cgil, Cisl e Uil partiranno alle 9.30 da piazza Vittorio e sfileranno fino in piazza Castello. Lì il “serpentone” dei lavoratori si incontrerà con un altro corteo, quello organizzato dal collettivo “Ribaltiamo il tavolo” della Mensa liberata di via Principe Amedeo. L’appuntamento in questo caso è per le 9.30 in piazza Arbarello. Hanno aderito diverse realtà cittadine come Collettivo Alter.Polis, Studenti Indipendenti, Laboratorio Studentesco, Fondazione Benvenuti in Italia, Acmos, Anpi, Coordinamento Unito e così via. Le motivazioni sono ancora più esplicite: la manifestazione serve per chiedere a gran voce le dimissioni di Cota e della sua giunta. Argomenti regione piemonte rimborsi facili spese pazze cota cgil cisl uil 
PIACENZA - La Copra Piacenza domina la sfida per il primo posto nel girone della Champions league di volley, manda a casa battuti i francesi del Tours con un netto 3-0 (25-14, 25-22, 25-23) e si qualifica ai playoff 12 con un turno di anticipo. E così, dopo Trento e Macerata, tocca ai vice campioni d'Italia tagliare un traguardo di prestigio quando manca ancora una partita ancora da giocare. Nel complesso Piacenza gioca meglio nei momenti determinanti dei set, escluso il primo dominato è senza storia. La squadra allenata da Monti entra in campo determinata e con la volontà di cancellare l'unica sconfitta subita al tie break nella competizione continentale proprio in Francia nella gara di andata. Il 58 per cento in attacco contro appena il 41 per cento degli ospiti sono il riassunto di una buona serata europea. Dalla linea dei nove metri i sette ace complessivi a due per la Copra sono un altro biglietto da visita che mette all'angolo le velleità del Tours. Tra i biancorossi, privi del capitano Zlatanov, da segnalare la serata molto positiva del sostituto lo schiacciatore tedesco Kaliberda capace di mettere a terra 19 palloni, raggiungere il 71 per cento in attacco, essere il migliore a muro con quattro block vincenti e attento in ricezione (per percentuale dietro solo a Papi). Un giocatore in continua evoluzione che a piccoli passi guadagna la fiducia di coach Monti e non solo. Buona la presenza di Vettori (15 punti, due ace e un muro) che, dopo una prima parte di stagione a corrente alternata, comincia a mettere in bacheca belle prestazioni e cerca di respingere le voci di mercato. Prezioso il solito apporto di Simon che scaraventa a terra quattro ace, due muri e porta a casa 12 punti con il 67 per cento sotto rete. In casa francese gara complessivamente poco convincente, nonostante qualche tentativo di fuga. Top scorer, si fa per dire, dei transalpini Klinkenberg con 8 punti e 50 per cento in attacco. A tratti si fa notare Hardy-Dessources 7 punti, un ace e un muro. Il primo set è un monologo di Piacenza che alza subito la voce e fa capire le sue intenzioni. La squadra emiliana sfrutta in avvio lo schiacciatore tedesco Kaliberda e di seguito le giocate di Simon e Vettori per ampliare e condurre in porto il parziale. Viceversa i transalpini girano poco, a cominciare dal servizio. Nel secondo periodo il Tours rientra in campo con testa e gambe e ottiene subito una serie di break importanti grazie al muro che sporca parecchi palloni. Nella fase centrale sale il livello di gioco di entrambe la squadre e la regia di De Cecco mette in moto gli attaccanti migliori. I francesi rispondono colpo su colpo e si procede punto a punto. Nel finale determinanti due ace di Simon che spianano la strada, di un set equilibrato, ai biancorossi. Anche nel terzo set il Tours parte meglio. Piacenza fatica a tenere il passo degli avversari. Poi, nonostante una frazione altalenante della Copra, arriva la definitiva svolta che evita di prolungare il match. Nel finale ravvicinato sono ancora i padroni di casa a produrre lo sforzo vincente. Al termine di tutte le gare può sorridere pure Macerata. Infatti con il risultato dei polacchi dello Zaksa Kedzierzyn Kozle, che superano la squadra tedesca del Friedrichshafen al tie break nella pool G, la formazione allenata da Giuliani è matematicamente certa della qualificazione ai playoff 12 attualmente come seconda del girone. Il match in Russia resta, però, importante per la possibilità di Zaytsev e compagni di arrivare in vetta alla classifica della girone E vincendo a Kazan. Argomenti volley volley champions league piacenza volley Leggi i commenti I commenti dei lettori 
