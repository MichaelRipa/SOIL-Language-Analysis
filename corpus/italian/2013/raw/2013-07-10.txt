Suoli demaniali, comunali o in alternativa ex caserme e immobili dismessi. Si valuta ogni soluzione per il futuro del Cara di Palese di Bari. Il Centro d'accoglienza richiedenti asilo sarà trasferito dal vecchio aeroporto militare e quasi sicuramente andrà in una zona meno periferica e più sicura per la permanenza degli extracomunitari. Il caso, anche all'indomani dei recenti disordini che hanno provocato l'uccisione di un 26enne di origine kurda , è finito sul tavolo del viceministro all'Interno Filippo Bubbico durante un vertice romano convocato con i rappresentati governativi di Difesa, Infrastrutture e dei vertici di Enac e Seap. Folta la delegazione barese composta dall'assessore regionale ai Lavori Pubblici, Gianni Giannini, dall'assessore comunale all'Accoglienza Fabio Losito e dal direttore generale del Comune di Bari, Vito Leccese, che ha esposto tutte le possibili soluzioni logistiche offerte dall'amministrazione comunale pur di arginare quella che potrebbe diventare una vera e propria polveriera sociale. La decisione dovrà essere comunque presa in fretta e toccherà al prefetto di Bari Mario Tafaro coordinare la fase esplorativa per l'individuazione di sedi alternative adatte all'accoglienza degli immigrati. In ballo ci sono fondi di diversa natura che rischiano di essere persi se non saranno impegnati entro la fine dell'anno. Contestualmente c'è anche il progetto di ampliamento dell'aeroporto proprio sull'area attualmente occupata dagli immigrati e quindi il trasferimento del centro d'accoglienza diventa inevitabile. "È stato un incontro molto proficuo  -  spiega l'assessore Losito  -  e nato dalla necessità dare una risposta a due problemi: da un lato ci sono i 21 milioni di fondi Cipe per l'allargamento della scalo aereo di Palese, dall'altro i 5 milioni di fondi Pon stanziati per l'adeguamento e la ristrutturazione del Cara. Abbiamo proposto al governo di utilizzare questi 5 milioni di euro per mettere a norma possibili sedi alternative per l'accoglienza degli ospiti del Cara. Pensiamo all'immenso patrimonio comunale e demaniale dismesso senza tralasciare gli ex immobili militari, come l'ospedale Bonomo. Abbiamo anche messo a fuoco le criticità dell'attuale struttura". Sono infatti tantissimi i casi di cronaca nera degli ultimi anni con extracomunitari travolti lungo la linea ferroviaria o sulla tangenziale. Molti di loro scavalcano la rete per raggiungere a piedi il centro cittadino o per salire a bordo dei bus, non senza episodi di razzismo e intolleranza. Una sede più centrale invece garantirebbe una maggiore sicurezza logistica. Tra i moduli del Cara al momento ci sono 1304 richiedenti asilo politico, un numero di gran lunga superiore rispetto alla capienza massima di 744 unità. Una convivenza spesso difficile anche per ragioni culturali e religiose, se si pensa che gli stranieri appartengono a 37 differenti nazionalità. In cima alla classifica i pakistani e gli afghani rispettivamente con 502 e 224 presenze. Poi ci sono gli africani: i somali, 112 tra cui 14 donne e gli eritrei, 134 di cui 19 donne. Seguono gli iracheni, 76, i nigeriani, 35 e gli etiopi, 34. Argomenti cara richiedenti asilo migranti immigrazione 

Arrestato dai carabinieri di Parma, su indicazione dei carabinieri del Nucleo Investigativo di Udine, Eriberto Jemenez Melo , 35 anni, cittadino della Repubblica Dominicana. L'uomo era colpito da mandato di cattura e mandato di arresto europeo emessi nel 2008 e nel 2009 dalla Corte reale di Ipswich e della Corte dei Magistrati della città di Westminster (Regno Unito) per associazione a delinquere finalizzata al traffico internazionale di sostanze stupefacenti (cocaina), per il quale è stato condannato  a 25 anni di reclusione. Jemenez Melo, che all'atto del controllo possedeva un passaporto portoghese intestato a Marco Cesar Da Silva Freitas, 39 anni, era tesserato per una squadra locale di baseball, il Crocetta. L’identificazione è stata consentita grazie a comparazione delle impronte digitali del latitante, diramate dal servizio interpol, ed eseguite dal Ris. Ora è in carcere, a disposizione della Corte di Appello di Bologna che ne ha disposto l'immediata l'estradizione in Inghilterra. Secondo una nota del S.o.c.a. (Serious Organised Crime Agency) del Regno Unito il dominicano era indicato tra i 10 più importanti ricercati del Paese. Argomenti latitante ricercato baseball 
Sarebbe stato raggiunto l'accordo per Emanuele Giaccherini al Sunderland di Paolo Di Canio. La trattativa tra le due società, ancora non confermata ufficialmente dai bianconeri, si sarebbe conclusa positivamente, manca solo la firma: alla Juve andranno 8 milioni di euro, al giocatore due milioni a stagione per quattro anni. L'operazione Giaccherini sblocca un'ipotesi di mercato data per "verosimile" a Torino: l'acquisto dal Bologna di Alessandro Diamanti. Per la sua cessione il club rossoblù chiederebbe una decina di milioni. 
BOSTON - Dzhokhar Tsarnaev si è dichiarato non colpevole di aver utilizzato armi di distruzione di massa e degli altri 29 reati di cui è accusato. Il 19enne, comparso oggi in aula per la prima volta, è l'unico imputato ancora in vita per l'attentato alla maratona di Boston dello scorso 15 aprile. Il fratello Tamerlan, all'epoca 26enne, è morto durante un inseguimento della polizia. Avvicinandosi al microfono, il giovane ha detto "non colpevole" con l'accento russo. Quindi ha ripetuto la formula diverse altre volte. I procuratori stanno valutando se chiedere per lui la pena di morte. Secondo le autorità l'imputato e il fratello hanno installato due ordigni esplosi nei pressi dell'arrivo della corsa, che ha hanno provocato tre vittime e il ferimento di oltre 260 persone. Tamerlan è morto tre giorni dopo l'attacco, mentre Dzhokhar è stato trovato il 19 aprile, ferito e nascosto in una barca in un cortile di periferia. Quella di oggi in tribunale a Boston è la prima apparizione pubblica dal giorno dell'attentato per il 19enne. Argomenti attentato boston maratona boston terrorismo dzhokhar tsarnaev 
È arrivata che già non respirava. Cianotica, priva di sensi, senza polso, portata di tutta furia al pronto soccorso dell'ospedale San Paolo, a Milano, dai genitori che l’avevano vista diventare rossa e poi non emettere più un fiato nella loro casupola di via Vaiano Valle, insediamento rom regolare. Ma non c’è stato nulla da fare per la piccola Michela, dieci mesi appena, morta durante il tentativo di rianimazione dei medici. E quando la notizia è stata comunicata alla famiglia — nel frattempo erano diventati una decina i parenti in sala d’attesa — la rabbia ha travolto tutto. Hanno urlato, protestato, spintonato. «Ce l’avete ammazzata!». E mentre continuavano ad arrivare nomadi da Chiaravalle, la saletta del pronto soccorso è diventato un campo di battaglia, chiuso per oltre un’ora per motivi di ordine pubblico con i malati spaventati e le ambulanze e le automediche dirottate altrove. Sono le 18.46 quando la tragedia si scatena. L’auto con Bernard e Tania, i genitori di Michela S., tutti italiani di seconda generazione e origine bosniaca, inchioda davanti al pronto soccorso di via Di Rudinì. I medici diranno più tardi agli agenti delle volanti e del commissariato Ticinese che la piccina era già in arresto cardiaco, probabilmente già morta, forse addirittura da un’ora. Ci provano lo stesso, la attaccano alle macchine, l’encefalogramma è piatto e tale resterà. Le manovre durano un quarto d’ora, ci vuole molto meno perché si scateni la furia dei familiari. Volano sedie, la rissa viene contenuta a fatica, mentre al San Carlo vengono dirottati gli interventi di pronto soccorso. Quando torna la calma, gli agenti di Ticinese sequestrano la cartella clinica di Michela. Dicono i genitori che in mattinata era stata sottoposta al suo primo vaccino all’Asl di zona, e la dinamica della morte parrebbe simile a quella di uno shock anafilattico. Su dinamiche e responsabilità aiuterà a far luce l’autopsia. 
Luglio Tuona Bene. La pioggia persistente ha fatto saltare il concerto di Francesco De Gregori di mercoledì sera nella cavea del Parco della Musica di Roma. Lo spettacolo è stato rinviato a  giovedì 11 luglio, sempre alle 21 e nello stesso spazio. Chi ha acquistato il biglietto d'ingresso potrà accedere al concerto con lo stesso tagliando. La richiesta di rimborso, invece, potrà essere inoltrata presso lo stesso punto vendita dove è stato effettuato l'acquisto. E' il secondo concerto in pochi giorni che va in tilt alla Cavea: prima dell'annullamento (e rinvio) di De Gregori, la song-writer americana Cat Power aveva sospeso per quasi mezz'ora il suo concerto urlando: "Questo suono mi spezza il cuore". Il fatto è che la Cavea ha un palco senza copertura e se piove è impossibile suonare o preparare il sound-check. E con il meteo di questa estate tropicale l'intero cartellone di "Luglio Suona Bene", questo il nome della rassegna della bella stagione all'Auditorium Parco della Musica, è a rischio. Eppure, nei giorni di pioggia, basterebbe spostare l'evento alla vicinissima Sala Santa Cecilia o nelle altre più piccole. 
