BARCELLONA - Il Real espugna il Camp Nou e conquista la finale di Coppa del Re. Dopo l'1-1 dell'andata al Bernabeu la squadra di Mourinho domina la semifinale di ritorno infliggendo una sonora sconfitta al Barcellona campione in carica, battuto 3-1 davanti al suoi tifosi. Sul successo del Real Madrid c'è la firma di Cristiano Ronaldo. E' il portoghese, al 13' del primo tempo, a procurarsi (fallo di Piquè) e a trasformare il rigore che sblocca il risultato. Il Barcellona, pericoloso nei primi minuti con Messi, non riesce a riprendersi e crea pochi pericoli per la porta difesa da Diego Lopez che trema solo su un calcio di punizione dal limite battuto da Messi, il sinistro dell'argentino sfiora di un niente il palo alla destra dell'estremo difensore del Real. Nella ripresa il Barcellona sfiora il pari con Busquets (grande risposta di Diego Lopez), il Real soffre nei primi minuti ma al 12' raddoppia: veloce ripartenza, Di Maria salta Puyol e batte a rete, Pinto respinge ma nulla può sul tap in vincente ancora di Cristiano Ronaldo, al 39° centro in 39 partite stagionali. Al 23' la squadra di Mourinho chiude i conti con un colpo di testa di Varane, già a segno nel match di andata. Di Jordi Alba, nel finale, la rete della bandiera del Barcellona, alla dodicesima partita consecutiva chiusa con almeno un gol incassato. Una buona notizia per il Milan in vista del ritorno degli ottavi di Champions in programma al Camp Nou tra due settimane. Il Real, che sabato ospiterà al Bernabeu il Barcellona in un Clasico di campionato che vale poco in termini di classifica (blaugrana a +16), affronterà nella finale di Coppa del Re la vincente del match tra Atletico Madrid e Siviglia (andata 2-1). Leggi i commenti I commenti dei lettori 
Doveva essere la partita della maturità in chiave Champions, invece la Fiorentina esce da Bologna ridimensionata e con le ossa rotte. Non basta un tempo praticamente dominato ai viola che, dopo il pareggio inatteso di Motta (tornato al gol dopo cinque anni e mezzo), si sono sciolti nella ripresa. Finendo per perderla a sei minuti dalla fine, trafitti dal rasoterra di Lazaros Christodoulopoulos, acquisto greco di gennaio all'esordio in campionato. Alla lunga ha pesato tantissimo l'assenza di Pizarro, soprattutto quando sono calati Borja Valero e Jovetic. La frittata l'ha completata Toni, mangiandosi da solo il pari sull'ultima azione. E dire che, escluso il palo di Gabbiadini dopo tre minuti, nel primo tempo la Fiorentina pareva padrone del campo. Poteva passare anche subito se Cuadrado non si fosse mangiato un gol fatto a tre metri dalla porta solo da spingere in rete. Il Bologna dalla sua trazione anteriore (tutti in campo dall'inizio gli uomini gol) non cavava nemmeno un fraseggio e finiva addirittura per farsi infilare in contropiede: al 26' quando Khrin fermava Cuadrado ma si dimenticava il pallone e Migliaccio pescava Aquilani al centro, assist a Ljajic e diagonale facile sul primo palo per l'1-0. La reazione rossoblù era tutta in Gilardino, in ritardo al 35' sul cross di Gabbiadini e debole nel girare in porta quattro minuti dopo. Dopo l'intervallo il copione pareva lo stesso con i viola fin troppo leziosi nell'accontentarsi di conclusioni da fuori, invece che affondare il coltello in una difesa spesso in affanno. Poi al 12' la svolta: punizione tagliatissima di Diamanti dalla sinistra e Motta, fin lì il peggiore e beccato dal pubblico, che insaccava di testa dall'area piccola, interrompendo un digiuno che durava dall'ottobre 2007. Di colpo la Fiorentina arretrava con Montella incapace di capire che l'inerzia era cambiata: di Cherubin, Gilardino e Taider le occasioni per il sorpasso, trovato al 39' dall'ultimo arrivato, Lazaros Christodoulopoulos, laterale greco pescato in prestito dal Panathinaikos, alla prima in serie A. La dinamica del gol è la fotografia della partita: cross di  Diamanti da sinistra, pasticcio difensivo dei viola e staffilata nell'angolino dell'affamato greco. II rossoblù che rischiano però sull'ultima azione: Khrin lasciava Toni solo in area, ma la punta mandava alto da due metri il pareggio al 92'. Per sognare la Champions c'è ancora molto da lavorare. 
Due mesi e 20 giorni di carcere per aver rubato due estintori da una scuola. Dovrà scontarli un 19enne parmigiano che la notte del 10 gennaio dell'anno scorso si è introdotto nell'edificio che ospita le elementari di Carignano - parte dell'istituto comprensivo Verdi di Corcagnano - e ha sottratto gli estintori, per poi usarli contro alcuni malcapitati nel parcheggio di un supermercato, finiti in ospedale. Il ragazzo ha patteggiato ma durante il processo l'Avvocatura dello Stato di Parma non si è presentata per difendere gli interessi della scuola danneggiata, che era parte lesa. Se ne lamenta il gruppo Maestri e maestre autoconvocati di Parma, che in un comunicato scrive: "Lo abbiamo visto, già di recente, quando sono state giudicate persone accusate di rilasciare illegalmente titoli di studio e quando un uomo ha tentato di farsi assumere come insegnante sulla base di false dichiarazioni. La stessa Avvocatura dello Stato di Bologna è invece puntualmente presente in qualsiasi procedimento che riguardi faccende scolastiche, quando si tratta di andare contro a qualche dipendente che si rivolge al giudice amministrativo a quello del lavoro per far correggere qualche atto viziato, in quel caso gli avvocati dello stato sono così zelanti da portare le questioni fino alla Corte di Cassazione. Due pesi e due misure: contro quelli compiono reati non si agisce mai e contro le persone semplici che chiedono la correzione di qualche errore lo si fa sempre". Conclude Salvatore Pizzo, portavoce dell'associazione: "Il solito ruggito del leone contro chi oneste persone che lavorano, auspichiamo che quei sindacalisti che dicono di essere attivi sul territorio pongano la questione di questa avvocatura a doppio binario". 
Migliaia di case senza acqua a Firenze. Poco prima delle 22 un guasto all'impianto di spinta dell'Anconella, alla macchina che serve a pompare l'acqua nelle case dei fiorentini. "Al momento ci sono i tecnici a lavoro, per risolvere la questione ma siamo già a conoscenza di disagi nella zona di Firenze Sud, spiega Publiacqua, la società che gestisce l'impianto e il servizio idrico in città". I tempi di risoluzione del problema appaiono ancora incerti ma Publiacqua e il Comune informeranno via via gli aggiornamenti tramite Twitter sull'account di Palazzo Vecchio. 
BOLOGNA - Stefano Pioli che fa? Si gode la vittoria in rimonta contro una Fiorentina fortissima? Macché. Sentitelo: "Dobbiamo dimenticare in fretta questa bella e importante vittoria, ci aspetta domenica una partita difficile, arriva una squadra che tra quelle che sono nella seconda colonnina della classifica ha grande qualità, ha giocatori di valore, ha organizzazione di gioco". Non vuole cali di tensione Pioli. Però, diciamola tutta, sono arrivati tre punti pesanti: "Vittoria importante  -  dice il tecnico - prestazione importantissima contro una squadra grandissima. Ma ripeto dobbiamo insistere, il traguardo è ancora lontano". Pioli è come il ciclista in fuga che vuole accumulare minuti e sta piegato sul manubrio. "Il nostro inizio è stato difficile - dice - seguivamo troppo i loro movimenti, quando si gioca con un assetto così avanzato bisogna avere il coraggio di accorciare le distanze tra reparti". Invece la difesa allungava la squadra. E la Fiorentina ha colpito: "Con un pizzico di rammarico sull'azione  -  dice ancora Pioli - perché avevamo recuperato due volte quel pallone e per due volte lo abbiamo perso facendoci trovare impreparati". La ripresa però ha visto un Bologna cambiare marcia. Soprattutto sul piano mentale. "Ho detto ai miei che nelle difficoltà si vedono i grandi calciatori e soprattutto i grandi uomini. La risposta è stata questa, sotto il profilo del temperamento ci abbiamo messo tutto. E Diamanti è stato il trascinatore. Alla fine non aveva più fiato, faticava a seguire Valero, abbiamo rischiato". Eccolo, Diamanti, il capitano coraggioso. E' andato in crescendo dopo un avvio nervoso. E' entrato nelle due azioni decisive, ha lottato gagliardamente. "Una grande vittoria - dice il capitano felsineo - contro la Fiorentina che a mio avviso in questo momento è la squadra più forte del torneo dopo la Juventus". Il segreto? "Ci siamo guardati negli occhi all'intevallo. Ci siamo detti. Questi sono più forti, non c'è dubbio. Mettiamo tutto quello che abbiamo sul campo e poi alla fine vediamo. Così è stato, ci abbiamo messo il cuore". Ancora Pioli racconta come ha pescato la carta vincente, Lazaros Christodoulopoulos, arrivato dal Panathinaikos, match winner. "Può giocare come Alino in tutti i ruoli d'attacco, da rifinitore a esterno a prima punta - dice Pioli - è veloce e ha un bel tiro. Fortuna che stavolta l'ha fatto vedere". Leggi i commenti I commenti dei lettori 

ROMA - Il Sassuolo compie un altro passo verso la serie A. Espugna Ascoli (2-4) e porta a +10 il vantaggio sul Livorno, inopinatamente sconfitto al Picchi in rimonta (1-2) dal Crotone. In chiave play-off successi pesanti dell'Empoli (0-3) a Brescia e del Padova (1-0) sulla Juve Stabia. Avanti 2-0, il Modena si fa riprendere al 90' (2-2) dal Lanciano, non va meglio al Novara, agguantato nel finale (1-1) a Terni. In coda vittoria d'oro per il Vicenza a Grosseto (1-2) mentre la Reggina non va oltre l'1-1 nello scontro diretto con lo Spezia. Infine torna a complicarsi la situazione della Pro Vercelli, bloccata in casa sullo 0-0 dal Cittadella. Chiuderanno il programma, mercoledì, Varese-Cesena e Bari-Verona. ASCOLI-SASSUOLO 2-4 Il Sassuolo centra ad Ascoli il 4° successo consecutivo e si avvicina a grandi passi verso la serie A. La capolista si fa sorprendere dall'avvio deciso dei padroni di casa che passano già al 5' con un preciso destro in diagonale di Fossati su assist dalla destra di Feczesin. Il Sassuolo si rimbocca le maniche e, dopo una traversa di Pavoletti e un'occasione fallita da Berardi, pareggia (25') con Masucci che raccoglie un lancio dalle retrovia e infila l'angolo con un pregevole destro di controbalzo in girata dal limite. I neroverdi insistono e al terzo tentativo, dopo aver colpito anche un palo, passano (39') con Pavoletti che trova il modo migliore per festeggiare il rientro dalla squalifica per doping con un bel destro in girata nell'angolo su un cross dalla destra di Magnanelli. L'Ascoli scompare dal campo e, al 59', viene punito anche da Brardi che conclude una splendida azione iniziata di tacco da Masucci e rifinita con un cross dalla sinistra di Pavoletti. Il Sassuolo non è pago e al 70' cala il poker in contropiede con un pallonetto del subentrato Troiano. Solo dopo aver rischiato anche l'1-5 in altre due occasioni l'Ascoli tira fuori l'orgoglio e, all'84', riduce le distanze con un colpo di testa di Montalto. LIVORNO-CROTONE 1-2 Il Livorno domina per 30' il Crotone poi s'addormenta e incassa il 3° ko in 4 turni. Gli amaranto partono bene e dopo un'occasione mancata da Emerson, un palo e una traversa di Paulinho, sblocca il risultato proprio con l'attaccante brasiliano che riprende una corta respinta di Caglioni su una conclusione di Duncan. Sembra tutto in discesa per i labronici che, invece, si rilassano troppo e si fanno riprendere al 43' da Gabionetta che trasforma un rigore concesso dall'arbitro Pairetto per un fallo di Emerson su Ciano. Il Livorno accusa il colpo e il Crotone ne approfitta per ribaltare il risultato al 64' con Ciano che riprende una corta respinta di Mazzoni su un colpo di testa di Eramo. La replica degli uomini di Nicola è poco lucida e i calabresi ne approfittano per legittimare il successo colpendo nel finale anche un palo ancora con Ciano. BRESCIA-EMPOLI 0-3 Un Empoli cinico umilia il Brescia e aggancia momentaneamente al 4° posto il Varese. I toscani risolvono la gara con un avvio micidiale. Sblocca il risultato al 5' Saponara che, smarcato da Maccarone, batte Arcari con un preciso sinistro a fil di palo. Al 16' è il solito Tavano a raddoppiare con un bel destro nell'angolo dal limite al termine di una pregevole azione personale. Il Brescia sbaglia almeno tre palle per riaprire la partita con Caracciolo e in avvio di ripresa viene di nuovo punito da Tavano che insacca da due passi su assist dalla destra di Laurini. Il Brescia alza bandiera bianca e nel finale rischia anche l'onta dello 0-4 da Maccarone. La panchina di Calori è a forte rischio. PADOVA-JUVE STABIA 1-0 Il Padova torna alla vittoria dopo 7 turni e rimette piede nella zona play-off. Dopo un'occasione per parte (Cutolo e Improta) è Babacar, in avvio di ripresa (52') a siglare il gol-vittoria a porta vuota raccogliendo un assist di De Vitis, lesto ad approfittare di una difettosa presa di Seculin su un cross dalla sinistra di Cutolo. La Juve Stabia tenta la replica ma si rende realmente pericolosa solo in una circostanza, con Caserta. MODENA-LANCIANO 2-2 Il Modena si fa rimontare da 2-0 a 2-2 e sciupa la ghiotta occasione di risalire al 6° posto. I canarini partono forte e, dopo due occasioni mancata da Pagano e Ardemagni sbloccano il risultato con un colpo di testa di Zoboli su un angolo dalla sinistra di Piscitella. Il Lanciano manca il pari con Piccolo e Di Cecco e al 37' viene di nuovo punito dagli emiliani che raddoppiano con Ardemagni che si procura (fallo di Rosalia) e trasforma un calcio di rigore. Gli ospiti non si danno per vinti e, al 56', rientrano in partita con Falcinelli che trova l'angolo con un pregevole sinistro in girata dal limite. Con le due squadre restano in 10 (espulsi Gozzi al 73' e Rosalia all'82), il Lanciano trova la forza per crederci fino in fondo e viene premiato al 90': Paghera pesca in area Turchi che batte Colombi con un preciso destro a fil di palo. In pieno recupero entrambe le squadre hanno la palla per vincere ma prima Piccolo e poi Sturaro falliscono il bersaglio. GROSSETO-VICENZA 1-2 Il Vicenza passa nel finale a Grosseto e mette un piede in zona play-out. Gara a lungo dominata dai maremmani che dopo aver sfiorato il bersaglio con Mandorlini, Gimenez e Delvecchio falliscono clamorosamente il vantaggio al 56' con Piovaccari che manda malamente a lato un rigore concesso dall'arbitro Pinzani per un fallo di Camisa su Barba. La squadra di Morero non si scoraggia e dopo altre due palle-gol sprecate da Piovaccari e Mancino passa (71') con un perfetto colpo di testa di Delvecchio su lancio di Mancino. Il Grosseto si rilassa e il Vicenza ne approfitta: al 75' Som compie un fallo sul neoentrato Tiribocchi e consente a Bojinov di pareggiare dal dischetto. Sulle ali dell'entusiasmo i veneti insistono e, dopo una traversa di Bellazzini e un salvataggio sulla linea di Barba su un tiro di Bojinov, trova il gol da tre punti con lo stesso ex attaccante del Verona che, al 91', si fa trovare pronto all'appuntamento di testa su un cross dalla sinistra di Semioli. TERNANA-NOVARA 1-1 Il Novara si fa riprendere nel finale dalla Ternana e manca una buona occasione per avvicinare ulteriormente la zona play-off. Gli azzurri tengono meglio il campo nella prima ora di gioco e, dopo aver sfiorato i bersaglio con Lepiller, Pesce e Fernandes sbloccano meritatamente il risultato in avvio di ripresa con lo stesso centrocampista portoghese che gira in rete d'interno destro da due passi un cross dalla sinistra di Lepiller. La Ternana non ci sta e al 75' pareggia con Moriero che trasforma un rigore concesso dall'arbitro Palazzino per un fallo di Colombo su Ragusa. REGGINA-SPEZIA 1-1 La Reggina manca l'aggancio allo Spezia e resta impelagata in piena zona play-out. L'avvento di Cagli dà la giusta scossa ai liguri che partono bene e sbloccano il risultato ià al 12' con un bell'esterno destro in diagonale di Okaka lanciato in contropiede da Sansovini. La reggina non ci sta e, dopo aver sfiorato il bersaglio con Di Michele, Freddi, Campagnacci e Gerardi, pareggia meritatamente (48') con un gran destro da 28 mt, a fil di palo, di Colucci. La Reggina insiste ma il palo nega, poco dopo, a Gerardi il gol del 2-1. PRO VERCELLI-CITTADELLA 0-0 Non basta una volenterosa Pro Vercelli per venire a capo di un accorto Cittadella. Dopo un primo tempo equilibrato, con un paio di occasioni per parte (entrambe con Modolo i piemontesi, con Di Roberto e Paolucci gli amaranto) la squadra di Braghin prova a cambiare passo nella ripresa ma fallisce il gol-vittoria con Genevier, Eusepi ed Erpen. Leggi i commenti I commenti dei lettori 
