Lo sdoppiamento, l'identità segreta, il fingersi altro da sè sono i marchi di fabbrica di Oscar Wilde, geniale scrittore-commediografo dell'età edoardiana. Uno dei suoi lavori più noti è senz'altro "L'importanza di chiamarsi Ernesto", in cui il protagonista Jack-Ernesto Worthing finge di avere un fratello senz'arte né parte di nome Ernesto, nei cui abiti e sembianze si muove in società quando dalla dimora in campagna si trasferisce in città. Non so se la madre di Gulbis, celeberrima attrice lettone, ha mai portato in scena il capolavoro di Wilde, ma certo suo figlio Ernst-Ernesto oggi, negli ottavi degli Internazionali, s'è calato nei panni del suo avversario Rafael Nadal, costringendolo  a fare altrettanto. Lo scambio delle parti, Gulbis che fa Nadal, Nadal che fa Gulbis, è durato a lungo, due set e oltre. Come scrivevano un tempo i critici di teatro, è stata una rappresentazione riuscitissima, applaudita da un pubblico entusiasta. Eccone la sinossi. Nel primo atto Gulbis-Nadal, il lettone, fa il castigamatti, lasciando senza fiato il povero Nadal-Gulbis, lo spagnolo. Solo sul 5-0 Gulbis-Nadal concede al re della terra rossa la soddisfazione di un game: 6-1 il risultato. A metà del secondo atto la scena madre: Nadal-Gulbis si ribella, vuole tornare ad essere Nadal-Nadal, ma Gulbis-Nadal resiste, a lui la parte del mattatore piace e raramente un regista gliel'affida. Al decimo game, su suo servizio, Gulbis-Nadal si ritrova sotto 0-40, ma con caparbietà e fantasia - in altre parole:  con due ace, due sventagliate di diritto, una smorzata - si riporta sul 5 pari. Al secondo tentativo, però, Nadal-Gulbis finalmente s'impone, sfrutta il crescente tasso di errore del suo usurpatore e ridiventa Nadal-Nadal. E' lui padrone della scena, adesso, e l'atto - pardon, il set - finisce 7-5 a suo favore. Terzo atto. Ora sul palcoscenico ci sono Nadal-Nadal e Gulbis-Gulbis (che, attenzione, anche quando interpreta se stesso è un giocatore di non comuni qualità). Festival di ace di Ernst, quasi sempre sul filo dei 220 all'ora, ordinata difesa di Rafa che ritrova il passante incrociato e la smorzata irraggiungibile, scambi tesi e senza pause. Si chiude sul 6-4 per Nadal, con Gulbis che esce salutando il pubblico romano con un cenno che sembra un arrivederci. Ernst giocò peraltro il suo torneo migliore di proprio a Roma tre anni fa, quando eliminò al secondo turno Roger Federer in tre set (2-6 6-1 7-5) e toccò ancora a Rafa fermarlo, a fatica, in semifinale (6-4 3-6 6-4). Allora, tanto per confondere ricordi ed idee, era riccioluto e biondo, ora è castano. Che sia lui? Più che Wilde, potrebbe dircelo Pirandello. Scatenando le invidie dei miei venti lettori, rivelo che ho seguito accanto a Gianni Clerici, in tribuna stampa del Centrale, il match-commedia con Nadal e Gulbis. Calato il sipario, ho cercato nell'archivio di Repubblica cos'aveva scritto, Gianni, di Gulbis in passato. Autorizzato, cito. Davvero stupito che un giocatore così estroso venisse dal paese baltico che produce solo campioni di basket, Gianni una volta ne chiese ragione all'amico Alex Nikolic, allora coach di Gulbis, che gli rispose: "Il genio non è come la frutta, ananas in Africa, mele in Trentino". E poi, fulminante, la descrizione clericiana: "A me Gulbis appare come il Piccolo Principe in abiti di velluto cinti di pizzo". Insomma, "un predestinato". Twitter @claudiogiua 

Sono stati arrestati dalla squadra mobile della questura di Roma gli autori dell'omicidio di Azzam Gamal Aboue Elyazid Mohamed', l'egiziano di 49 anni, pestato e ucciso lo scorso 3 maggio nella Capitale all'Eur, in viale America. Si tratta di due cittadini romeni di 27 e 21 anni. Il loro fermo è stato convalidato ieri dal gip del Tribunale di Roma e i due sono ora in carcere con l'accusa di omicidio volontario in concorso. Il fermo è avvenuto sabato scorso, ma è stato reso noto solo oggi dopo la convalida. L'egiziano venne aggredito alla fermata dell'autobus con tale violenza da provocarne la morte. Le indagini, coordinate dalla procura di Roma - pm Paola Filippi -, e condotte dalla Squadra Mobile, hanno permesso di accertare che il delitto era maturato nell'ambiente della prostituzione, come "spedizione punitiva" nei confronti di Elyazid Mohamed, ritenuto autore di minacce rivolte contro alcune prostitute che lavorano in quella zona cittadina. Le indagini hanno permesso di raccogliere gravi elementi indiziari nei confronti dei due rumeni, fidanzati e protettori di due prostitute: si tratta di Dorel Petrica Manea, 27 anni, ritenuto autore materiale dell'aggressione mortale, con un precedente specifico per rissa e danneggiamento aggravato; Iulian Valuta, 21 anni, responsabile per concorso materiale. 
ROMA - Siena non molla. Completa la rimonta (75-69) in gara-4 dei quarti di finale play-off e riprende Milano sul 2-2 nella serie al meglio delle 7 partite. Nell'altro incontro della serata, Varese non chiude i conti a Venezia (84-72) consentendo ai lagunari di prendersi la soddisfazione di tornare a vincere un match di play-off dopo 26 anni. La serie ora è sull'1-3. Le gare-5 sono in programma sabato sera a campi invertiti. SIENA PAREGGIA - Siena sfrutta ancora una volta il fattore campo e raggiunge Milano sul 2-2 nei quarti finale scudetto piegandola per 75-69 in gara-4. Rispetto alla sfida di due giorni fa c'è stato molto più equilibrio, con le squadre sempre vicine: solo nel finale Siena ha piazzato l'allungo decisivo. I toscani partono bene (8-0 e poi 15-7 con due canestri consecutivi di Eze) ma l'Armani, trascinata da Langford, all'esordio nella serie dopo aver saltato le prime tre gare per un infortunio alla caviglia, replica con un controparziale di 11-2 che le permette il sorpasso. I padroni di casa provano a ripartire dopo l'intervallo (48-44), ma un parziale di 7-0 tutto firmato da Langford consente agli ospiti di rimettere la testa avanti. Si vira alla terza sirena con Siena ancora avanti di un punto (54-53). I toscani si affidano all'esperienza di Carraretto, autore in quel frangente di due triple fondamentali, mentre Milano ritrova i punti di un Gentile relegato spesso nel primo tempo in panca per problemi di falli. Siena confeziona nell'ultimo quarto il parziale decisivo di 11-0 per il quale sono determinanti i rimbalzi offensivi di Eze. L'italo-nigeriano alla fine cattura 12 palle sotto canestro, prendendosi la palma del migliore anche se Brown mette a segno 17 punti. Per Milano in doppia cifra solo Langford che chiude a quota 21. SIENA-MILANO 75-69 (20-19, 35-34, 54-53) Montepaschi Siena: Brown 17, Eze 14, Carraretto 14, Rasic ne, Kangur, Sanikidze 4, Ress 3, Ortner 2, Lechthaler ne, Janning 5, Hackett 10, Moss 6. All. Banchi. EA7 Milano: Giachetti ne, Hairston 8, Fotsis 2, Chiotti ne, Bourousis 8, Melli 4, Mensah-Bonsu 9, Bremer, Langford 21, Gentile 8, Green 6, Basile 3. All. Scariolo. Arbitri: Cicoria, Weidmann, Sardella. Note - Tiri liberi: Siena 11/16, Milano 9/15. Tiri da tre: Siena 6/25, Milano 6/15. Usciti per falli: Melli (Milano) al 39'38". Rimbalzi: Siena 37, Milano 34. Spettatori: 4.100. VARESE FALLISCE IL MATCH POINT - Varese fallisce l'opportunità di accedere per prima alle semifinali scudetto, consentendo a Venezia di cogliere il primo successo della serie e portarsi sull'1-3. La Reyer, che torna a vincere una gara playoff nel massimo campionato dopo ben 26 anni, mette subito in chiaro le cose dopo l'iniziale 3- 9 varesino: affidandosi alla principale arma degli avversari, cioè la velocità, abbinata a un'ottima zona, la squadra di Mazzon confeziona un parziale di 18-0 in meno di 4' che indirizza la gara sui binari a sé favorevoli. Vitucci tenta di affidarsi alla panchina per raddrizzare la baracca, ma con scarsi risultati: al 15' è infatti 43-22 e, nonostante un tentativo di reazione con i titolari di nuovo schierati sul parquet riesca a riavvicinare gli ospiti fino al -12 (45-33 al 18'), il finale di primo tempo è di nuovo di marca veneziana. Nulla cambia dopo l'intervallo lungo: Venezia sigla il nuovo massimo vantaggio, +22, in un paio di occasioni e, ancora una volta, Varese riesce ad avvicinarsi solo parzialmente (67-53 al 28') e mai sotto la doppia cifra. Nell'ultimo quarto, l'Umana commette l'errore di rallentare troppo, segna il primo canestro dal campo dopo 6' e permette agli ospiti di siglare un parziale di 11-2 che però non riesce a riaprire completamente (75-64 al 35'), i giochi. Venezia così controlla e porta a casa il punto della bandiera. VENEZIA-VARESE 84-72 (31-18; 52-33; 73-53) Umana Reyer Venezia: Clark 18, Bulleri 3, Diawara 14, Marconato 2, Zoroski ne, Szewczyk 11, Young 16, Bowers 8, Rosselli 6, Magro, Hubalek 6, Candussi. All.: Mazzon. Cimberio Varese: Sakota 15, Banks 12, Rush, Talts 5, De Nicolao 2, Green 11, Balanzoni ne, Bertoglio ne, Cerella 3, Ere 8, Polonara 2, Dunston 14. All.: Vitucci. Arbitri: Cerebuch, Martolini, Quacci. Note - tiri da 3 Venezia 9/20, Varese 8/25; tiri liberi Venezia 19/23, Varese 8/16. Rimbalzi Venezia 33, Varese 37. Uscito per 5 falli: Ere al 2'45'' del 4/4. Spettatori: 3.500. Argomenti basket basket play off 2013 montepaschi siena milano basket varese basket venezia basket Leggi i commenti I commenti dei lettori 
