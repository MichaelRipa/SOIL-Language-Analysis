BOLOGNA – Occasione persa per l’Inter al Dall’Ara contro il Bologna. L'1-1 impedisce agli uomini di Mazzarri di agganciare il terzo posto, ma il tecnico si dice soddisfatto pensando al gioco messo in mostra dai suoi ragazzi. ''Abbiamo creato tanto, ancora più che in altre partite. Poi, da come si era messa, sembrava una gara stregata che alla fine potevamo anche perdere. Abbiamo giocato una buona partita. Abbiamo commesso una serie di ingenuità sul loro gol, è vero. Poi, però, iabbiamo fallito tante occasioni''. CONTINUA PERCORSO DI CRESCITA - Mazzarri esalta Jonathan, autore del gol del pareggio. ''Sta giocando molto bene, come tanti suoi compagni. Abbiamo trasmesso in tutti loro grande 'autostima'. Sia lui che altri, adesso, stanno rispondendo bene sul campo. L'infortunio a Nagatomo? Domani vedremo – ha puntualizzato il tecnico dei nerazzurri -. Guarin e Palacio si sono mossi bene e hanno avuto diverse occasioni. Oggi però, purtroppo, non sono riusciti a metterla dentro. Stiamo facendo un buon calcio, ripeto: non raccogliamo tutti i punti che meritiamo solo per qualche piccolo errore, dovuto anche ad un po' di inesperienza. Continua il nostro percorso di crescita. Anche Juan Jesus, Taider e Rolando stanno migliorando gara dopo gara. Dobbiamo soltanto essere un po' piu’ incisivi. Quando si gioca bene, bisogna raccogliere i frutti. Sul gioco siamo andati bene anche questa sera, per i frutti dobbiamo aspettare. Recuperare il Napoli? Pensiamo a noi e alle nostre gare per ora''. Argomenti inter walter mazzarri Leggi i commenti I commenti dei lettori 
None Leggi i commenti I commenti dei lettori 
BOLOGNA – Un pareggio, quello interno con l'Inter, che fa bene alla classifica e riporta il sereno in casa Bologna. I rossoblu scavalcano la Sampdoria e abbandonano la zona retrocessione. Stefano Pioli guarda con soddisfazione alla prova contro gli uomini di Mazzarri. "Il punto di stasera sposta poco, ma la prestazione dà continuità alle ultime sei partite, molto differenti dalle prime in cui le prestazioni non sono state all'altezza. La squadra ci ha messo tanto cuore, lo stesso che ci ha permesso di uscire da un momento delicato". Gli attaccanti fanno ancora fatica ad andare in rete. "Stasera mi serviva non dare riferimento alla difesa interista  -  ha affermato il tecnico emiliano -. Cristaldo doveva muoversi su tutto il fronte offensivo. E faccio affidamento anche su Bianchi. I loro gol arriveranno. Le rovesciate di Kone? A volte le prova in allenamento, ma non troppo, sono sempre colpi estemporanei. Stasera contava la squadra". RISALIRE LA CHINA - Poi il tecnico rossoblù è tornato sulle voci di dissidi interni con il presidente Guaraldi: "Quello che è venuto fuori non è la realta', con il presidente ci confrontiamo spesso, discutiamo com'è normale, ma ci chiariamo sempre. Andiamo avanti insieme. Il modulo? Bisogna dare importanza agli equilibri. Quando in una squadra ci si aiuta, c'è determinazione, c'è voglia di fare, conta poco che ci sia una punta in più o in meno". Il Bologna sta risalendo la china dopo un inizio difficile: "Con il Verona abbiamo toccato il fondo  -  ha spiegato Pioli -, dopo quella partita abbiamo svoltato e siamo migliorati in tante cose, anche se dobbiamo crescere ancora. Per esempio recuperiamo tanti palloni, ma il primo passaggio ci riesce ancora troppo frettoloso e quindi sbagliamo e dobbiamo rincorrere un'altra volta. La partita di stasera l'abbiamo interpretata bene a livello tattico con le marcature individuali di Khrin e Perez su Taider e Alvarez e la copertura preventiva su Guarin uscendo dalla linea dietro. Non siamo mai stati piatti". Argomenti bologna fc stefano pioli Leggi i commenti I commenti dei lettori 
BOLOGNA - L'Inter non sfrutta i passi falsi di Napoli e Fiorentina e resta in quarta posizione a ridosso della zona Champions. Nel posticipo domenicale della 13/a giornata di serie A i nerazzurri vengono bloccati sull'1-1 al Dall'Ara da un Bologna cinico nel sfruttare una delle pochissime occasioni avute in partita e tenace e fortunato nel resistere all'assalto ospite nella ripresa. L'Inter resta, quindi, un tabù per la formazione emiliana che non batte in casa la rosa milanese addirittura dal 10 febbraio del 2002 quando sul fronte nerazzurro c'era ancora Clarence Seedorf. Il pareggio, però, sa di vittoria, perché la squadra di Mazzarri avrebbe meritato i tre punti viste le numerose occasioni da gol create, tra cui una traversa per tempo. OTTIMA INTER, MA OCCASIONE PERSA - Sorride amaro Mazzarri che aveva cullato a lungo l'opportunità di agganciare il Napoli al terzo posto dopo il ko inatteso degli azzurri al San Paolo contro il Parma. Il tecnico toscano che proprio a Bologna aveva iniziato da vice di Ulivieri la propria carriera da allenatore, ritrova Campagnaro dopo quasi due mesi dall'infortunio, ma perde in corso d'opera Nagatomo costretto a uscire nel primo tempo per un problema al polpaccio. Palacio e compagni giocano un ottima partita, concedendo pochissimo a un Bologna quadrato e ben messo in campo. I tanti errori sotto porta, un ottimo Curci e un pizzico di sfortuna in occasione delle traverse colpite da Guarin e Juan Jesus hanno fatto il resto. Va detto, però, che già dopo un quarto d'ora gli ospiti avrebbero meritato di restare in 10 per un fallo di Taider, già ammonito, ai danni di Diamanti in occasione dell'azione che ha portato al vantaggio emiliano. Banti ha chiuso più di un occhio in quella situazione. Al di là di questo si è vista un'ottima Inter. BOLOGNA, PUNTO CHE VALE ORO - Espulsione mancata a parte, il Bologna ha poco da recriminare. Pioli per l'occasione abbandona il vecchio 3-5-1-1 e affianca Kone all'ottimo Diamanti preferendo Cristaldo al "chiacchierato" Bianchi come vertice alto della squadra. La mossa si rivelerà quella giusta. In difesa torna Natali, ma il giocatore appare a tratti spaesato. I meriti del tecnico, però, non si limitano solo al cambio di modulo, ma anche nella decisione di confermare la fiducia al criticatissimo Curci dopo le ultime deludenti prestazioni. L'estremo rossoblu si è dimostrato l'arma vincente salvando più volte i suoi compagni con grandi parate. Un punto guadagnato quello dei padroni di casa che scavalcano al Sampdoria al quart'ultimo posto abbandonando per una domenica la zona rossa della classifica. IL MATCH - Gara ricca di emozioni al Dall'Ara. Parte con l'appeal giusto l'Inter che prova a chiudere immediatamente il Bologna nella propria metà campo, ma alla prima occasione gli emiliani passano in vantaggio grazie a un contropiede micidiale scaturito da un pallone perso di Taider a centrocampo (l'interista, già ammonito, andava espulso) sulla doppia pressione di Diamanti e Cristaldo, e finalizzato nel migliore dei modi da Kone che, a tu per tu con Handanovic, non sbaglia infilando lo sloveno sotto le gambe. La reazione nerazzurra è immediata, ma Curci è bravo a chiudere lo specchio della porta a Palacio. L'argentino ci riprova più tardi senza fortuna con un colpo di testa dal limite dell'area piccola. Nel finale ha del clamoroso la doppia occasione avuta prima da Alvaro Pereira, poi da Taider a porta praticamente vuota: i due non inquadrano lo specchio. In pieno recupero traversa di Guarin su una punizione dal limite deviata dalla barriera. Nella ripresa Jonathan riporta subito il risultato in parità sfruttando una sfortunata deviazione di Sorensen nella propria porta. La reazione emiliana non si fa attendere con l'ottima girata al volo di Bianchi, subentrato a Cristaldo, dai 25 metri che Handanovic vola a deviare. E' l'ultima azione d'attacco dei padroni di casa che si chiudono a riccio davanti alla porta difesa da Curci e resistono alla pressione sempre più insistente degli ospiti: Palacio prima, Guarin poi non trovano la porta e quando il colombiano ci riesce, l'estremo rossoblu è attento a deviare in angolo. In pieno recupero Curci si oppone a Rolando sugli sviluppi di un corner e quando non ci arriva lui ci pensa la traversa a negare a Juan Jesus il gol della vittoria. BOLOGNA-INTER 1-1 (1-0) Bologna (3-4-2-1): Curci 7, Sorensen 5.5, Natali 5.5, Antonsson 6, Garics 5.5 (23′ st Crespo 6), Perez 6 (30′ st Pazienza sv), Krhin 5.5, Morleo 6, Kone 6.5, Diamanti 6,5, Cristaldo 6 (1′ st Bianchi 6). (25 Agliardi, 32 Stojanovic, 31 Radakovic, 35 Cech, 7 Della Rocca, 13 Laxalt, 10 Moscardelli, 19 Christodoulopoulos, 12 Acquafresca). All.: Pioli Inter (3-5-1-1): Handanovic 6, Campagnaro 6 (40′ st Belfodil sv), Rolando 6,5, Juan Jesus 6, Jonathan 6,5, Taider 5.5 (11′ st Kovacic 5,5), Cambiasso 6.5, Alvarez 6, Nagatomo 5,5 (25′ pt A. Pereira 6), Guarin 6.5, Palacio 6. (30 Carrizo, 12 Castellazzi, 6 Andreolli, 4 Zanetti, 18 Wallace, 54 Donkor, 16 Mudingayi, 28 Puscas, 90 Olsen). All.: Mazzarri Arbitro : Banti di Livorno Reti : nel pt 12′ Kone, nel st 6′ Jonathan. NOTE : Angoli: 14-2 per l'Inter. Recupero: 1′ e 2′. Ammoniti: Taider, Morleo per gioco scorretto, Diamanti, Kone e Curci per proteste. Spettatori: 23.191 (di cui 13.295 abbonati) per un incasso di 434.504 (di cui 124.954 rateo abbonati). Argomenti inter bologna fc serie a Leggi i commenti I commenti dei lettori 
None Leggi i commenti I commenti dei lettori 
La sera che sancisce la tregua tra la curva e Guaraldi restituisce al Bologna un brodino caldo che tanto bene fa in notti in cui l’aria invernale rischia di portare con sé malanni di stagione. Lo stato di salute rossoblù invece migliora, lentamente, senza dare adito a diagnosi trionfali, ma portare a casa questo punto non può che fare bene. Non è che Pioli si sia reinventato Dr. House: spostare Kone più avanti, stringere i denti nei momenti più difficili – cioè negli ultimi venti minuti, fino alla traversa di Jesus al 92’ – e affidarsi a un Curci stasera decisivo in un paio d’occasioni è bastato per fare tornare Mazzarri a Milano un’altra volta deluso dal suo tete a tete col tecnico parmense. [[ge:rep-locali:rep-bologna:71864264]] Guaraldi, preoccupato da nuove contestazioni al punto da mettere in dubbio la sua presenza al Dall’Ara, arriva in anticipo e si siede assieme a Claudio Sabatini. Rimanendo forse stupito dal non sentire arrivare dalla curva la consueta pioggia d’insulti. Anzi, non ne arriva proprio neppure uno. I fischi dei tifosi sono tutto per l’arbitro Banti, protagonista di alcune decisioni discusse, come il mancato rosso a Taider, che – già ammonito – trattiene Diamanti nell’azione del gol di Kone, e per lo stesso franco algerino che a Bologna giocava fino a luglio. Avranno forse influito le parole di Pioli, che s’è detto deluso dal suo atteggiamento, ma per Taider sono stati fischi sonanti. Più semplice impostare le gare quando si passa subito in vantaggio, ma questo è un merito. È il 12’ quando Cristaldo in contropiede vede l’inserimento di Kone che solo davanti ad Handanovic lo batte senza problemi. La frittata rischia di combinarla un minuto dopo Sorensen, lasciando una palla d’oro a Palacio, ma Curci stavolta veste i panni dell’eroe e salva tutto. Buone le trame del Bologna, con Cristaldo che gioca di biliardo con Kone, che sulla trequarti è un altro giocatore, ma solo a tratti, perché poi col passare del tempo s’eclissa. Certo, l’Inter di occasioni da gol se ne mangia più d’una, prima e dopo il pareggio di Jonathan al 51’, con un diagonale che Sorensen devia alle spalle del suo portiere. Incredibile l’occasione per Pereira, che al 43’ non centra lo specchio a porta vuota; e le due traverse nei minuti di recupero di entrambi i tempi. Nel primo tocca a Guarin su punizione, nel secondo a Juan Jesus su calcio d’angolo. C’è un tempo anche per Bianchi, che sgomita e lotta e cerca il gran gol da lontano al 55’, ma trova soprattutto l’abbraccio di Diamanti all’ingresso in campo. Buon segno dopo le tante parole spese sul rapporto tra i due. Poi c’è da raccontare la rivincita su Curci, decisivo ancora al 62’ su Guarin e al 91’ su Rolando, in un finale che è tutto di sofferenza ma che consegna comunque al Bologna un punto prezioso. Intanto questo, mentre Guaraldi può regalarsi almeno una serata di quiete dopo tanta tempesta. Dopo la partita si sono verificati dei tafferugli in via Porrettana e un tifoso dell'Inter è rimasto lievemente ferito. Bologna-Inter 1-1 Bologna (3-4-2-1): Curci – Sorensen, Natali, Antonsson – Garics (23’st Crespo), Krhin, Perez (30’st Pazienza), Morleo – Kone, Diamanti – Cristaldo (1’st Bianchi). A disp: Agliardi, Stojanovic, Radakovic, Cech, Della Rocca, Laxalt, Lazaros, Acquafresca, Moscardelli. All: Pioli Inter (3-5-1-1): Handanovic – Campagnaro (40’st Belfodil), Rolando, Juan Jesus – Jonathan, Taider (11’st Kovacic), Cambiasso, Alvarez, Nagatomo (25’pt Pereira) – Guarin – Palacio. A disp: Carrizo, Castellazzi, Andreolli, Donkor, Wallace, Zanetti, Mudingayi, Olsen, Puscas. All: Mazzarri Arbitro: Banti di Livorno Reti: 12’ pt Kone, 6’st Jonathan Note: ammoniti Taider, Diamanti, Morleo, Kone, Curci. Spettatori 23.191. 
None Leggi i commenti I commenti dei lettori 
