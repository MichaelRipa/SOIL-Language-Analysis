AGRIGENTO - La Corte di assise di appello di Palermo ha confermato la condanna a diciotto anni di reclusione, inflittagli dal gup del Tribunale di Agrigento nel giugno dello scorso anno, al carabiniere Salvatore Rotolo di 40 anni, accusato, in concorso con ignoti, di avere ammazzato la sua ex compagna , la commessa ed ex modella Antonella Alfano, 34 anni, e averne bruciato il cadavere. Il delitto fu commesso il 5 febbraio del 2011. Il cadavere di Antonella Alfano venne trovato carbonizzato all'interno della sua Fiat Seicento in un dirupo lungo la provinciale che da via Papa Luciani ad Agrigento conduce fino alla strada statale 640. Inizialmente sembrava un tragico incidente ma prima alcuni rilievi sul luogo e poi l'autopsia arrivarono alla conclusione che Antonella Alfano era già morta quando quell'auto prese fuoco. Le fu trovata infatti una castagna conficcata in gola che, secondo il procuratore aggiunto di Agrigento Ignazio Fonzo e il sostituto procuratore Giacomo Forte, altro non era che il tentativo di inquinare le prove. Rotolo fu arrestato nel giugno del 2011 per omicidio preterintenzionale (ma la Procura aveva chiesto le manette per omicidio volontario). Nel corso delle indagini è emerso anche che Rotolo avrebbe agito facendosi aiutare da un complice tuttora rimasto ignoto. L'ex carabiniere si è infatti chiuso in un silenzio impenetrabile. Nel giudizio di primo grado la Procura aveva chiesto l'ergastolo, ma il gup del Tribunale di Agrigento Valerio D'Andria, al termine del processo celebrato con il rito abbreviato, lo condannò a 18 anni di reclusione . La Corte di Assiste di Appello ha anche confermato le provvisionali da versare alle parti civili e cioè la bimba nata dalla relazione tra i due, e i parenti di Antonella Alfano. 
Spiagge invase dagli immigrati che vendono di tutto: il parroco bacchetta gli operatori turistici  locali a Marina di Camerota. La tensione è salita lentamente, giorno dopo  giorno: molti commercianti ed operatori turistici  accusano gli extracomunitari  di concorrenza sleale: vendono false Lacoste e false  borse griffate, occhiali taroccati, torce per auto, i soliti foulard, magliette,  gioielli e mercanzia d’ogni tipo, a prezzi bassissimi. E qualche giorno fa gli  attriti si sono trasformati in insulti razzisti e spintoni in spiaggia. Una  brutta storia denunciata dal parroco di Marina di Camerota don Gianni Citro che  ha invitato i suoi parrocchiani ad aprire le porte agli immigrati. “Ho appreso  con grande dispiacere e imbarazzo- racconta il sacerdote - di maltrattamenti e  insulti razzisti subiti da alcuni immigrati che pacificamente avvicinavano dei  bagnanti sotto gli ombrelloni di uno stabilimento balneare. Considero – continua  il parroco – l’episodio inquietante. Ci sono alcuni operatori del settore  turistico ricettivo che, oltre a collocarsi in una posizione di presunta e  preoccupante superiorità razziale, si sentono continuamente aggrediti e  defraudati del frutto del loro lavoro – denuncia don Citro - senza un minimo spiraglio di quel rispetto umano e  di quella solidarietà con gli ultimi che sono il fondamento della civiltà del  Vangelo”. Sono centinaia gli ambulanti che nella stagione estiva invadono le frequentatissime  spiagge di Marina di Camerota. Contro gli extracomunitari, tuttavia, sono  insorti da sempre numerosi operatori turisti locali, impegnati a difendere i  propri interessi. Quest’anno il numero di venditori  ambulanti sembra essersi raddoppiato. Le spiagge del centro sono invase dai  venditori, la pineta del Mingardo si è trasformata in un immenso villaggio  abusivo per gli extracomunitari. “Cristianamente abbiamo il dovere di  considerare queste persone nostri amici e fratelli. Da parte mia – conclude il  sacerdote - affiancare queste persone nella loro disperata e pacifica ricerca  dei mezzi minimi di sussistenza è un compito a cui non rinuncio per nessuna  ragione e invito i miei parrocchiani ad aprirsi sensibilmente ad un’altra  visione del mondo, prendendo le distanza dagli arroganti e dai violenti”. E dal  consiglio comunale arriva la proposta dell’opposizione: spiaggia a numero chiuso  per i venditori ambulanti extracomunitari come già fatto in alcune località  della Toscana. “Gli ambulanti, quelli in regola con il permesso di soggiorno e  in possesso dell'autorizzazione per il commercio su aree pubbliche – spiega il  capogruppo della minoranza Pierpaolo Guzzo - potrebbero partecipare ad un  concorso per titoli (anzianità di presenza, e altro.). Gli autorizzati a vendere non  dovrebbero essere più di trenta fermo restando la possibilità di concorrere da  parte dei commercianti locali.  Un’iniziativa a favore dei venditori locali e del rispetto delle regole”. Argomenti cilento immigrati 
WASHINGTON - Gli Stati Uniti sospenderanno gli accordi di preferenze commerciali con il Bangladesh dopo la revisione degli standard di lavoro e di sicurezza del paese. Il Bangladesh rientra nel programma americano delle preferenze generalizzate, che prevede dazi bassi o pari allo zero su alcuni prodotti importati dai paesi in via di sviluppo. La revisioni degli standard è stata avviata in seguito al crollo della fabbrica in Bangladesh che ha causato più di 1.000 morti il mese scorso. Le sanzioni non riguarderanno, ha precisato il rappresentante Usa al commercio Mike Froman, l'abbigliamento - che è uno dei settori di punta dell'export bengalese. Gli Usa, ha detto Froman, sperano che le limitazioni sugli altri beni siano sufficienti a incoraggiare il Bangladesh a realizzare le riforme. Argomenti bangladesh stati uniti - usa 
FORTALEZA - Non basta una stoica Italia per fermare la Spagna. Gli azzurri si arrendono ai rigori ai campioni del mondo e si devono accontentare di andare a giocare la finale per il 3°posto alla Confederations Cup. Gli uomini di Prandelli hanno a lungo sognato di prendersi la rivincita dopo l'onta del 4-0 incassato nella finale degli Europei a Kiev ma alla fine si sono arresi dagli 11 mt dove la squadra di Del Bosque si è dimostrata implacabile, cinica nello sfruttare l'errore al 7° tiro di Bonucci. All'Italia resta, quindi, l'amaro in bocca ma anche la consapevolezza di aver capito di poter competere con le migliori. Una bella iniezione di fiducia in vista del mondiale del prossimo anno. PRANDELLI, TATTICA INDOVINATA - Per riuscire a imbrigliare il tiqui-tacca spagnolo Prandelli ha deciso di infoltire il centrocampo varando un attento 3-4-2-1 con Candreva e Marchisio a sostegno di Gilardino, chiamato a non far rimpiangere l'infortunato Balotelli, e Maggio e Giaccherini a presidiare le fasce. Mossa indovinata. Gli azzurri si sono chiusi a riccio con attenzione e in ripartenza hanno sovente messo in crisi i campioni del mondo, mancando solo in fase realizzativa. MAGGIO SCIUPA DUE OCCASIONI D'ORO - L'Italia ha trovato terreno fertile soprattutto dalla parte di Alba che, giocando troppo alto, ha consentito a Maggio di inserirsi spesso solitario in area. Il problema del tornante del Napoli è che non è stato sufficientemente lucido sottoporta, fallendo, a tu per tu con Casillas, le due migliori occasioni costruite dagli azzurri nei primi 45'. TORRES GRAZIA BUFFON - La Spagna ha stentato ad entrare in area ma nell'unica circostanza in cui è riuscita a perforare il muro azzurro ha rischiato di fare malissimo. Bene è andata al 37' che Torres, dopo essersi liberato di Barzagli, abbia malamente messo a lato un sinistro in diagonale da ottima posizione. DEL BOSQUE ARRETRA LA SPAGNA - Spaventato dalle ripartenze azzurre, Del Bosque nella ripresa ha ordinato alla Spagna di abbassare il baricentro. Pedro è andato a controllare Maggio e l'iniziativa dell'Italia si è fatta più prevedibile. Almeno quanto, però, la manovra della Spagna che, malgrado l'inserimento del volenteroso Navas a destra al posto di Silva ha faticato a farsi vedere dalle parti di Buffon. L'unica vera grossa opportunità è capitata in contropiede a Pedro che, però, spaventato dell'uscita alla disperata del portierone azzurro, ha calciato malamente a lato. PALI DI GIACCHERINI E XAVI - Inevitabili i supplementari dove un'Italia stanchissima ha sparato l'ultimo colpo in canna con Giaccherini che ha calciato sul palo un pallone arrivatogli tra i piedi dopo una respinta di Ramos su una girata di Giovinco, subentrato a Gilardino. La Spagna ha preso il sopravvento e bene è andata che a più riprese gli uomini di Del Bosque abbiano peccato di lucidità sotto porta fallendo tre nitide occasioni con Alba, Mata e Xavi che con un destro da fuori ha costretto Buffon a deviare il pallone sul palo. BONUCCI, ERRORE FATALE - Con l'affanno l'Italia ha raggiunto i rigori dove fino in fondo ha tenuto testa agli avversari: Candreva, Aquilani, De Rossi, Giovinco, Pirlo e Montolivo hanno risposto con freddezza a Xavi, Iniesta, Pique, Ramos, Mata e Busquets. Poi, però, è arrivato il momento di Bonucci che non ha avuto la lucidità necessaria per centrare la porta e ha consentito a Navas di mandare la Spagna per la prima volta in finale di Confederations. Toccherà ora al Brasile, specialista della competizione, provare a fermare un'armata che sembra invincibile. SPAGNA-ITALIA 7-6 dcr (0-0) Spagna (4-1-4-1): Casillas 7, Arbeloa 5.5, Piquè 6.5, Sergio Ramos 6.5, Jordi Alba 5, Busquets 6, Pedro 6 (34' st Mata 6.5), Xavi 6.5, Iniesta 7, David Silva 5 (7' st Jesus Navas 6.5), Torres 5.5 (4' pts Javi Martinez 6). (12 Valdes, 23 Reina, 2 Albiol, 5 Azpilicueta, 7 David Vlla, 10 Fabregas, 13 Mata, 14 Soldado, 19 Monreal, 20 Cazorla ). All.: Del Bosque. Italia (3-4-2-1): Buffon 6.5, Barzagli 5.5 (1' st Montolivo 6), Bonucci 6, Chiellini 7, Maggio 6.5, De Rossi 7, Pirlo 6.5, Giaccherini 7, Candreva 7, Marchisio 6.5 (34' st Aquilani 6), Gilardino 6 (1' pts Giovinco 6). (12 Sirigu, 13 Marchetti, 4 Astori, 5 De Sciglio, 14 El Shaarawy, 17 Cerci, 18 Montolivo, 23 Diamanti). All.: Prandelli. Arbitro : Webb (Inghilterra) 6.5 Sequenza rigori: Candreva (gol), Xavi (gol), Aquilani (gol), Iniesta (gol), De Rossi (gol), Piquè (gol), Giovinco (gol), Sergio Ramos (gol), Pirlo (gol), Mata (gol), Montolivo (gol), Busquets (gol), Bonucci (alto), Jesus Navas (gol) Angoli : 7-6 per la Spagna Recupero : 0' e 3'; 1' e 1' Ammoniti : De Rossi per gioco scorretto, Piquè per comportamento non regolamentare Spettatori: 64.800 Argomenti confederations cup nazionale italia Leggi i commenti I commenti dei lettori 
FORTALEZA (Brasile) - A testa alta. L'Italia cede ai rigori alla Spagna ma a fine partita  Cesare Prandelli non può che fare i complimenti alla sua squadra: "E' stata un'Italia bella e commovente. Stiamo crescendo". Negli occhi del ct resta la grande prestazione offerta per 120' dagli azzurri. "E' stata una prestazione ottima, abbiamo perso solo ai rigori dove tutto può sempre capitare. Abbiamo tenuto il campo con grande lucidità e personalità dal 1' all'ultimo minuto e questo mi fa ben sperare in vista del futuro. La Spagna è ancora davanti a noi perché lavora da anni su certi concetti con grande continuità, ma ci stiamo avvicinando. In questo momento vorrei rigiocare subito la partita, ma non in queste condizioni climatiche, davvero difficili". SIAMO SULLA STRADA GIUSTA - Il ct ringrazia i suoi ragazzi: "Sono stati commoventi ad avere ancora energie dopo 120' giocati con grande intensità e con un gran caldo. In queste condizioni, tra assenze e fatica, è quasi impossibile arrivare fino in fondo alla manifestazione ma ne traiamo le giuste considerazioni in vista del mondiale. Questa partita, comunque, è la riprova che siamo sulla strada giusta". Prandelli conclude con una dedica speciale: "Questa bella prestazione la dedichiamo a Stefano Borgonovo e alla famiglia: hanno vissuto un dramma con grande serenità e resteranno per sempre un grande esempio". LA DELUSIONE DI CHIELLINI - Sulla vittoria ai rigori della Spagna recrimina anche Giorgio Chiellini, uno dei migliori tra gli azzurri. "Siamo delusi per il risultato ma anche consapevoli del fatto che la partita degli Europei era stata condizionata da un calendario folle, così come è successo adesso. Siamo contenti, è andata meglio di quanto ci aspettassimo e se c'era una squadra che doveva vincere eravamo noi. Potevamo stare avanti 2-0 nel primo tempo, peccato perché ai supplementari invece non vedevamo l'ora che finisse. C'era un caldo incredibile, si faticava a respirare ed è stata dura arrivare fino alla fine". Sul rigore fallito da Bonucci, Chiellini dice di aver incoraggiato il compagno, "ma in questo momento non esistono parole giuste per consolare un giocatore, a mente fredda capirà. Si è preso questa responsabilità e va apprezzato. Dopo di lui sarebbe toccato a  me, poteva accadere a chiunque. Anche Baggio a suo tempo ha sbagliato". DOBBIAMO ESSERE ORGOGLIOSI - Ma si può tirare un primo bilancio di questa Confederations? ''Avevo detto che dovevamo prenderla come tappa di avvicinamento al mondiale - risponde Chiellini - e non come vendetta per gli Europei. Con il Brasile ci mancavano giocatori importanti come Pirlo, che anche zoppo fa la differenza, e oggi è andata come è andata. Abbiamo dimostrato che questa squadra trova sempre quel qualcosa in più, dobbiamo essere orgogliosi anche se rammaricati''. L'AMAREZZA DI MAGGIO - Anche Maggio è dispiaciuto: "Siamo stati superiori alla Spagna, ma ancora una volta siamo usciti ai rigori. Abbiamo dato l'anima, non abbiamo nulla da rimproverarci. Il gol mancato? Dispiace, il pallone non è voluto entrare. Speriamo di essere un po' più fortunati l'anno prossimo...". BUFFON E IL RIGORE DI INIESTA - Il portiere azzurro recrimina per le assenze che hanno costretto l'Italia a giocare in emergenza: "Sono orgoglioso di ciò che abbiamo fatto. Non è il caso di fare festa, però credo che in molti abbiano apprezzato il nostro modo di giocare e anche di soffrire - dichiara capitan Buffon -. Al momento dei rigori ho pensato a cosa sarebbe successo se ci fosse stato Balotelli, che non ne sbaglia mai uno. Ma eravamo rimaneggiati e in un caso come questo puoi fare poco. Mi dispiace soprattutto di non essere riuscito a bloccare il tiro di Iniesta. Mi è passato vicinissimo alla mano e se lo avessi preso ora forse staremmo a raccontare una storia diversa. Se fossimo stati al 100%, sarebbe finita diversamente". ADESSO L'URUGUAY - Nonostante la stanchezza, Buffon è convinto che l'Italia affronterà a testa alta la finale per il terzo posto contro l'Uruguay: "Se fossimo arrivati in finale, forse lo avremmo fatto a quattro zampe. Sarebbe stato comunque bellissimo perchè una partita del genere al Maracanà non capita tutti i giorni. Ora cerchiamo, nei limiti delle nostre forze, di replicare con l'Uruguay, perchè mancano ancora pochi giorni alle vacanze". Argomenti nazionale italia confederations cup cesare prandelli Leggi i commenti I commenti dei lettori 
E' stato un bellissimo, grandissimo, pareggio. Sì, abbiamo pareggiato contro i campioni d'Europa e del Mondo, nessuno si azzardi a dire che l'Italia è stata battuta dalla Spagna. Perché alle "Furie Rosse" non sono bastati novanta minuti, non sono bastati centoventi minuti, non è bastata la serie dei rigori, per aver ragione della squadra di Prandelli. Solo all'ultimo sospiro, quando il calcio lascia spazio alle suggestioni che può provocare una partita infinita, gli spagnoli sono riusciti a mettere dentro il pallone decisivo, dopo l'errore di Bonucci. Ma l'Italia, dicevamo, non ha perso contro la Spagna. Se queste sfide hanno un senso, perché non c'è un titolo in palio, l'Italia ha vinto. Ha vinto la sua paura della Spagna, quello che poteva diventare un complesso d'inferiorità, l'Italia ha battuto le proprie potenziali incertezze più ancora che i celebrati rivali. Insomma, sì, l'Italia ha vinto. Perché doveva vincere il timore di non potersela giocare alla pari. Invece è stato proprio così. Anzi, se proprio ci fosse stato un verdetto ai punti, non c'è dubbio che sarebbe stato favorevole agli azzurri. Favorevole a Candreva, che ha disputato una partita pazzesca. Favorevole a De Rossi, che speriamo abbia convinto definitivamente la Roma a non fare sciocchezze, perché un giocatore così - centrocampista o difensore - non si trova davvero. Favorevole al blocco juventino, che da Chiellini a Pirlo, da Marchisio a Giaccherini, ha tenuto in scacco i rivali del Barcellona. Ma è stata una partita che ricorderà anche e soprattutto Cesare Prandelli. Che non ha sbagliato una mossa e ha costretto Del Bosque alla serata più impegnativa da qualche tempo a questa parte. Deve essere stata una soddisfazione, per il nostro Ct, vedere Del Bosque seduto e sudato in panchina nelle serie dei tiri dal dischetto. Esausto e nervoso, non solo per colpa del caldo. Argomenti confederations cup nazionale italia Leggi i commenti I commenti dei lettori 
MADRID - Nessun accordo con Lionel Messi e il padre Jorge Horacio: il fisco spagnolo smentisce le indiscrezioni de "El Mundo" secondo cui, in cambio di 15 milioni di euro, i Messi saneranno la propria posizione ed eviteranno il processo per frode fiscale che li vede sotto accusa per poco più di 4 milioni relativi ai diritti di immagine del fuoriclasse del Barcellona per il periodo 2007-2009. Stando così le cose, Messi e il padre Jorge, che saranno chiamati a difendersi dalle accuse di frode fiscale il prossimo 17 settembre, rischiano fino a cinque anni di carcere e una multa fino a sei volte la cifra contestata. Argomenti calcio estero lionel messi Leggi i commenti I commenti dei lettori 
WASHINGTON - Dopo mesi di battaglia legislativa, il Senato americano ha approvato la riforma dell'immigrazione, fortemente voluta da Barack Obama e attesa da anni da oltre 11 milioni di immigrati irregolari in gran parte messicani. Il testo passa ora alla Camera che la esaminerà nei prossimi mesi. Un voto definitivo dovrebbe arrivare entro agosto, prima della pausa estiva. "Yes we can!", hanno gridato dalle tribune del pubblico decine di attivisti dopo l'annuncio del voto (68 contro 32) di un testo di rilevanza storica. Il voto finale ha leggermente deluso i sostenitori della riforma, che avevano individuato un tetto di 70 voti favorevoli come necessario per fare pressione sulla Camera dei rappresentanti, più conservatrice. La riforma prevede un percorso di regolarizzazione di 11 milioni di immigrati illegali, oltre che un investimento da 40 miliardi di dollari da distribuire in 10 anni per rafforzare il confine meridionale degli Stati Uniti e combattere l'entrata illegale dal Messico. "Il Senato ha fatto il suo compito. Ora tocca alla Camera completare il lavoro. E approvare una riforma migratoria necessaria all'America", ha commentato Barack Obama. Sulla riforma hanno buttato tutta la loro influenza i pesi massimi del partito democratico, a cominiciare dall'ex presidente Usa Bill Clinton che oggi dal suo seguitissimo account Twitter ha lanciato l'hashtag 'TimeIsNow', come dire 'è arrivato il momento', per spingere sulla riforma migratoria. "Sono ottimista - cinguetta l'ex presidente - sulla riforma. Farà l'America più forte". Argomenti immigrazione clandestina stati uniti - usa bill clinton barack obama 
