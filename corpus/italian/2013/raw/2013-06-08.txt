TEL AVIV - "Faccio i complimenti ai ragazzi, hanno giocato con personalità: spesso si dice che l'Italia snobba queste partite, io alleno un gruppo che non sottovaluta nessuno e stasera l'ha confermato, gestendo alla grande la partita". Devis Mangia omaggia i suoi ragazzi dopo il netto 4-0 rifilato ai padroni di casa di Israele: resta l'amaro in bocca per l'infortunio di Lorenzo Insigne. "A fine primo tempo ha detto ai compagni di squadra di tornare in campo con lo stesso atteggiamento, è un grande ragazzo: non ho ancora notizie sulle sue condizioni". PRONTI PER LA SEMIFINALE - Il commissario tecnico dell'Italia Under 21 ci tiene a sottolineare l'importanza del risultato. "Anche oggi siamo riusciti a non prendere gol, chi è superficiale può pensare che questa fosse una partita facile: non avevamo mai vinto in questo modo contro questo avversario, è la prima volta che superiamo il turno dopo due sole partite. Adesso quello che conta è la qualificazione, aspettiamo un attimo e pensiamo alla sfida con la Norvegia, prima della semifinale: abbiamo già centrato un obiettivo importante, il primo che ci eravamo prefissati. Dovremo rimanere concentrati, giocando il nostro solito calcio, a prescindere da chi andrà in campo: ho 23 ragazzi che meritano di essere qui, ragionerò in funzione dei recuperi e andrà in campo l'11 migliore. Non so chi passerà di là, chiunque incontreremo sarà un avversario tosto, deciderà il destino". GABBIADINI: VOGLIAMO VINCERE - Mattatore del match è stato Manolo Gabbiadini, autore di una doppietta. "Per un attaccante segnare è importante, specialmente in una gara fondamentale per noi: dovevamo vincere, in tanti avrebbero snobbato questa partita ma siamo stati bravi, mettendoci la giusta intensità e portando a casa i tre punti. Vogliamo arrivare in fondo e vincere l'Europeo, ce la metteremo tutta: noi scendiamo in campo in ogni gara come se fosse l'ultima, dobbiamo mantenere questa concentrazione e alla fine tireremo le somme". SAPONARA RINGRAZIA MANGIA - Una maglia da titolare ripagata con il gol che ha aperto le danze: Riccardo Saponara spende parole importanti per il ct e per i compagni di squadra. "Ringrazio il mister e il gruppo per avermi permesso di essere qui - afferma riferendosi alle polemiche legate ai playoff promozione con l'Empoli - e sono convinto che arriveremo lontano. Sognavo il gol, è arrivato grazie a una splendida azione: la nostra è stata una grande prestazione di squadra, il gruppo è solido e giochiamo tutti bene. Ora siamo qualificati, pensiamo prima alla Norvegia e poi alla semifinale". Argomenti nazionale under 21 europeo under 21 devis mangia riccardo saponara manolo gabbiadini Leggi i commenti I commenti dei lettori 
Sette ore di interrogatorio. Per la prima volta dopo un mese di carcere, il produttore cinematografico e promotore finanziario napoletano Eduardo Tartaglia ha accettato di rispondere alle domande dei magistrati che gli contestano di aver riciclato in Svizzera sette milioni del clan camorristico Polverino. Assistito dagli avvocati Rino Nugnes e Giovambattista Vignola, l'indagato ha preso posto nell'ufficio dei pm Antonello Ardituro e Marco Del Gaudio, che con il procuratore aggiunto Giovanni Melillo coordinano l'indagine condotta dai carabinieri del Nucleo investigativo del comando provinciale. Con la stessa accusa è in cella anche Rocco Zullino, broker di Lugano e collaboratore di Tartaglia. E nell'inchiesta è stato perquisito anche l'ex vice capo dell'Aisi Franco La Motta, indagato a Napoli per associazione a delinquere con riferimento ai suoi rapporti con Tartaglia e a Roma con l'accusa di peculato per l'investimento di dieci milioni del fondo Fec del Ministero dell'Interno. Agli atti è allegata anche una foto scattata in un ristorante quando nulla avrebbe lasciato presagire la bufera giudiziaria che, agli inizi di maggio, ha colpito il produttore cinematografico e l'alto dirigente del Viminale. L'istantanea ritrae quattro persone. Al centro ci sono Tartaglia e La Motta. Ai lati, il bomber del Napoli Edinson Cavani e il capitano della squadra Paolo Cannavaro. La fotografia è stata sequestrata dai carabinieri nel corso della perquisizione in casa del promotore finanziario. I pm Ardituro e Del Gaudio l'hanno depositata nei giorni scorsi al Riesame. I due calciatori, va chiarito, sono completamente estranei all'inchiesta. Secondo gli inquirenti anche questo, come altri elementi, conferma il solido legame tra Tartaglia e La Motta (peraltro anche parenti) e la capacità del promotore finanziario, anche grazie all'attività professionale svolta nel mondo dello spettacolo, di venire a contatto con possibili clienti ai quali proporre investimenti. Proprio come accaduto nel caso dei 10 milioni del Fondo edifici di culto del Viminale. Somma che, secondo quanto riferito ai magistrati da Zullino (difeso dagli avvocati Filippo Liguori e Giovanni Giacomini), sarebbe stata definitivamente "prosciugata" tra il 2008 e il 2009. O come stava per capitare a un altro calciatore, il capitano della Nazionale Gigi Buffon, che agli inizi di marzo avrebbe dovuto affidare a Tartaglia una decina di milioni da investire in metalli all'estero e poi cambiò idea. Nel corso dell'interrogatorio tenuto in Procura, Tartaglia ha risposto a tutte le domande, comprese quelle relative agli estratti conto falsificati al computer e inviati ai clienti allo scopo di "tranquillizzarli". Ora la sua versione passa al vaglio degli inquirenti. Attraverso l'avvocato Roberto Zanotti, La Motta ha invece presentato ricorso al Riesame per ottenere la restituzione del materiale sequestrato durante la perquisizione. Argomenti riciclaggio 
Il ristorante Vittoria a Tigliole esiste dagli inizi del secolo, che per i tempi effimeri della gastronomia significa da sempre. Così non nascondiamo lo stupore nel leggere un menu che a fianco di grandi, consolidati, piatti che sopravvivono giustamente alle generazioni, come il risotto alla coda di bue o gli agnolotti orgogliosamente "gobbi" (perché qui siamo nell'Astigiano, mica nelle terre dei pizzichi), propone vivande dalle preparazioni e cotture intriganti e moderne. Dunque il ristorante Vittoria ha tutta la nostra ammirazione, perché se sei anzianotto non è facile stare al passo con i tempi, tenere le cose vecchie e buone, spolverare quelle abusate e introdurre con garbo quelle nuove. Delle cose vecchie e buone, oggi, non diciamo. Quanto al "moderno", ci sono piatti di gran pregio dai sapori lievi e piacevoli, come la "triglia scottata con gamberi, erbe aromatiche, emulsione al latte di mandorle e ostrica con crema di zafferano", ad esempio. Mille ingredienti tenuti miracolosamente insieme dalla leggerezza e dall'equilibrio. Analogo, apprezzabile, risultato nei "ravioli inversi di patata viola con verdure croccanti e crema di parmigiano reggiano invecchiato 24 mesi", in cui l'iniziale dominio di contrasti sfuma in un piacevole amalgama finale. Roba da scarpetta, per intenderci. Meno interessanti, invece, altre portate che abusano di gelati e spume, come l'"evoluzione della parmigiana di melanzane" che abbiamo trovato poco definita e un po' grossolana. Chiudiamo con un ottimo "maialino da latte laccato con miele d'acacia e salsa alla soia, bietola marinata gelatina di pompelmo e composta di peperoni verdi di nonna Gemma" che di nuovo ci affascina per l'equilibrio da farmacista e per il legame sentimentale con la tradizione. In fondo basta citare la nonna. Servizio preciso e cortese, carta dei vini di alto livello. Conto sui 60 euro. Ristorante Vittoria, via Roma 14, Tigliole d'Asti (AT), tel. 0141/667713, infocavittoria. it. Chiuso i giorni feriali a pranzo, domenica sera e lunedì cavallitoelamacchia@gmail. com Leggi: Sapori generosi, carrelli divini nella baita felice con vista lago Argomenti pranzo da re cavallito e lamacchia 
FIRENZE - "Non c'erano alternative, tornare al voto avrebbe creato un caos istituzionale ancora maggiore". In un Salone dei Cinquecento di Palazzo Vecchio pieno fino al limite consentito, il presidente del Consiglio Enrico Letta difende con pacatezza la scelta del governo di larghe intese. E la difende anche quando il direttore di Repubblica Ezio Mauro, che lo ha intervistato nel corso della 'Repubblica delle Idee', lo incalza ricordando le riserve dell'opinione pubblica di centrosinistra. VIDEO: TUTTA L'INTERVISTA "Non avrei mai pensato di trovarmi in questa situazione, ma la soluzione del governo di larghe intese rappresenta una rivoluzione. E ci troviamo oggi in una situazione di eccezionalità. I nostri elettori, nonostante l'impressione che fossimo al tracollo, alle amministrative hanno confermato il loro appoggio". Eppure c'è qualcuno, osserva Mauro, che vuol dare fondamento ideologico a questa maggioranza: "Non c'è bisogno di nessuna pacificazione. Non mi sento Togliatti dopo la guerra, nè Aldo Moro o Berlinguer e mai mi paragonerei a loro. Siamo in un momento diverso, un momento in cui c'è bisogno che questo tentativo abbia successo. Il mio è un governo di servizio al Paese e di necessità. Questo è l'unico pertugio e bisogna passare attraverso questo sentiero". Ma non è Berlusconi, chiede Mauro, il vero 'driver' del governo? "Lunedì pomeriggio ci renderemo conto che non è così e che gli elettori sono consci che non c'è qualcuno che ci detta la linea". E d'altro canto le vicende giudiziarie di Berlusconi non influenzeranno la vita della maggioranza, dice Letta: "Penso che l'equilibrio che c'è in Italia  reggerà e che sia inutile agitare le acque o sventolare bandierine. Ora tutta la maggioranza sia responsabile". Con la crisi che morde e le urgenze che solleva però non è inopportuno mettere mano alle riforme costituzionali? Letta non la pensa così. "Non si può immaginare di toccare la legge elettorale senza toccare il punto principale richiesto dall'opinione pubblica,  cioè la riduzione del numero di parlamentari: non possiamo avere in Italia il doppio dei parlamentari Usa e quel numero è scritto in Costituzione. È il vero tema che ha portato all'instabilità di oggi e la chiave è la fine del bicameralismo perfetto". Per questo però si deve cambiare tutto uscendo fuori dalle regole che la stessa Costituzione prevede all'articolo 138? "Questo sistema è incompatibile col 138 perché una Camera da sola non cambierà il suo ruolo, ci vuole spinta esterna" E per questo è stata prevista una "commissione di 40 persone che farà una proposta alle Camere". L'ultima parola, dice Letta, ce l'avranno comunque i cittadini attraverso un referendum popolare". Il direttore di Repubblica richiama l'attentato in Afghanistan, ad opera di un bambino di 11 anni: "E' una notizia tremenda, ci stringiamo attorni ai familiari del capitano La Rosa. Questa notizia ci ha  fatto ripiombare in una situazione che speravano superata. Si deve ripensare allo strumento delle missioni all'estero. C'è un cronoprogramma che ci porterà fuori l'anno prossimo". Molte intenzioni, ma ancora poche cose concrete caratterizzano questo governo, osserva Mauro. E il premier rivendica: "Sono 38 giorni che siamo al lavoro, ma è già partita l'operazione degli ecobonus, che rimborsano il 65 per cento della spesa sostenuta per i lavori di ristrutturazione. C'è stato poi il rifinanziamento della Cassa integrazione". Ma l'aumento dell'Iva che era stato previsto dal primo luglio riusciremo ad evitarlo? "Dico che ci proveremo a evitarlo, ma che non lo decidiamo noi: quell'aumento nasce nel 2011. Faremo di tutto per evitare l'aumento ma tra i poteri del governo non c'è quello di stampare moneta". Quanto all'Imu "c'è l'impegno a riformarla entro la fine di agosto. Voglio rispettare i tempi, ma senza sfasciare i conti pubblici, come l'Italia era abituare a fare scaricando ora le conseguenze sui nostri figli". La lotta alla disoccupazione giovanile è una assoluta priorità. Solo da poco però, rivendica Letta, è diventato il tema centrale della discussione europea. Un tema che 38 giorni fa", prima della nascita del governo, "nell'agenda europea non c'era. E bisogna riuscire a fare un credito d'imposta per promuoverla". E se oggi è al centro dell'agenda europea il merito è proprio del governo italiano, dice Letta. Convinto che "dalla crisi si esce solo con più Europa". Come la mettiamo con euroscettici come Berlusconi, che chiede di piegare Angela Merkel o, nel caso non ci si riuscisse, di tornare indietro? "Uscire dall'euro sarebbe il disastro finale dell'Italia, sarebbe un errore gravissimo, ma quando dico che è l'Europa che ci può salvare, penso a un'altra Europa". Quale? Letta cita tre cifre per dare il senso dell'urgenza del cambiamento: la popolazione europea è il 7 per cento di quella mondiale ma gode del 25 per cento della ricchezza e del 50 per cento del welfare. Dunque, dice il premier "o noi europei capiamo che andando avanti così non potrà più funzionarie o ci mettiamo al lavoro per una Europa diversa. E l'Italia può diventare il rompighiaccio per arrivare all'unità politica: il semestre di presidenza italiana della Ue, il prossimo anno, è una grande occasione". L'occasione per gli Stati Uniti d'Europa. Letta rivendica anche la scelta sul finanziamento ai partiti: "Abbiamo istituito una vera possibilità di scelta col meccanismo del 2 per mille e penso che sia di trasparenza pura: se il cittadino firma il 2 per mille va ai partiti, se non firmo i soldi vanno allo Stato. Quindi se un cittadino non vuole dare un contributo non loda. Invece ci sono state falsificazioni, in particolare dal M5S che ha una parte del merito ed è incredibile che non lo rivendichi". Ora però, dice Letta, "sulle riforme spetta al Parlamento fare la sua parte". A partire dalla legge elettorale perché "col Porcellum non si può tornare a votare". Solo che Letta lo ammette: "Per ora l'accordo non c'è. Spero che i partiti trovino un accordo su questo". Le ultime battute dell'intervista virano sul Pd. Com'è stato possibile il disastro politico al momento dell'elezione del presidente della Repubblica? "E' evidente che il Pd è esploso dopo il voto, e sono ancora incredulo per ciò che è accaduto nella elezione per il Quirinale. Mi chiedo ancora chi fossero i 101 che hanno votato contro. Il Pd è stato il sogno di una vita. E il passaggio che stiamo vivendo è passaggio di franchezza che può servire per sciogliere i nodi". Ma con il sindaco Matteo Renzi che lo ascolta in prima fila? Hanno pranzato assieme e per un'ora e mezzo sono rimasti soli a parlare. Cosa si sono detti? "Chi pensa che noi rinverdiremo antiche storie di galli nel pollaio, ha sbagliato film", dice il premier. Che ha probabilmente confermato il suo sostegno, nel caso il sindaco sciolga le riserve e si candidi ufficialmente alla guida del Pd. D'altra parte, conclude Letta, per fare bene politica, "bisogna saper dire tanti no e i sì giusti, perché la politica è anche, mi si permetta, questione di palle". Poi Letta esce da Palazzo Vecchio e al momento di salire in macchina saluta il sindaco dandogli il "cinque" davanti alle telecamere. Argomenti riforme centrosinistra europa afghanistan centrodestra letta mauro enrico letta ezio mauro silvio berlusconi Leggi i commenti I commenti dei lettori 
Circa seimila spettatori, mille in più dell'anno scorso, hanno colorato gli spalti dello stadio Nebiolo per il 19° Meeting Internazionale di atletica leggera organizzato dal Cus Torino. C'era molta attesa per il ritorno alle gare di Dayron Robles, dopo dieci lunghi mesi di inattività. Nonostante gli appena 26 anni, il cubano è sembrato un ex atleta. Ha infatti chiuso mestamente al sesto posto, lasciando il primo gradino del podio allo statunitense Omoghan Osaghan (13''49). Il crono, impietoso, ha sentenziato per Robles un deludente 13''82, quasi un secondo sopra al suo ex primato mondiale. "Mi sono sentito come un bambino alla sua prima corsa a ostacoli  -  ha commentato il cubano di Guantánamo -. Ci vorrà un po' di tempo per tornare sui miei standard abituali". A causa di alcune divergenze con la sua federazione, Robles ha deciso di gareggiato a titolo personale, indossando una t-shirt di Torino Capitale dello Sport 2015. Le altre stelle del Meeting, la statunitense Lolo Jones e la pin up russa Darya Klishina, hanno ottenuto due secondi posti rispettivamente nei 100 ostacoli vinti da Queen Harrison (12''64), nuovo record del Meeting) e nel lungo dominato da Funmi Jimoh (6.63). Nel giro di pista successo di Chiara Bazzoni in 52''64 e, tra gli uomini, di Matteo Galvan in 46''40, oro agli Euro Indoor del 2009 nella 4x400 che infiammò il pubblico dell'Oval. Soltanto secondo in 46''87 il valsusino Michele Tricca (Fiamme Gialle), che ha comunque confermato il minimo per gli Europei Under 23. Se Silvia Salis ha rispettato i pronostici nel martello, vincendo con 67.87, l'italo-cubana Yadisleidis Pedroso, neo primatista italiana dei 400 ostacoli in 54''54, ha invece deluso le aspettative chiudendo al quinto posto in 56''86. Podio internazionale nei 100 femminili, con la statunitense Chauntae Bayne (11''31) che ha preceduto l'ucraina Olesya Povh (11''40) e la giamaicana Aleen Bailey (11''50). Il giamaicano Harvey si è invece imposto nei 100 maschili in 10''26, beffando al photo finish di un solo centesimo l'azzurro Michael Tumi, fresco di primato personale sulla distanza (10''19) e di record italiano con tanto di bronzo europeo nei 60 indoor (6''51). "Peccato, mi è mancato qualcosa negli ultimi dieci metri, ma sono comunque contento  -  così l'atleta delle Fiamme Oro -. Il mio obiettivo è scendere sotto il muro dei 10''15". Si è dovuto accontentare del quarto posto, invece, il torinese Fabio Cerutti (10''42). L'altro sprinter sabaudo, Davide Manenti, ha invece dominato i 200 in 20''79, bissando il successo del Meeting dell'anno scorso. 
Mamma mia, che male: martedì, con gli amici, siamo andati da Massimo Bottura a Modena. Uhi, che dolor: evento indimenticabile, per carità, coltissimo, siderale, ma ho un livido sul portafoglio che non passerà presto... Meno male che di solito mi contento di più tradizionali ma non meno gustosi manicaretti. Per dire: il giovedì precedente sfido la potenza del mio JTD e con l'amico Leo puntiamo verso Biella. Motivo? Ma per provare La Baracca, naturellement, una delle tappe più sicure della città. E in effetti giungiamo in un posto che sa di solido, con pareti gialle, quadri, tovaglie eleganti, sale piene d'avventori prandiali. Il menu parla poco e chiaro: antipasti al carrello, due risotti, due agnolotti, uno gnocco, il bollito, il brasato, la trota, le lumache e basta parej. Di antipasti ci facciamo fare un mix (10 euro) - insalata russa, viennese (coi viuste, come li chiama il mio primogenito), cipolline, lingua, trota, vitello tonnato - cui sommiamo un discreto affettato misto (6 euro). Ma il bello arriva con i primi: il risotto in "Cagnone", cioè con le tome (6), e la panissa (con salsiccia, salame, fagioli; 6) sono bombe atomiche. Alla grande. Il mix di dolci è la seconda bomba al neutrino: bonet, panna cotta, creme caramel, torta di nocciole. Porzione pantagruelica, tutti buonissimi, costo 6 euro. In fin del conto, con una buta da 15 euro spendiamo 62,20, soddisfatti e annichiliti. Le ultime righe le uso invece per un appuntamento che adoro: mercoledì la mia amatissima Taverna di Frà Fiusch di Revigliasco ripete il "Mangiar per strada", cioè una cena maiuscola - asparagi e lardo di Moncalieri, sformato di salsiccia di Bra, tagliatelle con ragù e fave, galletto di Bresse, crostatina di ciliegie, vini - per la via pedonalizzata all'uopo (40 euro e c'è pure lo spazio bimbi con il menu a 15 euro; prenotazioni 011/8608224). Si sta sotto le stelle, si beve, si fa festa. La ristorazione dovrebbe essere sempre così: felicità. Baracca, via Sant'Eusebio 12, Biella, tel. 015/21941, www. baraccaristorante. it. Chiuso sabato e domenica l. iaccarino@edt. it Leggi: Una miriade di cosine sfiziose nell'audace menù di iFood Argomenti la tavola low cost luca iaccarino 
La ricerca della "vera" trattoria di Langa è uno dei tormentoni dei golosi piemontesi: ci si scambia questo o quel nome, alla ricerca di una autenticità che spesso è perduta. Qui a Cerretto Langhe siamo nella parte alta delle colline dove c'è meno turismo. Ed è più facile rimanere "veri": Massimo Torrengo, chef e proprietario della Trattoria del Bivio, lo ha fatto. Attenzione, autenticità non vuol dire banalità: in carta troverete tutti i classici della cucina piemontese, dalla carne cruda ai tajarin, dai ravioli alla trippa e alla panna cotta. Ma anche un po' di sano pesce cucinato con sapienza e qualche escursione internazionale: Torrengo è cuoco di buona tecnica (ha recentemente vinto un importante premio). Siete in Langa e quindi potrete bere benissimo. E se avete esagerato ci saranno alcune belle camere per accogliervi. TRATTORIA DEL BIVIO, Località Cavallotti, 9 Bivio Albaretto Torre (Cn), Cerretto Langhe. Tel. 0173/520383 www. trattoriadelbivio. it Leggi: L'Enoteca, ovvero l'eleganza del vino Argomenti saranno famosi marco trabucco 
