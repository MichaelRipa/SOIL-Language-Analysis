SALVADOR - "Stasera si è vista la vera Italia". Giorgio Chiellini predica fiducia malgrado il 4-2 incassato dal Brasile. "Ho visto la squadra in crescita rispetto alla gara contro il Giappone. Con un pizzico di fortuna potevamo pareggiare o vincere. Serviva questo tipo di partita contro il Brasile. Abbiamo Ci darà ancora più fiducia per far vedere che ce la possiamo giocare con tutte le squadre più forti al mondo". Sugli 8 gol subiti in 3 partite, Chiellini però ammette: "Sono un po' troppi. Abbiamo preso troppi gol su calcio piazzato, dobbiamo stare più attenti e rivedere qualcosa perché sono episodi che possono condizionare una partita". CANDREVA: RIPARTIRE DAL SECONDO TEMPO - Dello stesso avviso del difensore bianconero è Antonio Candreva: "Otto gol sono troppi, ma oggi siamo stati anche un po' sfortunati, abbiamo perso dei rimpalli sulle loro ripartenze, può succedere. L'importante è aver giocato un secondo tempo alla pari del Brasile. Dobbiamo ripartire da qui. Nel primo tempo avremmo dovuto osare di più. L'assenza di Pirlo e De Rossi? Sono due grandissimi giocatori, la loro mancanza si è sentita anche perché sono due punti fermi di questa Nazionale" sottolinea il centrocampista della Lazio. GIACCHERINI 'RINGRAZIA' THIAGO SILVA - Emanuele Giaccherini si gode la sua nuova bella prestazione, stavolta condita anche da un bel gol: "Balotelli mi ha dato una grande palla, poi ho visto Diamanti che stava andando verso la porta, Thiago Silva non ha chiuso e allora sono andato dritto. Thiago Silva? Scherzosamente sono contento che mi abbia un po' sottovalutato perché poi ho segnato. Mi faccio i complimenti perché sono rimasto freddo". SENTO LA FIDUCIA DI PRANDELLI - Dopo il gol di stasera, Giaccherini non si sente più o meno importante di altri giocatori: "Mi sento importante come tutti i giocatori. Chi va in campo si deve sentire importante. Ho la massima fiducia del mister. Punto cardine per il Mondiale? Non lo so, vivo il presente. Da qui a un anno possono succedere tante cose. Logico che il Mondiale sia il top però al momento non ci penso. Cercherò di fare il meglio. Conte? Sinceramente quando mi fa giocare do il massimo. Vediamo se con queste prestazioni l'anno prossimo mi farà giocare di più...". Argomenti nazionale italia confederations cup giorgio chiellini antonio candreva Leggi i commenti I commenti dei lettori 
BELO HORIZONTE - Con Italia e Brasile già in semifinale, il Messico ha battuto il Giappone per 2-1 grazie a una doppietta del 'Chicharito' Hernandez. Per Zaccheroni e De La Torre la partita è stata ottima soprattutto per testare soluzione tattiche e uomini in vista dei prossimi impegni. Il Giappone saluta il Brasile sicuro che tra dodici mesi farà ritorno nel paese sudamericano per prendere parte alla Coppa del mondo, mentre per il Messico decisive saranno le ultime quattro gare del girone centro-nord americano. Libere dall'obbligo di fare a tutti i costi il risultato, le due squadre hanno giocato con atteggiamento propositivo con il Giappone più attivo nei primi 45 minuti e il Messico cresciuto nella ripresa. Al 9' annullato il vantaggio del Giappone: Honda mette in mezzo per Okazaki che fa da sponda per Endo, il centrocampista dal limite calcia a rete trovando la deviazione decisiva, con il tacco, dello stesso Okazaki appostato al limite dell'area piccola. Per il guardalinee la posizione del numero 9 nipponico è però irregolare: una decisione parsa errata. Nella seconda metà del tempo sale la pressione del Messico che al 40' colpiscono un palo: Dos Santos va via sulla sinistra e mette in mezzo per l'inserimento di Guardado che in tuffo di testa anticipa la difesa trovando il montante. Non è così al 9' del secondo tempo quando Hernandez porta in vantaggio il Messico. Il giocatore del Manchester United sfrutta una gran giocata di Guardado dalla sinistra e sul cross teso dell'esterno salta di testa anticipando difensori e portiere. Sei minuti più tardi è Dos Santos a colpire ancora un palo con un gran tiro dalla destra. Né legni né il portiere Kawashima possono però opporsi al 21' al secondo gol di Hernandez: il 'Chicharito' è bravo a spingere in rete di testa un corner battuto da Dos Santos e prolungato da Mier. Il Giappone, fino a quel momento abbastanza passivo, prova in un paio di occasioni a portarsi dalle parti di Ochoa e colpisce al terzo tentativo: cross dalla sinistra di Endo che serve in mezzo Okazaki - per altro ancora una volta in posizione dubbia - che da due passi mette in rete nonostante l'opposizione dello stesso Ochoa. Al 47' Hernandez ha l'opportunità di siglare la tripletta personale con un rigore che lui stesso si era procurato, ma si fa respingere il tiro dagli 11 metri da Kawashima e spedisce il successivo tocco ravvicinato sulla traversa. Argomenti confederations cup nazionale giappone nazionale messico Leggi i commenti I commenti dei lettori 
SALVADOR - "Ho visto una squadra in crescita". Cesare Prandelli vede il bicchiere mezzo pieno nonostante l'Italia sia stata battuta 4-2 del Brasile e dominata nei primi 45'. "Abbiamo sbagliato l'approccio ma nel secondo tempo abbiamo fatto una grandissima partita e sul 3-2 avremmo meritato il pareggio. Purtroppo succede che quando giochi contro grandi calciatori basta un nulla che ti possono castigare. Peccato". Il ct analizza anche la prestazione dai suoi dal punto di vista della tenuta fisica. "La reazione c'è stata, abbiamo capito che sfruttando la profondità degli esterni avremmo potuto metterli in difficoltà. E anche dal punto di vista fisico è andata un po' meglio anche se si fa ancora un po' di fatica. Ma ci sono segnali che fanno ben sperare". BRAVI A REAGIRE ALLE AVVERSITA' - Già senza Pirlo, infortunato, e De Rossi, squalificato, Prandelli si è costretto in corsa a dover rinunciare anche a Riccardo Montolivo, uscito dopo una botta alla testa a causa di uno scontro di gioco. Ma non cerca attenuanti: "Abbiamo dovuto effettuare due cambi forzati e questo ci ha reso le cose un po' difficili. Ma nel secondo tempo abbiamo rivisto il nostro sistema di gioco e ha funzionato. Faccio i complimenti ai ragazzi per come hanno saputo adattarsi e reagire alle avversità. In particolare mi sono piaciuti Candreva e Giaccherini che hanno saputo interpretare bene le due fasi e i cambi di ruolo". CON LA SPAGNA DOVREMO OSARE DI PIU' - Ora, a meno di clamorose sorprese, l'Italia dovrà sfidare per un posto in finale la Spagna campione del mondo e d'Europa. "La Spagna, insieme al Brasile è la squadra più forte al mondo. Sarà una partita difficile ma ormai lo sarebbe stata con chiunque visto che siamo in semifinale. Noi siamo alla ricerca di una crescita e queste partite ci faranno comunque crescere. Per il resto c'è poco da dire, in due giorni non puoi correggere più di tanto. Vorrei solo che la squadra osasse un po' di più. Ma gli stimoli per far bene non mancheranno". TRAUMA CRANICO PER MONTOLIVO, ABATE TORNEO FINITO - "Abate ha avuto una lussazione della spalla che abbiamo ridotto subito dopo, adesso il ragazzo sta meglio, ma il suo torneo finisce qui". Così il medico della Nazionale Castellacci a proposito delle condizioni fisiche del difensore del Milan costretto ad uscire nel corso del primo tempo del match contro il Brasile. Montolivo, anch'egli sostituito nel corso dei primi 45', ha accusato un "trauma cranico, con leggero stato commotivo" ha detto Castellacci. "Adesso faremo una risonanza magnetica, non voglio preoccupare ma faremo una risonanza e solo dopo l'esito dell'esame strumentale potremo fare una diagnosi". Argomenti confederations cup nazionale italia cesare prandelli Leggi i commenti I commenti dei lettori 
SALVADOR - Ci toccherà di nuovo la Spagna (manca solo la matematica). All'Italia non riesce l'impresa di battere in casa il Brasile e in semifinale di Confederations Cup sarà costretta giovedì 27 a una temuta rivincita con i campioni del mondo, un anno dopo la lezione incassata a Kiev (4-0) nella finale degli Europei. Per approdare in finale, insomma, servirà una grande impresa. BRASILE, UNA VITTORIA PER LA GENTE - Ha vinto 4-2 il Brasile che per due ore ha almeno regalato qualche momento di spensieratezza a un popolo che continua ad essere in subbuglio e che anche durante la partita ha trovato modo per scaricare la propria rabbia per il caro-vita con manifestazioni di protesta che hanno richiesto l'intervento della polizia. AZZURRI BENE SUL PIANO NERVOSO - Malgrado entrambe le squadre fossero già qualificate, è stata partita vera. Combattuta e dura, con contrasti spesso ai limiti. A testimonianza che tra Italia e Brasile non potrà mai essere un'amichevole. La differenza è stata davvero sottile se si pensa che l'Italia, prima di incassare il gol del definitivo 4-2 ha mandato sulla traversa con Maggio la palla del 3-3. Gli azzurri hanno giocato a sprazzi e in maniera discontinua ma hanno dimostrato, con un ottimo finale, che sul piano nervoso ci sono. Continua a mancare la condizione atletica e a farne le spese in questo momento è soprattutto la difesa. Ma in questo periodo della stagione è difficile chiedere di più a giocatori che paiono centellinare le ultime energie. BRASILE, PARTENZA A RAZZO - Spaventato dall'avversario o forse deluso dalla prova caotica con il Giappone, Prandelli ha cambiato modulo varando il 4-2-3-1 con il tridente Candreva-Diamanti-Marchisio a sostegno di balotelli. La volontà di spaventare il Brasile è svanita dopo appena 3'. La Selecao, con una partenza fortissima, ha infatti subito impegnato Buffon con Hulk e messo alle corde la difesa azzurra, tanto da far subito correre ai ripari il ct che ha ordinato di passare a un più coperto 4-4-1-1 con Candreva e Marchisio tenuti più bassi. UN'ITALIA PIU' ACCORTA - Una mossa che ha dato i suoi frutti visto che, a poco a poco, il Brasile ha finito per trovare meno spazi e divenire più prevedibile. Non a caso per rendersi di nuovo pericolosa la formazione di Scolari ha avuto bisogno di un'invenzione di Oscar (colpo di tacco smarcante) che ha messo in condizione Neymar di battere a rete dalla sinistra: il diagonale si è perso di poco a lato. DANTE, 1-0 IN FUORIGIOCO - Nel frattempo l'Italia si è dovuta ulteriormente risistemare dovendo rinunciare per infortunio prima a Montolivo e poi ad Abate. Ko imprevisti che hanno costretto Prandelli a rivedere ancora tatticamente la squadra, spostando Marchisio in mezzo e a far entrare Giaccherini e Maggio. Gli azzurri non hanno subito contraccolpi ma, in pieno recupero di tempo, hanno comunque incassato l'1-0. Un gol beffardo, segnato in fuorigioco non rilevato da Dante, subentrato all'infortunato David Luiz, lesto a riprendere una corta respinta di Buffon su un colpo di testa di Fred. NEYMAR REPLICA A GIACCHERINI - Prandelli ha cambiato ancora, ordinando il 4-3-1-2 con Giaccherini dietro a Balotelli e Diamanti e l'Italia ha subito pareggiato in avvio di ripresa: Balotelli di tacco ha smarcato in area Giaccherini che con un preciso destro in diagonale ha battuto Julio Cesar. Neppure il tempo di assaporare l'1-1 che il Brasile è tornato avanti grazie a Neymar che si è procurato e ha trasformato una punizione dal limite battendo sul proprio palo un incerto Buffon. FRED GELA GLI AZZURRI - L'Italia si è riversata in avanti, ha sfiorato il 2-2 con una punizione da 30 mt di Balotelli ma su un lancio dalle retrovie di Marcelo si è fatta di nuovo infilare da Fred, bravo ad andar via a Chiellini e a scaraventare un gran sinistro sotto la traversa. CHIELLINI-GOL, MAGGIO TRAVERSA - Gara finita? Macché. L'Italia ha tirato fuori l'orgoglio e, dopo appena 5', ha riaperto il risultato con Chiellini che ha girato in rete una palla servitagli da Aquilani sugli sviluppi di un angolo. Stanco, il Brasile ha vacillato e per poco non ha incassato il 3-3 su una nuova azione da corner. Maggio all'80' è stato perfetto nell'inserimento sulla battuta di Candreva ma da due passi ha malamente spedito di testa il pallone sulla traversa. FRED CHIUDE I CONTI - Il Brasile ha ringraziato e, all'88', ha chiuso definitivamente in conti con Fred, lesto a riprendere una corta respinta di Buffon su un tiro dal limite di Marcelo. Andiamo dunque a Fortaleza. Con tante paura ma anche con una certezza. Coi rientri di Pirlo e De Rossi la squadra ritroverà anche il necessario equilibrio. Contro la Spagna sarà fondamentale. Italia-Brasile 2-4 (0-1) Italia (4-2-3-1): Buffon 5, Abate 6 (30' pt Maggio 6.5), Bonucci 5, Chiellini 6, De Sciglio 5.5, Montolivo s. v. (26' pt Giaccherini 6.5), Aquilani 5.5, Candreva 6, Diamanti 5.5 (27' st El Shaarawy s. v.), Marchisio 5.5, Balotelli 6.5. (12 Sirigu, 13 Marchetti, 4 Astori, 10 Giovinco, 11 Gilardino, 14 El Shaarawy, 15 Barzagli, 17 Cerci, 21 Pirlo, 16 De Rossi-squalificato). All. Prandelli. Brasile (4-2-3-1): Julio Cesar 6, Dani Alves 6, Thiago Silva 6.5, David Luiz 6 (34' pt Dante 7), Marcelo 7, Luiz Gustavo 6, Hernanes 6.5, Hulk 6.5 (31' st Fernando s. v.), Oscar 7, Neymar 7.5 (24' st Bernard s. v.), Fred 8. (1 Jefferson, 22 Cavalieri, 5 Fernando, 7 Lucas, 14 Filipe Luis, 15 Jean, 16 Rever, 21 Jo, 23 Jadson, 18 Paulinho). All.: Scolari. Arbitro : Irmatov (Uzb) 5. Reti : nel pt 46' Dante; nel st 6' Giaccherini, 10' Neymar, 21' Fred, 26' Chiellini, 44' Fred Angoli : 6-5 per l'Italia Recupero : 2' e 3'. Ammoniti : David Luiz, Neymar, Marchisio, Luiz Gustavo per gioco scorretto. Spettatori : 48.874. Argomenti confederations cup nazionale italia brasile calcio Leggi i commenti I commenti dei lettori 
"Questa sera scenderemo e ci riprenderemo il Csa murato su ordine della procura,  ma prima faremo un giro in corteo per il centro di Torino perché il Csa è di  tutta Torino". Con queste parole si è iniziato poco dopo le dieci e mezzo il corteo organizzato da Askatasuna per  protestare contro la decisione della procura di sequestrare il centro sociale  sulla riva del Po, storico punto di aggregazione dell'antagonismo giovanile. Il  clima e' tranquillo, qualche centinaia di persone in marcia nel centro di Torino  si mescolano alla movida del sabato sera. Punto di arrivo finale della marcia  saranno i Muri, dove potrebbero tentare di riaprire il Csa.Gli apripista del corteo indossano la ormai famosa maschera di Anonymus e scandiscono slogan come "Il Csa non si tocca" "Padalino te la sei cercata, ogni sgarbo una barricata" (Padalino è il nome del pm che ha firmato l'ordinanza di sequestro dell'immobile) e ancora "Il Csa non si tocca, lo riprenderemo con la lotta".  Dopo l'attraversamento di parte del centro, il corteo è tornato verso il Po per rioccupare il centro sociale dei Murazzi che  non è presidiato dalle forze dell'ordine per evitare problemi di ordine pubblico  e tensioni con i manifestanti, anche in vista dei festeggiamenti di San Giovanni  e dei fuochi di lunedì sera in piazza Vittorio. 
ROMA - La nebbia in piena estate a Pantelleria ha giocato un brutto scherzo ai viaggiatori di un volo Alitalia da Roma a Pantelleria, tratta inaugurata oggi con poca fortuna. I 170 passeggeri dell'Az 1840 sono stati dirottati su Trapani e a tarda sera sono stati reimbarcati su un volo che li ha riportati a Roma rovinandogli l'inizio delle vacanze. Anche 40 passeggeri che dall'isola dovevano andare a Roma, sempre  sono stati fermati dalla nebbia e sono rimasti a Pantelleria. Argomenti alitalia pantelleria trasporti aerei 
IN UN CLIMA infernale, per gli incidenti fuori dallo stadio, l'Italia è uscita battuta ma non mortificata dalla sfida con il Brasile. Prandelli aspettava risposte dopo la controversa partita con il Giappone e, paradossalmente, le indicazioni sono addirittura migliori rispetto alla partita vinta mercoledì notte contro Zaccheroni. Già, abbiamo battuto il Giappone, faticando però in maniera terribile e - diciamolo francamente -non meritando. Stavolta invece l'Italia è stata sempre presente dentro la partita e pur costretta a fare contemporaneamente a meno di Pirlo e De Rossi ha tenuto per larghi tratti in mano il gioco. E' cresciuta anche la condizione atletica o, più semplicemente, la squadra ha corso meglio, mantenendo le distanze. Il secondo tempo, soprattutto, è stato di altissimo profilo. Questa l'indicazione complessiva di una partita che ha però dato anche un 'suggerimento' dal punto di vista individuale. Diciamo così: tra i giocatori italiani che sicuramente troverebbero posto anche nel Brasile di oggi, e non sembri un'esagerazione, c'è il giovanissimo De Sciglio. Sì, ci sono alcuni azzurri che farebbero la loro bellissima figura nella squadra di Scolari e tra questi sicuramente il difensore esterno del Milan, che ha vinto il confronto diretto con Marcelo, uno che già conosce il calcio ad altissimi livelli ed è sicuramente uno dei migliori interpreti del ruolo. Ma almeno in questa occasione, ed è un complimento speciale, De Sciglio è stato superiore. Marcelo ha sofferto tutta la partita sulla sua fascia e prima di scoprirsi coprotagonista in occasione del quarto gol è stato spesso preso d'infilata dai nostri giocatori. Non a caso, probabilmente, il gioco italiano pendeva sulla destra, dalla parte di Marcelo, non a caso da quella parte è nato il gol di Giaccherini. De Sciglio, invece, è stato padrone assoluto della fascia, dove ha vinto anche i contrasti più fisici con Hulk, uno che spalla a spalla offre la sensazione di poter mettere chiunque al tappeto. Insomma l'Italia esce a testa alta dalla sfida, e con la prospettiva di dover probabilmente affrontare in semifinale la Spagna, con De Sciglio che esce superbo e caricato dal confronto con uno dei migliori esterni sinistri del mondo. E se quest'Italia ha un presente indiscutibile non c'è dubbio che De Sciglio abbia anche un futuro formidabile. Chissà che Paolo Maldini, ammirandolo in Tv, non abbia davvero pensato di aver visto il suo degnissimo erede. Leggi i commenti I commenti dei lettori 
SALVADOR - In teoria il confronto col Brasile, in Brasile, era la prova della verità per la Nazionale di Prandelli, per quanto le due squadre fossero già qualificate per le semifinali della Confederations Cup: avrebbe potuto infatti dare davvero la misura del valore della Nazionale contro la favorita del Mondiale, che ospiterà tra un anno la Coppa del mondo. In pratica, però, le assenze di Pirlo e De Rossi (più quelle di Barzagli, quella iniziale del tuttofare Giaccherini, che per il ct è un titolare aggiunto, e gli acciacchi di El Shaarawy, che è entratro nel finale e che rimane un talento da coltivare) hanno tolto in partenza un po' di peso al responso del campo. Il resto lo hanno fatto, prestissimo, gli infortuni di Montolivo e Abate. Con una squadra totalmente in emergenza e un centrocampo mai visto prima, sia a livello tattico sia per il quartetto utilizzato nel 4-4-1-1 (Candreva-Aquilani-Marchisio-Giaccherini, più Diamanti trequartista alle spalle di Balotelli) era piuttosto difficile trarre vere indicazioni sulla consistenza della squadra. Fatta questa premessa, è però evidente come resti intatto il significato filosofico del confronto, perché Prandelli, al di là delle pesanti assenze e del varo dell'ennesimo modulo per affrontare l'emergenza, non poteva e non voleva certo cambiare l'atteggiamento della squadra. L'offensivismo contro qualunque avversario e il ripudio dell'attendismo, un classico e anche un punto di forza della scuola italiana, sono ormai entrati nella testa degli azzurri, che non potevano fare marcia indietro dopo tre anni di lavoro col ct riformista. Il punto era dunque quello di capire se l'Italia - che a livello di club è ancora a metà del guado nella riconversione da massima scuola difensiva a scuola speciliazzata nel palleggio e in grado di difendersi col pressing alto anziché con la marcatura stretta e con l'anticipo in area - possa ormai reggere questo tipo di atteggiamento e percorrere questa nuova tattica anche contro le squadre che, come la Seleçao, le sono superiori nel palleggio e la possono perciò costringere alla tattica vecchia, senza che il calcio italiano vi sia più abituato. E' accaduto di fatto contro il Brasile, che ha schiacciato la Nazionale, senza che la squadra lo volesse. Quando l'Italia ha reagito e il ritmo della Seleçao si è abbassato, si è visto che la Nazionale può segnare contro chiunque, in qualsiasi momento e perfino con qualunque formazione: la mentalità del volere attaccare sempre è vincente, sotto porta, soprattutto se si dispone di un pivot come Balotelli. Il problema, però, è l'altra faccia della medaglia. Lo sbilanciamento e la scarsa concentrazione in marcatura, anche questi contro qualunque avversario e con qualunque formazione, sembrano proprio un effetto della nuova mentalità, che tradisce un po' l'appartenenza a una scuola. Ora il problema si riproporrà in semifinale. E sarà moltiplicato se a Fortaleza, come è probabile, gli azzurri dovessero trovare la Spagna, che annichilì la Nazionale dell'offensivismo nella finale dell'Europeo di un anno fa. Il nuovo duello, se ci sarà, aiuterà Prandelli a capire se nel frattempo la distanza dai campioni del mondo si è accorciata. Argomenti confederations cup nazionale italia Leggi i commenti I commenti dei lettori 
