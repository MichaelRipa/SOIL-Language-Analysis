Fiamme e terrore a Bagnoli, in quella che era l'ex area dell'Italsider. Un incendio di vaste proporzioni si è sviluppato in tarda serata nel complesso di Città della Scienza, il "polo tencologico" aperto a Napoli negli anni '90 dalla Fondazione Idis che comprende incubatori per imprese e un centro di divulgazione scientifica sul modello de La Villette a Parigi. Fortunamente nessuna persona è stata coinvolta, visto che di lunedì la struttura è chiusa. Sul posto sono arrivate cinque squadre di vigili del fuoco, composte da decine di uomini. Per il momento non si hanno notizie sicure sull'origine delle fiamme, non si sa se si tratti di un rogo doloso o meno. Ma, visto il rapidissimo propagarsi delle fiamme contemporaneamente nei quattro capannoni, gli investigatori tengono in forte considerazione l'ipotesi di un gesto criminale. L'incedio, dai primi rilievi, si è sprigionato attorno alle 21.30. Ben quattro capannoni sono stati avvolti dalle fiamme. Solo uno è stato risparmiato dal fuoco. I vigili del fuoco non sono riusciti subito a domare le fiamme a causa della portata dell'incendio. L'intervento, sin dai primi istanti, è parso molto difficoltoso. Sono stati chiesti rinforzi e altre autobotti. E' intervenuta anche la polizia che ha chiuso al traffico via Coroglio, di fronte al mare di Bagnoli, dove sorgeva la struttura. Sul posto molti residenti con le lacrime agli occhi, dicono: "E' come se bruciassero le nostre case". E quasi tutti i 160 dipendenti, angosciati per il loro futuro. Gli stessi timori coinvolgono i tanti che lavoravano nell'indotto creato dal museo. Citta' della Scienza ha una media di 350 mila visitatori l'anno. Oltre al museo interattivo, ospita un planetario, un centro congressi, un centro di alta formazione e un'area per mostre d'arte. E' tra i luoghi-simbolo dei progetti di bonifica e rinascita dell'ex area industriale Italsider, considerato, nel suo genere, un piccolo e raro gioiello dela città, uno delle più valide attrattive turistiche. I danni sono ingentissimi: sopravvivono solo i muri perimetrali, l'interno dei padiglioni è devastato. Il fronte del fuoco è lungo più di un centinaio di metri, e dal rogo si alza una colonna di fumo visibile da buona parte della città. L'area distrutta dalle fiamme è stimata in 10-12mila metri quadrati, praticamente l'intero centro, a eccezione del "teatro delle Nuvole", un corpo separato che ospitava rappresentazioni. Le testimonianze riferiscono di una estensione rapidissima dell'incendio, complice la gran presenza di legno e altri materiali infiammabili. Il custode racconta di aver visto una colonna di fumo, e di aver dato  subito l'allarme: ma in pochi minuti il fuoco ha divorato i padiglioni  dall'interno, diventando indomabile. Sono state ore di sgomento anche  per tutti gli abitanti di Bagnoli, che temevano di rimanere intossicati  dal fumo denso e nero, poi invece sospinto dal vento verso il mare  aperto. E così in pochi minuti è andato in fumo un polo - nato dall'intuizione di Vittorio Silvestrini, presidente della fondazione Idis - che in una dozzina d'anni aveva guadagnato consensi e credibilità, non solo come luogo dove apprendere praticamente le leggi della scienza, grazie a decine di esperimenti pratici e dimostrazioni dal vivo, ma anche come centro congressi, centro di alta formazione, incubatore di imprese. Il primo embrione del progetto risale agli anni Novanta; nel 2001 l'inaugurazione del vero e proprio museo interattivo, man mano ampliato da successive realizzazioni. Il tutto nell'incantevole scenario di Bagnoli, il quartiere ex industriale che, conclusa l'era dell'acciaio e dell'Italsider, aveva visto proprio in questa struttura il primo simbolo concreto di un progetto di bonifica e di rinascita del quartiere. Con Città della scienza è come se fossero bruciate anche quelle speranze. Argomenti incendio rogo incendio città della scienza città della scienza 

Il sindaco di Monreale Filippo di Matteo è stato sfiduciato dal Consiglio comunale. Tra i dodici firmatari della mozione di sfiducia presentata stamane alla segreteria generale del Comune risulta esserci anche un consigliere appartenente al Pdl. "Il coordinamento provinciale prende le distanze da tale atto e da tutti coloro che portano avanti azioni non conformi alle linee del partito agendo in piena autonomia", afferma Simona Vicari, commissario provinciale del Pdl a Palermo, che aggiunge: "Pertanto rinnoviamo la fiducia al sindaco Di Matteo e lo invitiamo a continuare sulla sua attività amministrativa e di risanamento finanziario, da sempre nell'interesse degli cittadini monrealesi". 
IL CAIRO - La situazione a Port Said, all'imboccatura mediterranea del Canale di  Suez, è sempre tesissima. Il quartier generale delle forze di sicurezza,  bersagliato da diverse bombe molotov, è in fiamme mentre il bilancio  complessivo dei  disordini è salito a sei, mentre i feriti  ammontano ormai a 586. Tra coloro che hanno perso la vita tre civili e anche tre  poliziotti, raggiunti da proiettili alla testa e al collo durante  scontri con dimostranti anti-islamisti.  Un civile è stato ferito da un colpo alla stesta, riferisce il sito di al Arham, e versa in gravi condizioni. Lungo lo stesso Canale il  traffico navale è comunque proseguito regolarmente. All'origine degli scontri ,  che vanno avanti a fasi alternate da tre settimane, la decisione delle autorità di spostare da Port Said i  prigionieri in attesa della sentenza per il massacro allo stadio locale  nel febbraio del 2012, in cui persero la vita 74 tifosi di squadre  rivali. L'agente ucciso e l'ufficiale ferito ad una gamba sono stati  colpiti da uomini armati all'esterno del governatorato di Port Said. Il  verdetto è atteso per sabato prossimo, per gli ultimi 39 imputanti.  Altri 21 vennero condannati a morte a gennaio innescando violenze che  portarono a 40 morti. Argomenti egitto port said strage port said 
Il borsalino bianco che portava d’estate, enorme come la luna contro il  cielo, appare sulla cima della Torre dell’Orologio in Piazza Maggiore, e un  boato sale dal basso verso le stelle. Così, con  effetti di lucestraordinari  e incontenibile affetto si è aperta la grande serata per Lucio Dalla, la festa del suo  compleanno, che sarebbe stato il settantesimo, in piazza Maggiore. Le foto del concerto / Scatti dalle Torri I cantanti sul palco - VIDEO "Ciao Lucio" Tanti anni  sono passati da quel 4 marzo che fu il suo giorno di nascita e che oggi dà il  titolo a un concerto kolossal, voluto dal produttore Bibi Ballandi e mandato in  diretta da Raiuno nelle case di tutti gli italiani, con tutti gli amici e gli  artisti che furono vicini a Lucio nel suo lungo itinerario. Sale sul palco anche il Bologna Fc, in un siparietto esilarante, con Pioli, Guaraldi, Diamanti & Co a cantare e ballare "Attenti al lupo" guidati da Iskra Menarini. Vd Le prove / FT Le prove / FOTO "Indimenticabile Lucio" E, dietro le quinte  e sul palco, sono Bruno Sconocchia, il suo manager, e Gianni Morandi, che conduce la serata, impeccabile, e Renato Zero,  Samuele Bersani e Luca Carboni, Andrea Bocelli e Pino Daniele (che canta  "Caruso"), Ron e Gigi D’Alessio, gli Stadio, Ornella Vanoni con Chiara, Fiorella  Mannoia (che canta "Anna e Marco" con Giuliano Sangiorgi), Zucchero (con "Ave Maria"), Negramaro e Paolo Fresu,  Marco Mengoni (che canta "Tu non mi basti mai") e Pierdavide Carone, Mario Biondi e  Angela Baraldi, e Marco Alemanno, dal balcone di Palazzo Notai, a recitare i versi di "Tutta una vita" e di Roberto Roversi, e Paolo Rossi, c'è anche lui,  a scandire  "Milano"... Inondati da una folla che ha gremito la piazza fin dalle prime  ore del pomeriggio, che canta e che balla, che ride e che piange, come sarebbe  piaciuto a Dalla. E gli sarebbe piaciuto anche rivedersi in bianco e nero, dal  piccolo schermo di una televisione che oggi appare lontanissima, con Mike  Bongiorno a introdurlo, è il 1972, e lui a cantare, come faranno tutti al termine di una  lunghissima serata, "Santi che pagano il mio pranzo non ce n'é..."  da questa e  più di ogni altra  indimenticabile  "Piazza Grande". 
L'atto di indirizzo del ministro Francesco Profumo è un documento-testamento che spiega quindici mesi di governo della scuola (e dell'università e della ricerca) da parte di un tecnico. Un rettore di politecnico, laureato in ingegneria, prestato alla politica. E che nella politica avrebbe voluto restare. Il ministro Profumo chiede al successore - che non sarà nessuno di quelli fin qui immaginati e che oggi non si riesce neppure a immaginare chi possa essere - dieci cose. Nell'ordine, eccole: sostegno e potenziamento delle politiche di innovazione tecnologica; sviluppo di strategie della crescita, rilancio e valorizzazione della ricerca; promozione della qualità e incremento di efficienza del sistema universitario; quindi diritto allo studio universitario; sviluppo del sistema di valutazione della performance del sistema scolastico; orientamento scolastico e professionale; monitoraggio e completamento delle riforme scolastiche e degli istituti tecnici superiori; ammodernamento del sistema scolastico; edilizia scolastica e messa in sicurezza delle scuole e, infine, riorganizzazione e ammodernamento del ministero. Chi verrà potrà comprendere il messaggio o appallottolare il foglio. Profumo, con un atto inedito, ha dimostrato di voler garantire una continuità a un ministero, il suo, breve ma ricco di novità. Ecco, sarebbe stato davvero interessante riuscire a vedere un ministro consapevole della materia che tratta misurarsi sul tempo di una legislatura vera: cinque anni. In quindici mesi Profumo - che era partito assicurando di non voler fare rivoluzioni, ma solo oliare i meccanismi - in verità ha messo mano a un numero di cose da far girare la testa. Rischiando di far collassare l'elefante ministeriale. Profumo passerà alla storia contemporanea dell'Istruzione per aver riavviato un istituto di democrazia nelle scelte di assunzione: il concorso di Stato per diventare insegnanti. Ha messo le mani dentro un ginepraio inestricabile, con spine acuminate e avvelenate, e ha tentato di cavarne una regola buona da subito e per il futuro. Il reclutamento nella scuola italiana è diventato nelle ultime tredici stagioni una superfetazione di graduatorie, corsi specialistici, esami post-laurea e pre-lavoro, una babele, un enorme parcheggio di precari, molti dei quali già avevano trovato lavoro altrove. Era certo che mettere mano a tredici anni di sgoverno e provare a ridare una logica (abbassando l'età media di ingresso) in questo ruolo strategico per ogni paese - la selezione del corpo docente - avrebbe comportato proteste. E proteste ci sono state. Ma il concorsone da 320 mila concorrenti è stato un successo. Tutto da ascrivere al ministro. L'impronta tecnologica di Francesco Profumo - altra questione - si è sentita, ma poi si è potuta esprimere solo laddove consentiva un risparmio allo Stato (via la carta, via i certificati, comunicazioni scuola-famiglia solo online). I proclami di successo, per ora, si scontrano però con ritardi forti dei singoli istituti. Un ministro sinceramente riformista e capace d'ascolto ha avuto alcuni seri problemi. Ha dovuto fare tutto senza soldi, e il suo governo, alla fine, sulla scuola ha tagliato linearmente, alla Tremonti, alla Gelmini. A fronte della dittatura dello spread su cui l'esecutivo Monti era impostato, Profumo ha dovuto cedere, arretrare, rimediare. Ha dovuto chiedere agli insegnanti di aumentare il monte ore (24) a fronte di zero euro di aumento di stipendio accettando in contropartita 15 giorni di ferie in più. Sul tema ha subito una contestazione gelminiana, per intensità e volumi, subendo una sconfitta pesante e incrinando in maniera irreparabile i suoi rapporti con un Partito democratico tutto intento a non disperdere potenziali voti (di prof, di precari, di studenti). Ancora, Profumo ha agito come se avesse tempi lunghi davanti a sé e ha dato accelerazioni improvvise ad alcuni temi difficili senza avere copertura politica né economica: nudo per le riforme. Le sconfitte, a volte cocenti, erano una partitura già scritta. In altri casi il ministro si è impuntato su un'idea del merito scolastica, questa sì, rigida, libresca, quando invece i paesi che stanno offrendo i migliori studenti nel mondo - la Finlandia e la Corea del Sud - da tempo hanno sperimentato che sono le pari opportunità iniziali (a prescindere dal censo) a regalare, più avanti negli anni, gli studenti speciali. Ecco, la lezione della platea scolastica più ampia possibile che fa crescere tutti selezionando naturalmente, e in un secondo tempo, le inclinazioni e i talenti non è sembrata una priorità dell'ingegner Profumo. In altri momenti - l'incapacità di cacciare presidenti clientelari dagli enti di ricerca dopo averli redarguiti - il ministro ha mostrato una debolezza caratteriale che quindici mesi di politica sul fronte non gli hanno ancora irrobustito. Ha mostrato visione, ha indicato strade, ha sbagliato un po'. In condizioni difficili. Ora Francesco Profumo torna al Politecnico di Torino mentre la scuola, come il paese, resta in balia della solita emergenza. 
A questo punto sorge il dubbio che Lamborghini ci tenga nascosto un allevamento segreto nei pressi di Sant'Agata Bolognese. Perché anche Veneno, per quei pochi che non lo sapessero già, è un celebre e cattivissimo toro da combattimento, uno dei tanti che come al solito presta il nome a una vettura Lamborghini. LE IMMAGINI Quest'ultimo toro, in passerella al Salone di Ginevra, è molto speciale e destinato all'arena di pochissimi eletti: tre, per l'esattezza, naturalmente anonimi, anche se azzardiamo che potrebbero avere residenza in Medio Oriente e negli Stati Uniti. I facoltosi collezionisti, dopo che Ginevra avrà chiuso i portoni anche per quest'anno, potranno portarsi a casa la loro Veneno previo bonifico bancario di euro 3,5 milioni più tasse, una cifra tredici volte superiore rispetto a quella necessaria per una normalissima Aventador, cioé la base di partenza di questa Lambo. Un prezzo pazzesco, se ci pensate bene, che trova giustificazione soltanto nell'esclusività dei tre unici pezzi al mondo e in parte anche per il lavoro che c'è dietro. Dell'Aventador, infatti, è rimasto soltanto lo scheletro: scocca in fibra di carbonio, sospensioni push-rod, V12 di 6.5 litri con cambio ISR a 7 marce e trazione integrale Haldex. Ma tanto per cominciare al dodici cilindri hanno dato una pompatina: da 700 a 750 cavalli così per gradire. E poi, tutto quello che riveste lo scheletro è completamente inedito e frutto di un lungo lavoro di design e di ricerca aerodinamica. La Veneno, infatti, ha le fattezze di un prototipo di Le Mans, più che di una supercar stradale benché sia regolarmente omologata e targata per girare in strada: basta osservare gli scivoli anteriori e posteriori strappati a una LMP1 da corsa, per aumentare la deportanza, e la pinna centrale che dal tetto si congiunge all'enorme ala posteriore, il classico elemento distintivo di un prototipo da corsa che serve per fornire stabilità in curva e in frenata. Sempre rispetto alla Aventador, la Veneno fa poi un uso ancora più vasto della fibra di carbonio, sia per la carrozzeria che per tutti gli elementi interni. Ne deriva così una diminuzione di peso di 125 chili (1450 kg a secco in totale) per un rapporto peso/potenza da brivido: 1,93 kg/cv buoni per raggiungere i 100 km orari in 2"8 e raggiungere i 355 km all'ora. Una curiosità: il disegno così originale dei cerchi in lega, che sono da 20 pollici davanti e da 21" dietro, ha un preciso scopo tecnico: la forma a turbina fa sì che la rotazione delle ruote crei un vortice d'aria fresca per raffreddare i dischi carboceramici. Argomenti specialesaloneginevra2013 
