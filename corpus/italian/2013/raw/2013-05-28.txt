Mastella, il suo candidato ha trionfato a Ceppaloni... "Vittoria facile facile, il sindaco è il mio medico, pensi che abbiamo riproposto tutti i consiglieri uscenti, nessun cambiamento...". Lei non è tipo da rinnovamenti. "Ma il cambiamento non è una categoria universale dello spirito politico, e poi tutta sta voglia di ghigliottina io non l'ho mai capita. Guardi la politica italiana: è dominata da due " vecchi", Napolitano e Berlusconi. Gli altri si muovono nel cono d'ombra...". Quanto le dispiace stare fuori da questa fase di larghe intese? "Zero. Non conterei niente. La mia regola è sempre stata quella di essere determinante nella marginalità e la grande coalizione è come una partita amichevole: non esalta la libera individualità. Mò anche Grillo rischia di diventare ininfluente". Ha sbagliato tutto? "Dall'alto della mia esperienza vedo due pericoli: il movimento può spaccarsi, rischiando di finire nell'orbita della sinistra pd. Grillo non li controlla. Non sta neanche in Parlamento. Poi, vede, se passi dal 25 al 12 per cento cominci a farti venire dei dubbi sulle possibilità di rielezione". Come spiega il tonfo? "Grillo l'aveva votato soprattutto il ceto medio, ma l'investimento alle borsa politica si è rivelato sbagliato...". La base democratica soffre. "Lo vedo... al mio paese non hanno fatto nemmeno la lista, l'ex sindaco pd ha appoggiato il centrodestra pur di mettersi contro di me, si sono fatti la foto con il ministro Di Girolamo, ma vedo che non è servito...". Le chiedevo del Pd. "... ecco, io dico che a Bersani dovrebbero ringraziarlo: pur con una strategia incomprensibile è riuscito a portare a casa il presidente della Repubblica, il premier, dodici ministri, il presidente del Senato...". Da democristiano lei bada al sodo. "Merita un monumento!". Letta? "Al momento non ha fatto niente, va giudicato per quel che farà... guardi i soldi trovati per la cassintegrazione, risorse sottratte al Mezzogiorno...". Non si sente corresponsabile del debito pubblico, di quel modello da Prima Repubblica fatto a spese delle future generazioni? "Questa è una stronzata storica e politica. Può scriverlo!". Il debito pubblico una stronzata? "La crisi è planetaria. Ogni volta che vado a Strasburgo trovo chiuso un altro negozio, basta varcare la frontiera della Germania e pure là si appalesa ormai la recessione...". Al funerale di Andreotti c'era tutta la Dc. Rinascerà mai? "Vediamo che farà l'accoppiata Alfano-Letta, vediamo..." Vediamo cosa? "Me lo chieda tra un anno, me lo chieda...". Lei ci sarà? "Ho avuto tutto dalla vita, sono appagato, non mi do da fare...". Argomenti interviste politica ceppaloni clemente mastella Leggi i commenti I commenti dei lettori 
E' partita alle 22,31 la Soyuz con a bordo un equipaggio di tre cosmonauti tra cui l'astronauta Luca Parmitano, il primo italiano che finalmente realizzerà anche una passeggiata spaziale. Parmitano, astronauta dell'Agenzia Spaziale Europea (Esa) e pilota sperimentatore dell'Aeronautica Militare, è partito dal cosmodromo di Baikonur, nelle steppe del Kazakhstan, alle 22,31 (ora italiana), dalla stessa rampa che dalla quale il 12 aprile 1961 fu lanciato Yuri Garain, il primo uomo ad andare nello spazio, aprendo di fatto una nuova era di esplorazione oltre la Terra. In nove minuti il razzo è entrato in orbita e si è lanciato "all'inseguimento" della Stazione Spaziale, agganciata alle 4,30 circa dopo solo sei ore di volo, invece dei due giorni delle precedenti missioni, grazie a modifiche nella rotta da parte dei tecnici russi. Poco dopo le sei l'astronauta siciliano è entrato con i compagni nella ISS. I tre della Soyuz si sono uniti ai tre che li attendevano a bordo della stazione orbitale: Pavel Vinogradov, Aleksandr Misurkin e Christopher Cassidy. "Calmo, fiducioso, pronto" è il messaggio diffuso via twitter da Parmitano."L'idea di salire nella navetta e di sedermi nel mio seggiolino è un sentimento incredibile" ha detto rispondendo ai tanti messaggi di auguri e 'in bocca al lupo' che gli sono arrivati sui social network. Con il lancio di Luca Parmitano è partita anche la missione Volare, la prima di lunga durata dell'Agenzia Spaziale Italiana, una missione assegnata direttamente dalla Nasa all'Asi grazie ad un memorandum bilaterale. Parmitano, insieme all'equipaggio composto dal comandante russo Fyodor Yurchikhin e all'astronauta statunitense della Nasa Karen Nyberg, è partito con una Soyuz TMA-09M di ultima generazione. Una volta saliti sulla Soyuz, Yurchikhin si è seduto al centro, Karen Nyberg che è ingegnere di bordo, alla destra del cosmonauta russo, mentre Luca Parmitano, ingegnere di bordo e co-pilota, alla sinistra del comandante. Nel primo avamposto umano nello spazio, Parmitano, 36 anni, sposato con Kathy e papà di due bambine di 3 e 6 anni, abiterà per ben 166 giorni per le Expedition 36 e 37. Luca è il quarto italiano a raggiungere la Iss e realizzerà 20 esperimenti tecnico-scientifici dell'Esa, la maggior parte nel laboratorio europeo Columbus. Gli astronauti sono entrati nella navetta alle 20 circa, per esegure alcune attività di check-out e la preparazione. Poi meno nove, otto, sette, sei,....Go. Il lancio è avvenuto alle 22,31 circa ed il loro viaggio verso la Iss è durato circa 6 ore. La navicella russa ha  'inseguito' la Iss, che viaggia a una velocità media di quasi 28mila chilometri orari ad un'altezza sopra la Terra tra i 278 e i 460 chilometri, per circa 2,5 ore dopo il lancio. La Soyuz ha aumentato la sua velocità fino a 28 mila chilometri all'ora, come arrivare da Roma a Napoli in quasi 20 secondi. "La paura? Solo i pazzi non ne hanno" E' stata la secca risposta data più volte dall'astronauta italiano in vista del lancio e della missione di questa notte. Perchè la paura, ha spiegato Luca, "è una reazione normale verso l'ignoto, ma la paura, se si utilizza positivamente, è un campanello d'allarme" che ti consente di affrontare sfide importanti con maggiore consapevolezza e attenzione. "A bordo sarò ingegnere, scienziato, assistente medico e pilota" ha ricordato più volte Parmitano. Argomenti missione spaziale asi soyuz luca parmitano 
Un pullman sul quale viaggiavano in gita scolastica 15 musicisti della banda musicale di Modica, ha preso fuoco nella galleria Tremonzelli, sull'autostrada Palermo-Catania, in direzione della città etnea. I passeggeri, secondo i primi accertamenti, sarebbero stati fatti scendere e messi in salvo dall'autista di un altro autobus che circolava sull'autostrada. Poco dopo l'evacuazione, il pullman è esploso. L'autostrada è rimasta chiusa fino a stamattina. Secondo quanto riferisce la Polstrada, alcuni automobilisti che si trovavano in galleria sarebbero rimasti intossicati. Argomenti provincia catania incidenti stradali 
Una busta con proiettili è stata recapitata al Comune di Torre del Greco, nel Napoletano. Destinatario dei quattro colpi, calibro 9x21, messi in una busta, il sindaco Gennaro Malinconico. I proiettili erano accompagnati da unbiglietto con poche righe che facevano riferimento agli imminenti abbattimenti delle numerose costruzioni realizzate abusivamente, sul territorio, di cui un grosso numero esistenti nella zona del Vesuvio. Oltre agli agenti del commissariato di Torre del Greco le indagini sono svolte anche dalla Digos. 
"Il fatto che nel Lazio ci siano diversi spunti di ottimismo nel grigiore generale che purtroppo avvolge il Paese, ci deve servire da stimolo per proseguire nell'opera di investimenti consapevoli per poter uscire dalla crisi". Maurizio Stirpe, presidente di Unindustria, non indulge nell'autocompiacimento ma utilizza l'occasione per lanciare i suoi quattro punti di politica industriale: "I driver per la crescita sono quattro. Eccoli: 1) internazionalizzazione; 2) investimenti strutturati nel settore del turismo; 3) implementazione delle infrastrutture digitali per rendere il Lazio una smart region; 4) riconversione di aree dismesse con le opportunità della green economy". Sul primo punto sembra che la situazione sia già abbastanza favorevole... "Certo. L'export del Lazio è cresciuto del 5,1% nel 2012 contro il 3,7 del valore nazionale, e se andiamo a guardare le dinamiche dell'internazionalizzazione, queste nel Lazio si sono rafforzate a partire dai poli tecnologici: il farmaceutico, che ha registrato una crescita record, e in misura minore anche l'aeronautico. Però la quota delle esportazioni nazionali, che è del 4,6% (comunque in aumento sul 3,8 del 2007) deve salire, e ci sono le possibilità di farlo cogliendo il trend dell'internazionalizzazione ". In quali settori? "Tanti. Pensate all'audiovisivo dove il Lazio ha un ruolo centrale nel Paese visto che produce il 59% del Pil del settore, con il 45% degli occupati totali. Oppure al turismo: le presenze nelle strutture di ospitalità nel Lazio sono salite del 23,1% fra il 2008 e il 2012, ma gli arrivi sono concentrati per l'84% a Roma: ci sono mille opportunità di valorizzazione, dalle coste alla Tuscia, dalle ville tiburtine all'enograstronomia ciociara e reatina, dal turismo religioso di Rieti a quello termale di Fiuggi e Viterbo, che aspettano di essere colte". Lei richiamava il recupero delle aree dismesse. Cos'ha in mente? "Un caso per tutti: l'ex Videocon di Anagni abbandonata dal socio indiano. Mille dipendenti in attesa di ricollocazione. Il consorzio industriale che segue con la Provincia la situazione, a cui noi diamo tutto il supporto tecnico, ha lanciato un appello per creare nuove iniziative nell'area, dalle energie verdi all'hitech. Ha già ricevuto 126 manifestazioni d'interesse, e ora si proseguirà speditamente nella trasformazione del maggior numero possibile di esse in iniziative concrete. Un modello da riprodurre in tanti casi: anche questo significa pensare positivo. Ancor di più se Regione e Comuni nelle prossime settimane daranno quanto dovuto alle imprese onorando i debiti". Argomenti interviste roma unindustria maurizio stirpe 
di MATTEO CAMPOFIORITO È passata poco più di una settimana dagli arresti di esponenti degli Anonymous italiani . Il gruppo di cyberattivisti nostrano, che sembrava essere stato decapitato, ha però reagito con un attacco frontale al Ministero dell'Interno. Da poche ore sul blog degli Anonymous italiani sono stati pubblicati diversi file che contengono screenshot delle caselle di posta di moltissimi dipendenti del Ministero dell'Interno, pdf e documenti di vario tipo. Alcuni dei file pubblicati risalgono a pochi giorni fa, a dimostrazione che l'intrusione sia davvero avvenuta di recente. Non è chiaro al momento quale vulnerabilità sia stata sfruttata per penetrare nei computer del Ministero dell'Interno, quel che invece è lampante è la voglia di vendetta del gruppo di attivisti che sul blog hanno scritto: "Ad ogni azione corrisponde una reazione uguale e contraria: siamo ancora qui, più infuriati che mai. Per dimostrarvi che non siete inviolabili. Per vendicare i fratelli caduti nelle mani del vostro deplorevole apparato repressivo. Per smascherare ciò che nascondono i tentacoli del potere. Per commemorare le vittime di Stato: quelle di ieri, di oggi". In totale i file pubblicati sono 9, tre di esempio di dimensioni ridotte, e 6 più corposi, ognuno di circa 100MB. Il materiale contenuto, da una veloce analisi, sembra effettivamente essere documentazione interna e file appartenenti a dipendenti del Ministero dell'Interno, ma la conferma o smentita dell'intrusione da parte di Anonymous potrà avvenire solo da parte del Ministero. Argomenti cybersecurity 
"Da bambino sognavo di giocare nel Real o nel Barcellona ma ora sono orgoglioso di vestire la maglia del Napoli, questo è l'importante". Dal ritiro con la nazionale dell'Uruguay Edinson Cavani regala parole al miele al suo club che sanno tanto di riconferma. "Non mi lascio distrarre dagli ingaggi - aggiunge l'attaccante facendo ben sperare i tifosi napoletani sulla sua permanenza in azzurro anche la prossima stagione - Penso solo al Napoli perché ho ancora un contratto". Argomenti edinson cavani 
Secondo i dati della relazione europea sulla droga 2013 pubblicata dall'Osservatorio europeo delle droghe e delle tossicodipendenze di Lisbona e presentata a Roma, il Dipartimento italiano antidroga della presidenza del Consiglio ha reso noto che Firenze è la città italiana con i più alti consumi di cocaina con 9,5 dosi al giorno su 1000 abitanti, segue Napoli con 9,1, Roma con 8,7, Milano con 6,5. In generale, ha spiegato Serpelloni, nella Relazione si conferma il trend di diminuzione dei consumi di tutte le sostanze, per quanto riguarda la popolazione generale (16-64 anni), che dura dal 2008. La droga prevalente resta la cannabis, ma la maggior parte delle persone che usano droghe fanno anche abuso di alcol. Diverso è se si analizza solo la fascia di età 15-19 anni, cioè gli studenti, dove invece, come già reso noto nelle scorse settimane, il consumo di cannabis è in aumento. Si è infine invertita, anche se di poco, la tendenza registrata in Italia dal 1996 di una diminuzione dei decessi per overdose, prevalentemente di eroina: nel 2012 si sono verificati 390 casi a fronte dei 362 del 2011 (+7%). Umbria e le Marche le regioni più colpite, "probabilmente a causa dell'offerta particolarmente capillare e pesante. Dove c'é offerta si stimola la domanda, aumenta il numero dei consumatori e quindi il numero di morti" ha spiegato il capo del Dipartimento. Argomenti droga cocaina firenze 
VARESE -  Dura tutti e quaranta minuti gara2, la vince Varese stavolta perché Green segna i due liberi che sparigliano la parità a 2"60 dalla sirena, quando pure poteva essere consigliabile sbagliare il secondo. E poi sulla rimessa in zona d'attacco, Brown si crea la tripla che potrebbe congelare Masnago e forse l'intera serie: ma gli esce corta sulle mani. Finisce 64-62, ed in fondo sono tutti contenti. Varese perché scaccia l'incubo che si era manifestato nelle menti della capolista subito al tappeto in gara1; e pareggia i conti nella serata in cui Ere è da inseguire col randello (0/5) e la triade con Green e Banks produce, nel secondo tempo 6 punti complessivi. Siena invece, mai davanti ma sempre in partita, torna a casa col punto che voleva e conquistato nonostante lo sforzo compiuto per buttar fuori Milano. Ed ora ha il doppio turno casalingo per provare a far svoltare la serie, prima di tornare a Varese per gara5. Primo quarto  -  Per Siena torna in quintetto Janning (Christmas è l'escluso), mentre Kangur (scavigliato in gara1) ce la fa. Dunston, disperso nel primo atto, segna tutti i primi 6 punti di Varese ma cade anche nel secondo fallo dopo 3'30". Fattore che costringe Vitucci a toglierlo, Siena attacca l'area e Dunston non può rischiare il terzo fallo. Sul secondo di Janning entra anche Hackett, un fattore finora. Varese allunga con la schiacciata di Talts (11-6), ma lo imita Ortner, innescato da un Brown molto devoto alla squadra. Inizia a far male anche Banks coi suoi voli dalla media, mentre Kangur segna nell'ultimo minuto la prima tripla, sulle appena tre tentate complessivamente dalle due squadre. Hackett sigla la parità a 19 che non si schioda alla sirena perché Rasic scaglia sul ferro la tripla ben costruita. Varese ha il doppio dei rimbalzi (10-5) ma non riesci a sfruttarlo, svanito il +5 più volte toccato nella frazione. Secondo quarto  -  Banchi offre ampie rotazioni a tutti, quando però va col quintetto con Rasic e Carraretto esterni e con mani fredde (0/4 in coppia), offrono il fianco alla Cimberio. Che ne approfitta per risalire fino al +6 (27-21 al 15'), siglato da Cerella. Dopo Moss c'è ora Hackett a rendere faticosa la serata di Green. Dalla difesa Siena ritrova l'aggancio. Ress ha il polpaccio sinistro che chiede pietà, ma stoppa ugualmente un uomo volante come Polonara; ed Hackett infila la tripla del -1 (parziale 5-0) che costringe Vitucci al timeout e a rimettere Banks. Cerella è una sentenza dall'angolo sinistro, ma sempre col piede sull'arco: anziché 6, sono 4 i punti. Vale 3 invece il tiro di Sakota, mentre Siena s'aggrappa ancora ad Hackett: che segna col fallo, e quando sbaglia il tiro va a prendersi l'offensivo e lo converte. Per lui 11 punti nel quarto (sui 17 ospiti). Ancora parità con Moss, perso dalla difesa di Varese (34-34). Che chiude avanti di due perché Green, stavolta contro Rasic, trova la prima penetrazione nella quale può far valere la taglia. La nota è che la difesa di Siena tiene ai margini della gara Ere (0/3 dal campo). Terzo quarto  -  Torna Dunston e si sente, 5 punti e 2 rimbalzi nei primi 150 secondi. Mentre Siena esce male dallo spogliatoio, fa 0/6 dal campo, subisce uno 0-5 nel punteggio, e Banchi ferma il gioco dopo quattro minuti decisamente infruttuosi. Ma alla ripresa De Nicolao innesca lo schiaccione di Dunston (45-36) e Varese tenta l'allungo vero. A 4'41" dalla fine, Kangur e Dunston rotolano a terra, il piede del varesino colpisce alla testa Kangur, secondo l'arbitro Aronne in modo volontario: è antisportivo, a Masnago piove carta e non solo, Moss va a battere i liberi dell'antisportivo (ne mette uno), sulla rimessa la Montepaschi trova la tripla di Brown. Ma il danno più grave ovviamente è il terzo fallo di Dunston, che stava dominando il quarto. Varese reagisce con Polonara, che si fa trovare pronto: dal 45-40, tutti suoi i 6 punti che sembrano poter riportare la Cimberio in controllo (51-42). Ma di là c'è Siena. Tripla di Ress, poi Green protesta ed è tecnico (un libero di Moss), fallo di Talts su Ress (altri due liberi) e la penultima sirena trova le squadre sul 51-48. Ma la ripresa del gioco sarà anomala: c'è un tecnico a Sanikidze. Ultimo quarto  -  Ere (sempre a secco dal campo) mette solo un libero, Polonara sbaglia da sotto, Carraretto firma il -2, Brown la parità dopo la quinta padella di Ere. Che prova a rientrare in partita rinunciando ad una tripla a vantaggio di Green, che non sbaglia. Ress si prende in spalla Siena, Moss stoppa Green, una gran palla di Brown fa cadere Dunston nel quarto fallo su Kangur. Che però fallisce il sorpasso (0/2) e dall'altra parte Sakota si regala un canestro di alta classe. Quinto fallo di Dunston e può essere la svolta: negli ultimi 5'42" Varese non avrà il suo centro (entra Talts, con 4), ed il vantaggio è di un solo punto (59-58). Eze estende a 4 i liberi sbagliati in fila da Siena, Talts diventa eroe col rimalzo offensivo, la tripla (62-58) ed un altro rimbalzo strappato ad Eze. Siena non segna su azione da 4 minuti e non può essere che Hackett a rompere il digiuno su uno dei possessi più delicati. Schiaccia Hackett la parità a 62, ultimo minuto, Sakota sbaglia la tripla dall'angolo, Siena tira tre volte col contatto ma il fischio non arriva, l'ultimo pallone è di Varese con 6" da giocare: Aronne vede il contatto di Brown su Green in lunetta con 2"60 da giocare. Segna il primo, decide di non sbagliare il secondo (64-62). Rimessa Siena, la tripla di Brown non arriva al ferro. E' 1-1, si riparte dalle prossime due, a Siena. CIMBERIO VARESE-MONTEPASCHI SIENA 64-62 (19-19; 38-36; 51-48) Cimberio Varese : Green 13, Banks 11, Ere 3, Sakota 5, Dunston 13; De Nicolao 2, Rush, Cerella 6, Polonara 6, Talts 5. N. e. Balanzoni, Bertoglio. Montepaschi Siena : Brown 11, Janning, Moss 6, Kangur 7, Eze 4; Hackett 17, Rasic, Carraretto 2, Ortner 6, Sanikidze 2, Ress 7. N. e. Lechthaler. Note - Arbitri: Mattioli, Martolini, Aronne. Tiri da 2: Va 21/45; Si 19/41. Tiri da 3: Va 3/17; Si 4/20. Tiri liberi: Va 13/14; Si 12/19. Rimbalzi: Va 43; Si 38. U5f: Dunston al 35'. Falli tecnici a Green e Sanikidze, antisportivo a Dunston. Parziali: 6-6, 19-19; 27-21, 38-36; 45-36, 51-48; 59-58, 64-62. Massimo vantaggio Varese: +9 (51-42 al 30'). Massimo vantaggio Siena: +2 (2-4 al 3'). Spettatori: 3679, incasso 73.591. La serie : Varese-Siena 1-1. Gara 3: giovedì 30 a Siena. Domani : Cantù-Roma (0-2). Argomenti basket basket play off 2013 montepaschi siena varese basket Leggi i commenti I commenti dei lettori 
