AVIANO - Un caccia F-16 statunitense, decollato dalla base di Aviano, ha perso il contatto radio al largo di Cervia (Ravenna) ed è presumibilmente caduto in Adriatico. Il velivolo, secondo quanto si apprende, era in formazione con altri quattro aeroplani. L'ultima comunicazione con la torre di controllo  risale alle 20. L'F-16 risulta ufficialmente disperso e sono in corso le ricerche, cui partecipano anche i velivoli che erano in volo con quello scomparso. Dopo qualche ora i mezzi della Capitaneria di porto di Ravenna hanno trovato tracce di carburante nel tratto di mare tra Lido di Savio a nord e Cervia a sud e, nella notte, anche anche alcuni frammenti di carbonio che potrebbero appartenere al velivolo. Le ricerche, coordinate della centrale operativa di Roma delle Capitanerie di Porto, si sono a quel punto concentrate in quell'area. Secondo quanto riportato dall'agenzia Ansa, il pilota avrebbe segnalato un "problema" non specificato prima di  perdere i contatti. Il messaggio di sos sarebbe stato sentito dal pilota dell'aereo "gemello", che però non è stato in grado di vedere la traiettoria di caduta. Il volo di addestramento era composto da due coppie di aerei che in quel momento non volavano "a vista". Da qui l'impossibilità di accertare il punto esatto in cui è precipitato del velivolo disperso. Si teme, fanno sapere fonti qualificate dell'aeroporto 'Pagliano e Gori' che ha la  giurisdizione sulle operazioni di volo della Base statunitense di  Aviano. "il guasto sia stato talmente improvviso e grave da non dare al pilota il tempo di reagire e di azionare il dispositivo che permette di eiettarsi, una volta accertato che l'aereo non può arrecare rischi per la popolazione". Alle ricerche partecipano anche cinque motovedette e tre navi mercantili, che sono state dirottate nella zona dove l'aereo potrebbe essersi inabissato. I mezzi marini si muovono a velocità ridotta per la possibile presenza in mare del pilota o di parti dell'aereo. Per domattina è prevista l'immersione dei sommozzatori della Guardia costiera, che sono già partiti da San Benedetto del Tronto diretti in Romagna. Tre anni fa, quasi nello stesso tratto di mare, si inabissò un F-16 dell'Aeronautica militare italiana. Il pilota si salvò lanciandosi con il paracadute e fu recuperato, in buone condizioni di salute, da un motopeschereccio. 

«Scusi, perché il bar Moccia è chiuso?». «Signora, per tre scontrini evasi in cinque anni. Le multe sono state pagate, ma il provvedimento di chiusura resta. Per tre giorni. Grazie per l’interessamento». Piove e fa freddo, ma sono tanti i clienti del bar di via San Pasquale che si fermano incuriositi per le serrande abbassate. Il provvedimento di chiusura temporanea dell’esercizio, uno dei più frequentati del quartiere Chiaia, ha destato grande scalpore, soprattutto perché è stato deciso per effetto di una infrazione grave, come l’emissione degli scontrini di vendita. I clienti, dunque, si fermano e tentano di leggere, e di interpretare, il dispositivo della sentenza amministrativa e le motivazioni alla base del provvedimento. Ci capiscono poco perché il documento è scritto in perfetto burocratese e può essere decodificato solo da un esperto. Per saperne di più, quindi si rivolgono al panificio accanto che appartiene allo stesso gruppo. La risposta non cambia: «Chiudiamo per tre scontrini non battuti». «Ma voi gli scontrini li date sempre», interviene un altro cliente e l’addetto del panificio spiega che la sanzione può essere stata comminata per qualche regalo consegnato ad istituzioni religiose della zona. I tre giorni di chiusura, naturalmente, non tengono conto della giornata di riposo settimanale, che cade normalmente il martedì, oggi, per cui il bar dovrebbe riaprire giovedì. 
MOTTOLA - Una donna romena, che svolgeva le mansioni di badante in una masseria di Mottola, è stata aggredita da tre pastori maremmani riportando gravi ferite su tutto il corpo. La donna è stata soccorsa dagli stessi proprietari della masseria e trasportata da un'ambulanza del 118 all'ospedale di Castellaneta, dove è stata sottoposta a un intervento chirurgico durato quattro ore. La donna ha riportato una lacerazione al cuoio capelluto, lesioni e segni profondi provocati dai morsi dei cani agli arti inferiori e superiori e una infezione alle gambe. Sul luogo dell'aggressione, su segnalazione del 118, sono intervenuti i carabinieri che hanno avviato le indagini per accertare le responsabilità, e il personale del servizio veterinario dell'Asl. I medici si sono riservati la prognosi per la donna, che comunque non correrebbe pericolo di vita. 
Lo prende come esempio di "eccellenza" Nicola Zingaretti il Sant'Anna, una delle strutture specializzate, tra l'altro, nella procreazione medicalmente assistita (Pma) tra le migliori in Italia. Un'azienda che, come ha spiegato Camillo Riccioni, direttore generale della Asl RmA durante la visita del candidato del centrosinistra alla Regione, "ha chiuso l'anno in pareggio e per il prossimo anno con attivo di 44 milioni. Lo abbiamo ottenuto non con i tagli ma con la riorganizzazione. Abbiamo migliorato l'offerta con un incremento del 27% su una platea di 160mila cittadini. Inoltre abbiamo messo in campo un sistema di abbattimento delle liste d'attesa che viene finanziato dall'attività intramoenia dei medici". Ma, per Zingaretti è inaccettabile "pensare che una donna che non riesce ad avere un servizio nel Lazio vada in Lombardia pagando 4.500 euro per la stessa cosa che potrebbe fare qui, oppure 2.900 euro in Toscana. O che la Regione debba pagare per ogni paziente che va in un'altra regione. Questo ci fa capire quanto il problema della sanità del Lazio non è tagliare i posti letto ma valorizzare la qualità". E sull'immigrazione sanitaria Antonio Palagiano, presidente Commissione parlamentare d'inchiesta su errori e disavanzi sanitari spiega che "dall'entrata in vigore della legge 40, continuano ad aumentare le coppie che accedono alle tecniche di Pma, così come aumentano il numero di cicli iniziati e delle gravidanze ottenute". Ma per Palagiano "aumenta anche la mobilità interregionale che porta le regioni del nord ad arricchirsi a spese di quelle più povere. Per questo, speriamo nella nascita, nel Lazio e nell'Italia del centro sud, di altri centri d'eccellenza pubblici come il Sant'Anna e, soprattutto, auspichiamo che il Lazio si doti quanto prima di una normativa in materia, visto che è l'unica regione a non aver ancora emanato le autorizzazioni dei centri per l'applicazione di tecniche di Pma". Superare questa contraddizione per il presidente della commissione sugli errori sanitari "aiuterebbe le regioni, Lazio e non solo, a risparmiare denaro senza dover ricorrere a ulteriori tagli". E a parlare sono anche i dati. Il Lazio è tra le regioni dove la percentuale dei centri di Pma non convenzionati è tra le più altre in Italia: su un totale di 50 solo sei sono pubbliche e 4 convenzionate contro le 19 dell'Emilia Romagna dove 10 sono pubbliche e 9 private e in Lombardia su 59 totali 30 sono private, 20 pubbliche e 9 private convenzionati. 
