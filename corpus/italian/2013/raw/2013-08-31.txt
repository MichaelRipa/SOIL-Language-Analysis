51 anni per compiere il tragitto dal Lazio alla Lombardia. Così Giuliano Scarpellini, assessore al bilancio del comune di Roè Volciano (in provincia di Brescia) si è visto recapitare una cartolina proveniente da Ostia datata 25 luglio 1962. Un messaggio indirizzato al padre Alessandro, scomparso vent'anni fa, da un allora vicino di casa della famiglia che in quella data oramai lontana gli scriveva "Cordialissimi saluti". Eppure l'indirizzo era corretto, e il francobollo da 15 lire dell'epoca era stato collocato nel posto giusto. Ma la cartolina sarà stata probabilmente dimenticata in un qualche magazzino delle Poste prima di venire ritrovata. Così qualcuno ha deciso di spedirla di nuovo, per farla giungere questa volta a destinazione, anche se in ritardo di oltre mezzo secolo. Argomenti cartolina roè volciano 
TORINO - Il coltello tra i denti e il sangue agli occhi, sempre, fino al fischio finale. Se volete spiegare a qualcuno cos'è la Juventus di Antonio Conte, fategli vedere i 15′ finali del match di questa sera, quelli che non contavano più nulla, con i tre punti già aggiunti in classifica e un avversario fiaccato nel corpo e nello spirito. Un pressing feroce, la voglia di non fermarsi mai, di dimostrare al campionato che i più forti, anche quest'anno, vestono il bianconero. Ne fa le spese la Lazio, già portata a scuola due settimane fa in Supercoppa: la formazione romana evidenzia delle lacune difensive impressionanti  -  forse non è sul pur forte Yilmaz che ci si dovrà concentrare negli ultimi giorni di mercato, quanto piuttosto su un centrale degno della prima metà di classifica  -  che gli incursori juventini acuiscono ogni volta che possono, sfruttando il movimento di Tevez e Vucinic, due che in teoria dovrebbero conoscersi da qualche mese ma che alla prova dei fatti sembrano giocare assieme da un'eternità. VIDAL FA IL BOMBER  - Conte e Petkovic non cambiano nulla rispetto alla prima giornata: bianconeri con Llorente ancora comodamente seduto in panchina, capitolini con Candreva a fungere da seconda punta tattica al fianco di Klose. La prima minaccia è firmata Hernanes: mancino secco dopo 2 minuti, Buffon mette in corner. La Juve non si scompone più di tanto e si piazza stabilmente nella metà campo avversaria. Cana salva in extremis su Vucinic, lanciato alla perfezione da Pirlo: il gol arriva a ridosso del quarto d'ora. Pogba scambia con Tevez, alza la testa e vede il taglio di Vidal: tocco sotto a scavalcare Radu, magistrale lavoro del cileno in fase di preparazione prima e di conclusione poi, con un esterno destro chirurgico sull'uscita di Marchetti. Gli ospiti hanno un sussulto a cavallo del 21′: Candreva calcia da lontanissimo, Buffon si distende e devia in angolo, dalla bandierina va proprio l'ex Parma e Cesena, il cui cross trova Cana solo sul primo palo. Il colpo di testa dell'albanese si spegne a lato, alla Juventus basta riaffacciarsi in avanti per allungare. Bonucci avanza senza pressione, lancio mancino per l'inserimento senza palla di Vidal: rintracciare un unico responsabile nella retroguardia laziale è impresa ardua, con Hernanes e Lulic che non seguono il centrocampista e il trio Novaretti-Cana-Radu totalmente fuori posizione. Il 23 bianconero se ne cura il giusto, mette giù con il destro e di sinistro fa 2-0. LAZIO PER 15′, POI SOLO JUVE - Supercoppa atto secondo? Non da subito. Hernanes ha spazio ai 30 metri, destro potente ma centrale, la respinta di Buffon non è delle migliori: troppa grazia per uno come Klose, scivolata ad anticipare Chiellini e contesa riaperta. Il quarto d'ora che chiude la prima frazione è tutto biancoceleste, anche se i ragazzi di Petkovic non riescono mai a entrare in area e devono limitarsi alle conclusioni da lontano, firmate da Radu, Lulic, Hernanes e Candreva, tutte prive di gloria. Si rientra in campo dopo l'intervallo, la Juventus preme nuovamente l'interruttore e ristabilisce le distanze. Altro lancio lungo di Bonucci, Cana è attirato dal movimento a uscire di Tevez e sale, Novaretti non riesce ad anticipare il taglio di Vucinic: il montenegrino appoggia di precisione, il 3-1 non gli basta e un minuto più tardi va a un niente dal poker, Marchetti respinge. Lazio ormai al tappeto, il pugno del definitivo ko se lo rifila Hernanes, che su un cross di Radu si inventa pallavolista per cercare la porta: secondo giallo e rosso inevitabile, è la parola fine sulla sfida. Resta soltanto un tassello da riempire, quello del gol di Tevez: l'Apache ci va vicino al 27′  -  sinistro che colpisce la  traversa  -  e ci riesce al 35′, sfruttando l'ennesimo velo di Vucinic per poi sterzare sull'attacco di Cana e dipingere una traiettoria che si spegne nell'angolo alla destra di Marchetti. L'epilogo non racconta di una Juve appagata: i bianconeri continuano a pressare, correre, tirare in porta. Come ordina l'uomo dalla panchina, che ha plasmato una formazione affamata come non mai. JUVENTUS-LAZIO 4-1 (2-1) Juventus (3-5-2): Buffon 6; Barzagli 6 (37′ st Ogbonna sv), Bonucci 7, Chiellini 6.5; Lichtsteiner 6.5 (34′ st Isla sv), Vidal 8, Pirlo 6, Pogba 7.5, Asamoah 6; Tevez 7.5, Vucinic 7.5 (37′ st Quagliarella sv). (Storari, Caceres, Motta, De Ceglie, Peluso, Padoin, Pepe, Giovinco, Llorente). All.: Conte 8 Lazio (4-4-2): Marchetti 6; Cavanda 5 (27′ st Floccari sv), Novaretti 4.5, Cana 4.5, Radu 5; Gonzalez 5.5, Biglia 5 (20′ st Ledesma 5.5), Hernanes 5, Lulic 5; Candreva 6, Klose 6 (37′ st Ederson sv). (Bizzarri, Strakosha, Biava, Dias, Vinicius, Onazi, Pereirinha, Keita, Rozzi). All.: Petkovic 5 Arbitro : Tagliavento di Terni 6.5 Reti : 14′ e 26′ pt Vidal, 28′ pt Klose, 4′ st Vucinic, 35′ st Tevez Ammonito : Bonucci per gioco falloso Espulso : Hernanes per doppia ammonizione Recupero : 1′ e 2′ Argomenti ss lazio serie a juventus fc Leggi i commenti I commenti dei lettori 
Argomenti scudetto 2014 Leggi i commenti I commenti dei lettori 
Argomenti ssc napoli serie a rafael benitez Leggi i commenti I commenti dei lettori 
TORINO - "Quello di ieri non era un mal di pancia, erano delle riflessioni, nient'altro. Volevo dire quello che ho detto, c'è chi è stato d'accordo e chi meno. Ieri era ieri, oggi è oggi: dobbiamo concentrarci sul campionato, vedendo come viaggia il Napoli sarà molto duro". Antonio Conte archivia così le polemiche nate dalla sua conferenza stampa della vigilia, indica nei partenopei l'antagonista scudetto ed esalta i suoi per il 4-1 rifilato alla Lazio: Juventus che riagguanta gli azzurri in testa la classifica grazie al successo sui capitolini. "Vincere un'altra volta in questo modo contro la Lazio è indice di una condizione che sta crescendo, vedo i singoli che migliorano partita dopo partita. Stiamo smaltendo i carichi di lavoro del ritiro, in tre partite ufficiali abbiamo raccolto tre vittorie, sono contento". DOBBIAMO TENERE ALTI I RITMI  - La partita della Juventus, quasi perfetta ad eccezione del quarto d'ora finale del primo tempo, soddisfa il tecnico. "L'avversario di oggi ci aveva sempre fatto penare in passato, aver vinto ci deve dare fiducia ma non dobbiamo mai allentare la tensione. Siamo partiti forte, facendo 25′ minuti spettacolari per intensità e organizzazione. Nel momento in cui abbiamo subito il 2-1 la squadra ha abbassato i ritmi, perdendo aggressività a centrocampo, e la Lazio è arrivata al tiro da fuori, visto che quando i loro centrocampisti hanno campo riescono a concludere senza problemi anche da 25-30 metri. In fase di possesso siamo una squadra che crea diverse difficoltà agli avversari, è inevitabile che allargando il gioco e portando tanti uomini negli ultimi 30 metri ci si espone un po' alle ripartenze. Oggi siamo stati bravi, ovviamente dobbiamo ancora migliorare anche se questi ragazzi continuano a darmi delle gioie enormi, stiamo facendo qualcosa di straordinario. I due attaccanti hanno seguito alla perfezione i dettami tattici. Vogliamo dare soddisfazioni ai tifosi, avremo un calendario non da poco dopo la sosta, con Inter e primo impegno di Champions League: so di avere ragazzi seri che si mettono a disposizione, ci sarà bisogno di tutti. Marrone? Credo parta, ci siamo salutati, anche se non mi ha detto dove andrà. Sul mercato in entrata non dico nulla...". "Ancora una grande Juve, dobbiamo continuare a fare bene, dobbiamo essere cattivi e giocare così", commenta Paul Pogba. Suo l'assist del primo gol di Vidal: "Ho passato la palla al giocatore che ho visto per primo. Sono contento per l'assist". E su dove possa arrivare questo Pogba ha risposto: "Non lo so, c'è la fiducia di tutto lo staff, sono contento così. Se valgo 200 milioni? Non dico niente, penso solo al campo. Voglio solo fare bene e penso solo alla Juve". "I due lanci per i gol? Sono cose che proviamo durante la settimana. Di sinistro mi è andata bene, di destro già lo avevo fatto nella partita scudetto, a Trieste, con il Cagliari, quindi è un remake". L'altro assist-man della serata è Leonardo Bonucci. "Questa è la Juve che vuole Conte, soprattutto nei primi 25 minuti. Poi, dopo il 2-0, abbiamo abbassato un po' la guardia, siamo calati di ritmo e abbiamo preso gol. Nel secondo tempo siamo rientrati - spiega - e abbiamo sfruttato di nuovo un taglio di Vucinic per riportarci a due gol di vantaggio, poi con l'espulsione di Hernanes abbiamo un po' abbassato la tensione, però siamo stati bravi a chiudere la partita con il quarto gol". Quindi Bonucci ribadisce in riferimento alla Lazio: "Abbiamo giocato due grandissime partite. Stasera abbiamo costruito dall'inizio alla fine, si è visto che la Juve sul campo è più forte della Lazio". Nella rabbia messa in campo stasera sembrava ci fosse qualcosa che derivava dalla conferenza stampa pre partita di Conte dopo la cessione di Matri. "No, è la solita rabbia che contraddistingue da due anni a questa parte la Juventus. La conferenza stampa del mister avrà avuto i suoi perché, ma sicuramente si sarà parlato con la società. Non sta a noi giudicare certe parole del mister". Leggi i commenti I commenti dei lettori 
Ne hanno fatti quattro a testa, un poker nella corsa scudetto. La Juve ha bissato la larga vittoria sulla Lazio in Supercoppa, il Napoli è andato a vincere sul campo tradizionalmente difficile del Chievo, con una facilità disarmante. Bisogna capire cosa riserveranno questi ultimi due giorni di mercato, se davvero il Milan ha qualche colpo pronto, ma per il resto non c'è dubbio che  la Juve sia ancora favorita per lo scudetto - partendo anche dal ruolo di Campione d'Italia - ma il Napoli è una rivale molto, ma molto, accreditata. Due squadre che hanno saputo migliorarsi, andando anche oltre le loro certezze. Già, perché la giornata è stata illuminata dalle doppiette di due grandi centrocampisti che erano già nel gruppo, Vidal ed uno strepitoso Hamsik, ma anche dai gol dei nuovi centravanti. Due argentini che sembrano tagliati su misura sulle rispettive squadre. Tevez ha la fame, la voglia, il senso feroce del gol e della prestazione, tipica delle squadre di Conte. E' uno che torna indietro, fa movimento, trasmette quel carattere che lo ha reso famoso in tutto il mondo e in tutta la carriera. Dall'altra parte c'è Higuain, che ha quell'eleganza, quella capacità di fare gruppo, che sembra indispensabile per far dimenticare Cavani. Ecco, Higuain è sicuramente il giocatore con la maggiore responsabilità ed il maggior peso teorico sulle spalle. Perché si trattava, si tratta di far dimenticare uno come Cavani, che di gol a Napoli ne ha segnati a grappoli. Ma, partendo dal presupposto che si tratta di due grandi giocatori, Higuain ha davvero tutto per fare come e forse di più del suo predecessore. Perché rispetto a Cavani non è uno che si "mangia" l'area di rigore, non si sente e non è il terminale di tutte le azioni azzurre. Come d'altronde ha sempre detto anche Mazzarri, entrando nel dibattito su chi sia stato più importante per l'altro: più importante Cavani per il Napoli o il Napoli per Cavani? Difficile dirlo. Di sicuro Higuain si è calato nel suo ruolo con un altruismo pazzesco. E' anche così che si spiegano i quattro gol in due parte di Hamsik, è così che nasce il gol di Callejon: da una generosa rincorsa e da un assist di Higuain. Insomma, è, sarà, una grande sfida. La Juve è come al solito formidabile, a  tratti debordante, ma il Napoli in 180 minuti ha dimostrato di  aver assorbito la nuova filosofia di Benitez. Uno per tutti e non tutti per uno. 
TORINO - "Una squadra forte come la Juventus non ha bisogno dei nostri regali difensivi". Vladimir Petkovic è spietato nell'analisi del dopo gara: il tecnico della Lazio cerca di spiegare cosa non ha funzionato nel reparto arretrato dei suoi, letteralmente in tilt in occasione dei primi due gol bianconeri. "C'è stata una mancanza di comunicazione, i ragazzi sapevano cosa dovevano fare e dopo il 2-0 non ho più visto quegli errori. I centrocampisti dovevano seguire Vidal e i difensori dovevano essere messi diversamente. Contro l'Udinese difensivamente aveva funzionato quasi tutto, oggi no. L'atteggiamento iniziale della squadra forse ha un po' risentito del risultato della Supercoppa, abbiamo concesso tanti metri a una formazione contro cui dovevamo stare più alti e più stretti". YILMAZ FORTE MA HO ALTRI PROBLEMI  - Il mister di Sarajevo sembra non vedere l'ora di poter chiudere l'argomento mercato. "La sosta non fa mai bene, avremo 12 giocatori con le nazionali, sarà importante per riflettere e per poter lavorare finalmente a mercato chiuso. Yilmaz ha un curriculum che parla da solo, ha giocato in squadre importanti in Turchia, è un signor giocatore. Non so se giocherà con noi, dopo la serata di oggi non mi pare comunque il caso di parlarne. Dobbiamo risolvere diversi rebus che la Juventus ci ha proposto. Dobbiamo essere un po' più cinici sotto porta, qualcosina l'avevamo creata. Non è il modulo la chiave della sconfitta, Candreva in queste gare sta avendo più libertà in fase offensiva, forse dovevamo rimanere con il baricentro ancora più alto, allontanando la Juventus dalla nostra porta". LOTITO: LUNEDI' UN ALTRO ARRIVO  - Nel prepartita, ai microfoni di Sky, c'è stato l'intervento di Claudio Lotito: il presidente della Lazio ha parlato di mercato: "Yilmaz è passato alle cronache a causa delle voci provenienti dalla Turchia, noi abbiamo già concluso un acquisto che sarà annunciato lunedì ma non voglio fare proclami, preferisco i fatti. Noi sappiamo cosa dobbiamo fare, abbiamo speso tanto e continueremo a farlo, se qualcuno cerca di creare delle aspettative il problema non è nostro ma viene dalla Turchia. In estate abbiamo acquistato otto giocatori senza vendere nessuno e continuiamo dritti per la nostra strada, con le nostre idee. Il nostro obiettivo principale, in questo momento, è poter tesserare Perea, un giocatore che abbiamo già comprato, pagato e che vogliamo tesserare al più presto". Argomenti ss lazio serie a vladimir petkovic Leggi i commenti I commenti dei lettori 
ROMA  - E' amaro l'esordio interno del Palermo che al Barbera s'inchina (1-2) all'Empoli, rimasto a punteggio pieno in vetta alla classifica assieme al Cesena, passato in rimonta (1-2) a Crotone. Alle spalle delle due, sale lo Spezia che espugna Castellammare di Stabia (1-2) e aggancia Ternana e Avellino, bloccate sul pareggio da Cittadella (2-2) e Latina (1-1). Si rialza anche il Novara, che piega in pieno recupero il Cesena, mentre il Brescia non va oltre lo 0-0 a Bari. In 10 contro 11, la Reggina strappa un punto prezioso (1-1) a Lanciano, lo stesso fa il Varese (1-1) in casa con il Modena. Carpi-Padova è stata sospesa al 26' per un problema all'impianto d'illuminazione del Braglia di Modena. Chiuderà il programma, lunedì sera, Trapani-Pescara. PALERMO-EMPOLI 1-2 L'Empoli espugna il Barbera e si conferma una delle principali candidate alla promozione. L'avvio è tutto di marca ospite. E dopo un'occasione sciupata da Verdi, arriva (15') il vantaggio siglato dal solito Tavano con un preciso destro a fil di palo dal limite su lancio smarcante di Verdi. Il Palermo accusa il colpo, rischia di incassare il raddoppio su un colpo di testa di Rugani poi (26') resta addirittura in 10 per l'espulsione di N' goyi per somma di ammonizioni. Sembra notte fonda per i rosanero che, invece, si ritrovano proprio nel momento di maggior difficoltà. E dopo 3' pareggiano con Hernandez, lanciato sul filo del fuorigioco da Dybala. Il Palermo s' esalta, va a più riprese vicino al 2-1 con Dybala (2), Fernandez (2) e Morganella ma al 68' incassa il colpo del ko da Maccarone che infila il primo palo di testa su un angolo dalla destra di Signorelli. I rosanero si riversano tutti in avanti ma l'Empoli fa buona guarda sfiorando nel finale anche l'1-3 con Moro in contropiede. CROTONE-CESENA 1-2 Con un pizzico di fortuna il Cesena passa in rimonta a Crotone e sale in vetta alla classifica. La gara si mette subito in salita per i romagnoli trafitti al primo affondo (9') da Torromino che batte Campagnolo con un bel tiro al volo sotto la traversa su cross dalla destra di Del Prete. Il Cesena si rimbocca le maniche e, dopo una palla-gol mancata da Matute, pareggia in avvio di ripresa (51') con un bel destro in semirovesciata del subentrato Rodriguez, smarcato in area da Coppola. Sulle ali dell'entusiasmo i bianconeri insistono e dopo aver sfiorato il vantaggio con lo stesso Rodriguez trovano l'1-2 grazie a Ligi che, all'82', devia sciaguratamente nelle propria porta un cross dalla sinistra di De Feudis. JUVE STABIA-SPEZIA 1-2 Lo Spezia passa nel finale a Castellammare e riscatta il mezzo passo falso all'esordio con il Cittadella. I liguri partono forte e già al 3' sbloccano il risultato con un sinistro sottomisura di Ebagua su cross dalla destra di Rivas. Le vespe non s' abbattono e, dopo un gol fallito da Suciu, pareggiano al 16' con un bel destro in girata sotto la traversa di Diop su cross dalla destra di Di Carmine. La Juve Stabia insiste, ma non è fortunata: lo stesso Diop, Mezavilla e Giringhelli falliscono il bersaglio da buona posizione. Lo Spezia resiste e, all'87', si porta via dal Menti i 3 punti grazie a un'ingenuità di Di Nunzio che trattiene Ferrari spalle alla porta. Inevitabile il rigore che lo stesso ex attaccante del Verona trasforma con freddezza. CITTADELLA-TERNANA 2-2 La Ternana si salva al 90' a Cittadella e porta a casa un prezioso punto. Dopo un primo tempo da sbadigli la gara si accende nella ripresa. La Ternana spinge sull'acceleratore e, dopo aver sfiorato il vantaggio con Alfageme e Falletti, sblocca il risultato (65') con un destro in diagonale dello stesso Alfageme, smarcato in area da Avenatti. L'attaccante argentino diventa protagonista in negativo al 74' commettendo un ingenuo fallo di mano in area. Rigore netto che Di Roberto trasforma. Il Cittadella, galvanizzato, insiste, e dopo appena 3' ribalta la situazione con Pellizzer che, sugli sviluppi di un angolo insacca in scivolata riprendendo un suo primo colpo di testa respinto da Brignoli. La Ternana non ci sta e al 90' pareggia con un tocco in girata di Antenucci lesto a sfruttare un cross dalla destra di Farkas, prolungato in mezzo di testa da Ferronetti. LATINA-AVELLINO 1-1 Il Latina conquista il primo storico punto in serie B bloccando sull'1-1 al Francioni l'Avellino. Gli irpini partono forte e dopo un gol annullato a Izzo per dubbio fuorigioco, passano (13') con Fabbro che risolve da due passi un batti e ribatti in area sugli sviluppi di un angolo dalla destra. I campani sfiorano il raddoppio con Zappacosta, che centra in pieno una traversa, ma poi devono fare i conti con la risposta dei nerazzurri che, dopo aver sfiorato con Alhassan, Morrone e Negro, acciuffano (60') il meritato pari con lo stesso Negro, che chiude un triangolo in area con Jonathas con un preciso sinistro in diagonale. NOVARA-SIENA 2-1 All'ultimo secondo di recupero il Novara beffa il Siena e conquista i primi 3 punti della stagione. Dopo un primo tempo equilibrato, con un paio di occasioni per parte, sventate da Kosicky e Lamanna, la gara si accende nella ripresa. Gli azzurri passano dopo appena 4' grazie a Lazzari che, lanciato in contropiede da Gonzalez, infila il pallone sotto la traversa sull'uscita di Lamanna. Il Siena non ci sta e, dopo un'opportunità sciupata da Giannetti, pareggia (71') con Pulzetti che conclude una bella discesa in area con un forte destro in diagonale. Il Novara si getta tutto in avanti e al 95', trova il gol vittoria: lo segna l'ex reggino Comi che infila il pallone di testa sotto l'incrocio sugli sviluppi di un angolo dalla destra di Gonzalez. BARI-BRESCIA 0-0 Il Brescia si ferma al palo a Bari. Colpisce 4 legni e non riesce a portar via l'intera posta dal San Nicola. I lombardi dominano nel primo tempo ma non sono fortunati: per ben 2 volte il palo e altrettante la traversa gli negano la gioia sulle conclusioni di Mitrovic, Caracciolo (2) e Paci. Il gol sembra nell'aria e, invece, nella ripresa la partita cambia. Il Bari prende coraggio e va vicino al vantaggio con Albadoro e Sabelli. Il Brescia si rivede solo nel finale sfiorando ancora il bersaglio con Caracciolo. VARESE-MODENA 1-1 In 10 contro 11 il Varese acciuffa al 90' il Modena e evita una nuova sconfitta. I lombardi partono bene, sfiorando il bersaglio con Zecchin e poi con Lazaar, che colpisce una traversa poi, però, cedono il campo ai canarini che vanno vicini al vantaggio con Molina. Le cose si complicano per i biancorossi al 55' quando Lazaar li lascia in 10 per somma di ammonizioni. Il Modena ci crede e al 69' passa con Babacar che si fa perdonare un clamoroso errore commesso poco prima con un pregevole tocco al volo in girata nell'angolo su cross dalla sinistra di Garofalo. Il Varese non ci sta, si riversa in avanti e, al 90', è premiato: l'1-1 è, infatti, un'autorete di Minarini che, appena entrato, nel tentativo di liberare un tiro-cross dalla sinistra di Franco fa carambolare il pallone addosso a Manfredini e poi in fondo al sacco. VIRTUS LANCIANO-REGGINA 1-1 In 10 contro 11 la Reggina strappa un prezioso pari nel finale a Lanciano, costringendo i frentani a rinviare l'appuntamento con una vittoria attesa da 5 mesi. Pronti, via e la Virtus passa con un perfetto stacco di testa di Amenta su cross dalla sinistra di Mammarella. La Reggina fatica a replicare ma il Lanciano non ne approfitta mancando il colpo del ko con lo stesso Amenta e con Falcinelli. Al 79' sembra farsi notte fonda per gli amaranto che restano in inferiorità numerica per l'espulsione di Ipsa per somma di ammonizioni. Ma non mollano e, all'87' vengono premiati: un tiro di Barillà, deviato finisce sui piedi del subentrato Cocco che con un destro a fil di palo insacca. Al 94' lo stesso Barillà ha salvato il risultato rinviando sulla linea un destro di Vastola destinato a finire in rete. CARPI-PADOVA sospesa al 26' sullo 0-0 Dura appena 26' il confronto a Modena tra Carpi e Padova. Un problema all'impianto d' illuminazione del Braglia costringe, infatti, l'arbitro Abbattista a rinviare la gara a data da destinarsi. Fino al quel momento solo un'occasione per parte, non sfruttare da Pasquato e Letizia. "Il Padova ha presentato una riserva scritta all'arbitro", ha annunciato il direttore sportivo del Padova, Alessio Secco. "Passati i 45' che normalmente sono presi come limite di tempo, come da convenzione l'arbitro ha chiamato i capitani sul campo per fare il sopralluogo e stabilito che non c'erano le condizioni per proseguire ha sospeso definitivamente l'incontro. Quindi la società ha presentato una riserva scritta e adesso la questione va nelle mani del giudice sportivo". La replica emiliana in una nota ufficiale: "Al momento sembra che il calo di illuminazione, che ha determinato la sospensione della gara, sia dipeso da un problema sulla rete pubblica. Si precisa che l'impianto è stato collaudato e verificato come funzionante nella serata di giovedi 29 agosto. Per tale ragione ritenendo la sospensione della gara derivata da cause di forza maggiore, la società attende una decisione di buon senso da parte degli organi competenti, pronta in ogni caso a difendere le proprie ragioni". Argomenti serie b Leggi i commenti I commenti dei lettori 
KIEV - Grande soddisfazione per l'Italia nei Mondiali di ginnastica ritmica in svolgimento a Kiev, in Ucraina. Le azzurre Marta Pagnini, Andreea Stefanescu, Camilla Bini, Chiara Ianni, Camilla Patriarca e Valeria Schiavi hanno totalizzato il punteggio di 34.733, frutto del 17.600 nell'esercizio con le 10 clavette e del 17.133 nella routine con le 3 palle e i 2 nastri. L'oro è andato alla Bielorussia con 35.708. Il podio è completato dalla Russia con 34.225. Il presidente federale Riccardo Agabio è stato raggiunto telefonicamente dal presidente del Coni, Giovanni Malago', il quale gli ha chiesto se, alla vigilia della competizione, avrebbe messo la firma su questo risultato. Pronta la risposta del numero uno della ginnastica azzurra: "Ne avrei messe 10. Con una squadra rinnovata per due terzi, programmi ed esercizi nuovi di zecca e poche gare alle spalle per testarli, con l'eredità dei tre titoli mondiali vinti nel passato quadriennio e tutti i problemi legati alle giurie di questi ultimi mesi, ebbene come potrei non considerare questo argento quanto una medaglia d'oro". "Il podio dei Mondiali ucraini  -  ha osservato Agabio  -  è lo stesso di Londra ma a posizioni invertite, ciò significa che, al di là delle interpreti, Le farfalle sono sempre li'. Segno che la nostra scuola ormai è un punto di riferimento nel mondo ed è un segnale confortante sulla strada che porta a Rio de Janeiro. In fondo le nostre ragazze hanno soltanto aggiunto il prefisso 'vice', ma rimangono sempre campionesse". Argomenti ginnastica ritmica Leggi i commenti I commenti dei lettori 
