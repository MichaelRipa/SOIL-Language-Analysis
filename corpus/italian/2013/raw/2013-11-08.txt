Una donna italiana, Rosi Comparato, di 27 anni, originaria di Palma di Montechiaro (Agrigento) è stata ferita gravemente a colpi di pistola dal suo ex fidanzato a Ludwigshafen in Germania. L'autore della sparatoria, un 24enne, anche lui originario di Palma di Montechiaro si è costituito alla Polizia di Mannheim. Secondo una prima ricostruzione il ragazzo sarebbe partito appositamente dal paese, in pullman, per un chiarimento con la donna che aveva deciso di troncare il rapporto e di partire per la Germania dove aveva trovato lavoro in una fabbrica. L'uomo le ha sparato a brucipelo quattro colpi di pistola. Con un'ambulanza la giovane è stata trasferita in ospedale dove è stata sottoposta ad un delicato intervento chirurgico alla testa. Le condizioni sono critiche e la prognosi è riservata. Il 24 enne è stato arrestato con l'accusa di tentato omicidio e lesioni personali gravi. Argomenti palma di montechiaro germania fidanzata 
LA SPEZIA – Lo Spezia fa lo sgambetto al Cesena nell’anticipo del tredicesimo turno del campionato di serie B, fermando la corsa di alta classifica dei romagnoli. I liguri si impongono 2-1 in rimonta, grazie alle reti di Lisuzzo e Catellani che ribaltano il vantaggio iniziale dei bianconeri di Bisoli (alle prese con ben nove assenze) siglato da Defrel.  Con questo successo la formazione guidata da Stroppa sale a 20 punti, raggiungendo il Crotone in sesta posizione, due punti in meno del Cesena che resta al terzo posto con 22. BOTTA E RISPOSTA DEFREL-LISUZZO NEL 1° TEMPO – Una partita vivace, quella del ‘Picco’, con gli ospiti che al 31′ del primo tempo, alla prima sortita offensiva, passano in vantaggio: Defrel è bravo a liberarsi di Carrozza e Appelt, poi di sinistro scarica una conclusione dal limite dell’area che non lascia scampo a Leali. Il vantaggio del Cesena dura appena 7 minuti, perché al 38′ Lisuzzo ristabilisce la parità sugli sviluppi di un calcio d’angolo: il difensore capitalizza la torre di Ceccarelli e in semi rovesciata anticipa tutti e sigla il pari. CESENA IN DIECI, CATELLANI LO PUNISCE – Nella ripresa si fa più insistita la pressione dei padroni di casa e al 5′ è da applausi la parata sulla linea di Coser su colpo di testa di Carrozza. Al quarto d’ora la svolta del match, con i romagnoli che rimangono in dieci. Su tocco di Ebagua, al limite fallo di mano di Capelli che viene espulso per doppia ammonizione. Bisoli corre ai ripari, togliendo l’autore del momentaneo vantaggio, Defrel, e manda dentro il difensore Camporese. In superiorità numerica lo Spezia preme alla ricerca del gol (Succi di testa mette paura ai tifosi locali, sfiorando il palo di testa), che arriva quasi allo scoccare della mezz’ora con Catellan, che raccoglie un cross teso in area di Carrozza e spedisce di destro la palla all’angolino alla destra di Coser. SPEZIA – CESENA 2-1 (1-1) SPEZIA (4-2-3-1): Leali; Baldanzeddu, Lisuzzo, Ceccarelli, Migliore; Appelt, Bovo; Seymour (34′ pt Catellani), Sansovini, Carrozza (41′ st Sammarco s ); Ebagua (42′ st Henty). (Valentini, Moretti, Magnusson, Culina, Borghese, Orsic). All.: Stroppa. CESENA (3-4-3) : Coser; Volta,  Capelli, Krajnc; Almici  (35′ st Moncini), De Feudis, Coppola, Renzetti; Defrel  (17′ st Camporese), Succi, D’Alessandro (10′ st Garritano). (Rossini, Alhassan, Ingegneri, Capellini, Arrigoni, Pedrabissi). All. Bisoli. ARBITRO: Pinzani di Empoli. RETI : nel pt 31′ Defrel, 38′ Lisuzzo; nel st 30′ Catellani. AMMONITI: Carrozza (S) e Almici (C). ESPULSI: 16′ st Capelli (C) per somma di ammonizioni. ANGOLI: 8-3 per lo Spezia. RECUPERO: pt 0′, st 3′. SPETTATORI: 1.278 paganti + 4.300 abbonati, incasso € 13.896 + quota abbonati. Argomenti serie b Leggi i commenti I commenti dei lettori 
La sfida più affascinante, contro i campioni d'Europa da ormai due anni. Contro quell'Olympiacos con cui Siena ha sempre messo in scena sfide ad altissimo livello. Ricordate la vittoria ad Atene dopo un pesantissimo -48 che sembrava aver sotterrato la squadra di Pianigiani tre anni orsono ? O le due sfide della stagione passata nelle Top 16 con la Mens Sana vittoriosa in trasferta con il sorpasso di Brown sulla sirena e la pariglia restituita dai greci a Siena per un solo misero ma fatale punticino ? Ricordi ed emozioni che un PalaMandela bello pieno chiede di rivivere con la consapevolezza che i biancorossi sono la solita corazzata e che Siena è un cantiere aperto, fisicamente e tecnicamente più debole e ancora di più senza Spencer Nelson, ovvero l'uomo con maggiore esperienza dei biancoverdi di coach Crespi. Ma c'è una bandiera da difendere, l'orgoglio da tirar fuori dopo le prime opache uscite europee. L'inizio però è da incubo. L'Olympiacos, giocando sul fisico di Begic e Printezis si porta sull'11-0 in un amen. La partita di Siena inizia qui. English trova un paio di conclusioni e poi Rochestie, subentrato ad uno spento Green, da la scossa con due piazzati e una buona circolazione di palla. Spanoulis si prende un po' di riposo ed il quarto si chiude sul 20-11 per i greci. Nei secondi dieci minuti la partita è più equilibrata ma la Mens Sana spreca alcune ottime difese con conclusioni complicate. Hunter è in confusione e butta letteralmente alcuni palloni. La forbice si allarga fino al -16 (20-36) con una tripla del micidiale Lojeski cui però replica Green che porta il risultato di metà tempo sul 23-36. La ripresa inizia con la Mens Sana che sembra non voler abdicare. Apre Rochestie da 3 e li inizia una bella lotta. Un paio di schiacciate di Hunter scaldano il pubblico. La squadra di Bartzokas è però troppo esperta per farsi intimorire. Si va avanti a botta e risposta. English realizza una tripla di classe e Dunston risponde chiudendo imperiosamente un alley-oop. Alla fine Siena rosicchia un punticino (42-54). Si va all'ultimo quarto che inizia con una Mens Sana garibaldina. English con un'altra bomba e Green in contropiede riducono a -7 il punteggio (49-56).  Begic riporta l'Olympiacos  avanti di 11. Siena spreca in attacco ma è viva. Viggiano segna 5 punti e riduce lo svantaggio. Hackett subisce un antisportivo capitalizzato con 4 punti (60-65) a 24 secondi dalla sirena.. Spanoulis è freddissimo dalla lunetta e Rochestie si vede sputare dal ferro la tripla del possibile -2. I secondi finali servono solo ai greci per riallargare il punteggio.  Finisce 62-70 con tanti rimpianti per quell'inizio fatale ma con la consapevolezza che, giocando con la grinta del secondo tempo, l'Eurolega può ancora dare soddisfazioni Le pagelle Montepaschi Mens Sana Siena  -  Olympiacos Pireo 62-70 Montepaschi Siena : Viggiano 5, Hunter 6 , Cournooh 3 , Rochestie 13 , Carter 4, Ress 5,  Ortner 2 , Udom , Hackett 6, English 13, Green 5. All. re Marco Crespi Olympiacos Pireo : Petway 4, Law 6, Dunston 9, Spanoulis 9, Perperoglou 8, Sloukas 4,  Simmons, Begic 9, Printezis 6, Mantzaris 6, Katsivelis, Lojeski 9. All.  re Georgios Bartzokas. Arbitri : Perez Pizarro (Spagna), Latiseus (Lettonia), Lopes (Portogallo) 
NESSUN ERRORE da parte del pilota del Mig 21 serbo, si trattò semplicemente di eseguire un ordine. Perciò quell'elicottero italiano in missione di pace in territorio jugoslavo venne abbattuto, il 7 gennaio 1992, su disposizione delle alte gerarchie dell'aeronautica di Belgrado. La strage di Podrute ha una verità, 21 anni dopo. Emerge questo dalle motivazioni della sentenza della terza Corte d'assise di appello di Roma che ha condannato, ribaltando la sentenza assolutoria di primo grado, il comandante della base militare di Bihac, da dove decollò il caccia, Dobrivoje Opacic e del suo superiore il comandante del 5° corpo d'armata dell'aeronautica militare Jugoslava, Liubomir Bajic a 28 anni di reclusione per omicidio e disastro aviatorio. Ma soprattutto ha considerato responsabile anche la repubblica Serba condannandola "al risarcimento dei danni" a favore dei familiari dei tre soldati italiani deceduti "accordando una provvisionale di 150mila euro". Vengono accolte così in gran parte quelle che sono state le richieste del sostituto procuratore Erminio Amelio. "Scuoialo!" Un ordine operativo terrificante venne pronunciato dalle labbra di Dobrivoje Opacic al pilota del Mig 21 al quale poco prima aveva dato disposizione di decollare dalla base aerea di Bihac per andare ad intercettare due velivoli non identificati. Si trattava di due elicotteri della European community monitors mission (E.c.m.m.) che non erano affatto sconosciuti ai militari serbi. Due velivoli italiani con personale italiano che avevano il compito, sotto l'egida della Comunità europea e con l'ok delle stesse autorità di Belgrado, di assicurare l'osservanza del "cessate il fuoco" stabilito dalla fine del 1991: "Il nostro paese - si legge nelle motivazioni della sentenza - inviò degli elicotteri militari i quali avevano il duplice scopo del trasferimento degli osservatori e del collegamento tra diversi luoghi del vasto territorio". Elicotteri ben visibili, bianchi che esibivano a chiare lettere le insegne dell'E.c.m.m. e i cui spostamenti nel territorio Jugoslavo erano ben noti ai vertici militari serbi. Ma quel 7 gennaio accadde qualche cosa di strano. Prima vennero identificati sul radar i due elicotteri italiani da parte dei serbi. Poi il decollo del Mig e infine quell'ordine: "Scuoialo!" comunicò Dobrivoje Opacic al pilota del caccia. E lui, Sisic Emir già condannato separatamente in un altro procedimento per questi fatti, puntò con il suo Mig l'elicottero italiano e lo fece esplodere alle 14.07 con un missile aria aria, distruggendo le vite di quattro militari italiani e uno francese, il pilota Enzo Venturini, il sergente maggiore Marco Matta, i marescialli Fiorenzo Ramacci e Silvano Natale e il maggiore transalpino, Jean Loup Eychenne. "Scuoialo", divenne, tra i militari della base, il soprannome del loro comandante. Un epiteto guadagnato per aver dato l'ordine di distruggere l'elicottero italiano. Ma Dobrivoje Opacic non agì di sua spontanea volontà. Suo superiore era il comandante del 5° corpo d'armata dell'aeronautica militare e delle difesa anti aerea serba  Ljibomir Bajic: "Ho ordinato ai miei subalterni - ha sostenuto l'ufficiale in un processo parallelo che si è tenuto in Croazia - di attaccare immediatamente i velivoli non identificati". Ed è proprio "in quell'attaccare immediatamente - si legge nelle motivazioni della sentenza - la spiegazione dell'accaduto, nessuna cautela, nessun tentativo di identificazione, soprattutto nessun cenno a qualsiasi regola d'ingaggio". Ma non è tutto. Perché anche in questo caso, sottolineano i giudici nella sentenza, la responsabilità di tutto andrebbe ricercata in gerarchie ancora più alte: Blagoje Adzic. Lui all'epoca era il comandante dello Stato maggiore delle forze armate e della difesa aerea: "Non meno evidente - si spiega nella motivazione - la responsabilità del Blagoje Adzic, ora deceduto, ma che" all'epoca "era il primo nella catena" di comando. Argomenti serbia jugoslavia 
FIRENZE – Neppure la calda atmosfera del “Mandela Forum” di Firenze aiuta la Montepaschi Siena a cancellare lo zero in Eurolega. Nella quarta giornata della fase a gironi per i campioni d’Italia è arrivata la quarta sconfitta di fila, stavolta contro i greci dell’Olympiacos Pireo, vittoriosi per 70-62. Una battuta d’arresto che complica ulteriormente le speranze di qualificarsi alla fase successiva dei mensanini, ultimi nel girone C, ancora bloccati al palo, mentre grazie a questo successo gli ellenici guidano il raggruppamento a punteggio pieno a quota 8. OLYMPIACOS, PARTENZA LANCIATA – D’altronde non era facile strappare un successo contro i bicampioni d’Europa in carica, intenzionati a mettere subito le cose in chiaro sin dall’avvio, quando partono con un parziale di 11-0. Siena, guidata da un buon Rochestie, prova ad accorciare le distanze, ma l’Olympiacos tiene sempre sotto controllo la situazione. Il vantaggio dei greci tocca il +16 al 19′ (20-36) e poi anche il +17 al 23′ sul 26-43. La Montepaschi non molla: un parziale di 7-0 nel quarto periodo la riporta a sette lunghezze di distanza (49-56), alimentando le speranze del numeroso pubblico presente, tra cui anche l’attaccante della Fiorentina Giuseppe Rossi e il presidente federale Giuseppe Petrucci, ex numero uno del Coni. ENGLISH E ROCHESTIE MIGLIORI MARCATORI CON 13 PUNTI – L’Olympiacos reagisce da grande squadra con un contro parziale di 8-0 che vale il +15 al 36′ che di fatto chiude il match, anche se nell’ultimo minuto Siena arriva a toccare il -5 e fallisce la tripla del possibile -2 con Rochestie. Il play americano si consola con il ruolo di miglior marcatore della serata con 13 punti insieme al compagno di squadra English. Per l’Olympiacos, la prossima settimana impegnato contro i polacchi dello Stelmet Gora, grande prestazione di squadra se si considera che nessun giocatore ha raggiunto i 10 punti individuali. Risultati 4/a giornata girone C: Stelmet Gora – Galatasaray 75-78, Bayern Monaco – Unicaja Malaga 82-68, Montepaschi Siena – Olympiacos 62-70. Classifica: Olympiacos 8; Bayern Monaco 6; Unicaja Malaga, Galatasaray 4; Stelmet Gora 2; Montepaschi Siena 0. MONTEPASCHI SIENA-OLYMPIACOS PIREO 62-70 (11-20, 23-36, 42-54) SIENA: Viggiano 5, Hunter 6, Cournooh 3, Rochestie 13, Carter 4, Ress 5, Ortner 2, Udom ne, Hackett 6, English 13, Green 5. All.: Crespi. OLYMPIACOS: Petway 4, Law 6, Dunston 9, Spanoulis 9, Perperoglou 8, Sloukas 4, Simmons, Begic 9, Printezis 6, Mantzaris 6, Katsivelis, Lojeski 9. All.: Bartzokas. ARBITRI: Perez Pizarro (Spa), Latisevs (Let), Lopes (Por). NOTE - Tiri liberi: Siena 10/12, Olympiacos 12/17. Tiri da tre: Siena 6/15, Olympiacos 6/22. Rimbalzi: Siena 39, Olympiacos 37. SPETTATORI : 6.000 circa. Argomenti basket basket eurolega montepaschi siena Leggi i commenti I commenti dei lettori 
DETROIT - Un problema allo sterzo: per questo motivo la Chrysler, controllata dalla Fiat, sta richiamando 1,2 milioni di pickup in tutto il mondo per controllarli e se necessario ripararli. L'azienda fa sapere che probabilmente solo 453.000 avranno bisogno di un intervento. Tre i gruppi di pickup interessati: 842.400 Ram 2500 e Ram 3500, prodotti dal 2003 al 2008; 294.000 Ram 2500 e 3500 prodotti dal 2008 al 2012, e 2.008 Ram 150; 43.000 Ram 4500 e 5500 prodotti sempre dal 2008 al 2012. Alcuni di questi modelli erano già stati richiamati negli anni passati. La decisione - si legge in una nota - è stata presa per controllare il giusto allineamento dei tiranti delle ruote anteriori, senza il quale si possono creare problemi al funzionamento dello sterzo. Difetto che è stato causato da alcuni tecnici che hanno interpretato male le istruzioni, si spiega. Al richiamo - aggiunge la nota della casa automobilistica - si è arrivati dopo sei incidenti che tra il 2008 e il 2012 hanno provocato due feriti. Argomenti chrysler fiat pick-up 
None Leggi i commenti I commenti dei lettori 
Si  rivede Cesare Bovo, nel Toro che, al Sant’Elia, vuol mettere la  freccia: contro il Cagliari i granata non vogliono più rimandare  l’appuntamento con una vittoria che manca da un mese e mezzo, dal 22  settembre, 1-2 a Bologna con gol di D’Ambrosio e Cerci su rigore. Per  dare continuità all’entusiasmo creato dal pareggio imposto alla Roma dei  record, ma anche per rilanciare una classifica che rischia di farsi  anemica, Giampiero Ventura sembra intenzionato a dar fiducia al sistema  di gioco che più gli è stato congeniale nel corso del suo cammino  granata: avanti con il 4-2-4, abbandonando dunque – almeno per il  momento – la difesa a tre su cui i granata lavorano con alterne fortune  fin dall’inizio della stagione. Proprio la retroguardia, infatti, finora  non ha convinto: 19 gol subiti in 11 partite disputate, e soltanto in  una circostanza, al debutto contro il Sassuolo, Padelli non ha incassato  gol. Intanto l’emergenza infortuni sta rientrando: stavolta dovrebbero  rimanere a Torino soltanto il difensore Rodriguez, il centrocampista  Farnerud e l’attaccante Larrondo. Facile immaginare che, dopo la pausa  della Nazionale, tutti torneranno a disposizione di Ventura. Argomenti toro bovo 
