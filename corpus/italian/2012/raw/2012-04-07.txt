Il Milan ha perso una grande occasione: contro la Fiorentina era passato in vantaggio grazie a un rigore inesistente, poteva gestire la partita molto meglio, avrebbe dovuto giocare con più tranquillità. E invece non ce l'ha fatta. E' evidente che dopo la partita di Barcellona i rossoneri non avevano le gambe per affrontare un altro impegno così importante. Credo che qualche responsabilità sia anche di Allegri: Maxi Lopez non può giocare insieme a Ibrahimovic e non capisco perché El Shaarawy sia finito nel dimenticatoio, viste anche le prestazioni di Robinho. Però le critiche che si possono muovere al tecnico finiscono quando si pensa ai troppi giocatori infortunati. La gestione degli infortuni apre tanti interrogativi: a parte i casi di Cassano e Gattuso  -  che hanno avuto problemi di altra natura  -  tutti gli altri si potevano risolvere in un altro modo. E di questo il responsabile non può essere certamente Allegri. Fatto sta che il Milan è colpevole, perché la gara con la Fiorentina si era messa benissimo, e invece i rossoneri hanno fallito: quello che sperava Conte ("Solo il Milan può buttare via lo scudetto...") si è avverato. I bianconeri hanno approfittato in pieno della situazione: in questo momento la Juve ha grande autostima ed è difficile che sbagli. Giocare dovendo inseguire è sicuramente più semplice dal punto di vista mentale e i bianconeri lo hanno fatto benissimo: ora però hanno il pallino in mano e devono gestirlo al meglio. "Qualche" pareggio (sono già 14) la squadra di Conte lo ha già fatto, ora non può più sbagliare. Ma credo che adesso la Juve abbia più chance di vincere lo scudetto. È avanti di un punto e anche in vantaggio nei confronti diretti con il Milan, Conte e i suoi giocatori a questo punto "devono" conquistare quel titolo che manca da tanti anni. L'allenatore ha grande merito: ha dimostrato di saper gestire i momenti delicati e difficili dei suoi uomini importanti, da Pepe a Pirlo, da Matri a Quagliarella, da Del Piero a Bonucci, soprattutto. Penso che ora come ora la Juve ha una percentuale in più per arrivare in testa fino alla fine: il Milan ha lasciato cinque punti tra Catania e Fiorentina ed è un fatto che fa pensare. Un pensiero per l'Inter: in due partite con Stramaccioni in panchina ha fatto sette gol e ne ha presi sei. E' una stagione strana: dei nerazzurri si capiva poco con Gasperini, poco con Ranieri, ma anche adesso la situazione non è più chiara. La Roma è imbarazzante. Non si può giocare così e perdere in questo modo a Lecce: il progetto è solo un'idea, in realtà non è mai cominciato. I giallorossi sono veramente una delusione. Mi dispiace perché io credo molto in questo modo di raggiungere la vittoria: però l'entusiasmo e la voglia di correre, giocare e lottare sono fondamentali. Se tutto questo invece viene fatto a corrente alternata i risultati non possono arrivare. 
PALERMO - Il sorriso sfoggiato al fischio finale la dice tutta: Antonio Conte è raggiante, la vittoria sul Palermo vale la testa della classifica. "Preferisco stare davanti, non si dipende da niente e da nessuno: è stata una lunga rincorsa da parte nostra, abbiamo approfittato dei due stop del Milan, forse un po' inattesi. Mancano sette partite, il nostro calendario è più difficile del loro ma abbiamo acquisito consapevolezza e autostima. Miglioriamo di giorno in giorno, come ho detto ai ragazzi adesso è il momento di iniziare a pedalare". DISPIACE PER ZAMPARINI... - Il tecnico analizza la partita con soddisfazione. "Anche nel primo tempo abbiamo avuto belle occasioni, che non abbiamo sfruttato. Siamo propositivi e i rischi sono ridotti all'osso, vuol dire che il lavoro che stiamo facendo da inizio anno dà i suoi frutti. Siamo ancora imbattuti e questa è una cosa che ci inorgoglisce parecchio, testimonia la qualità di quello che facciamo. Faccio i complimenti ai ragazzi". Ci scappa anche la battuta nei confronti di Zamparini, che aveva pronosticato un successo rosanero. "Il Palermo oggi voleva chiuderci ogni spazio e noi centralmente facevamo fatica, lo abbiamo capito tardi. Mi dispiace per Zamparini, non era oggi il giorno in cui dovevamo cadere". RIMANERE CONCENTRATI - Conte torna sul discorso fatto al gruppo in settimana. "Non c'è nulla di studiato, se li facessi spesso non avrebbero l'effetto sperato. Tra me e loro ci sarà sempre un confronto importante, per tenere alta la guardia in questa corsa. Stiamo facendo qualcosa di straordinario contro una superpotenza come il Milan, ora a sette giornate dalla fine le gerarchie sono inevitabilmente cambiate. Dobbiamo restare concentrati, determinati, cattivi. Sento l'entusiasmo della squadra ma è importante saper rimanere anche calmi a volte, oggi ci siamo riusciti". In coda la cronistoria del pomeriggio, vissuto sull'onda di Milan-Fiorentina. "Sono sceso in sala e il Milan stava vincendo 1-0, poi sono rimasto in camera e non ho visto la partita". Leggi i commenti I commenti dei lettori 
REGGIO  CALABRIA - E' morto davanti agli occhi terrorizzati della figlia. E dei clienti, che ultimavano le spese per il pranzo di Pasqua. Un commerciante, Giuseppe Strano, è stato ucciso durante un tentativo di rapina nel suo supermercato a  Delianuova, a una settantina di chilometri da Reggio Calabria, alle falde dell'Aspromonte. Ed è morto anche uno dei banditi. Secondo una prima ricostruzione, poco prima dell'ora di chiusura tre rapinatori con la testa coperta da passamontagna sono entrati nel supermercato 'Trovatutto', nel centro del paese. I banditi hanno intimato al titolare Giuseppe Strano di consegnare l'incasso mentre nel negozio c'erano ancora gli ultimi clienti. Strano forse ha cercato di difendere l'incasso della giornata, forse i rapinatori hanno male interpretato un suo movimento. Fatto sta che i rapinatori hanno sparato: il commerciante è stato ferito da tre colpi di pistola calibro 7.65 al torace. Strano, benché ferito, si è impossessato della pistola ed ha sparato un colpo a un rapinatore, ferendolo. L'arma è stata ritrovata nel supermercato. I tre rapinatori sono quindi fuggiti. Poco dopo, alla periferia del paese, i carabinieri hanno trovato un altro cadavere che ritengono essere il bandito ferito. All'omicidio di Giuseppe Strano, ha assistito anche la figlia. La donna, infatti, si trovava nel locale insieme a clienti e ai dipendenti del supermercato. Del rapinatore ucciso, finora, si sa solo che è un giovane di 18-20 anni. 
Circa tre anni fa, commentando uno dei ricorrenti inviti dell'allora governatore della Banca d'Italia Mario Draghi ad allungare l'età pensionabile, avevamo titolato l'articolo "La coperta corta dei posti di lavoro" . Il ragionamento era che, dato l'allungamento della vita media e il livello della nostra spesa previdenziale, relativamente più elevato in rapporto al Pil rispetto agli altri Paesi europei, l'invito era ragionevole dal punto di vista del contenimento della spesa. Ma risolvere questo problema ne avrebbe aperto un altro, ossia quello dell'occupazione, dato che il numero di posti di lavoro in Italia mostrava di essere piuttosto rigido. Negli anni successivi all'approvazione del "pacchetto Treu" sui contratti atipici (1997), e grazie anche alle massicce regolarizzazioni degli immigrati, aveva fatto un balzo di un milione e mezzo di posti, da 22 a 23,5 milioni, ma non mostrava di voler crescere oltre, nonostante più di un quindicennio di moderazione salariale e nonostante il tasso di attività (cioè la percentuale di occupati rispetto alla popolazione in età di lavoro) restasse di parecchi punti inferiore alla media europea. Se dunque si fossero tenuti più anni al lavoro i più anziani, questo non poteva che tradursi in un aumento della disoccupazione giovanile, a meno di trovare il modo per far aumentare ancora il numero complessivo di posti: ma per quest'ultimo obiettivo non risulta che siano mai state avanzate proposte convincenti. Lo slogan propagandato da molti economisti e politici, "meno ai padri e più ai figli", non è ingannevole solo se preso alla lettera, cioè completato come "meno lavoro ai padri e più ai figli". Che altro sbocco può avere, del resto, l'aspra battaglia per ridurre le garanzie a favore degli occupati - in sostanza, il tentativo di liberalizzare completamente i licenziamenti - se non quello di espellere dal mercato del lavoro un certo numero di più anziani in modo da mettere al loro posto un corrispondente numero di giovani (e bisogna aggiungere: a minor costo)? Naturalmente esiste una risposta a questa obiezione. La possibilità di licenziare senza problemi, si replica, farà aumentare i posti di lavoro, perché gli imprenditori non avranno paura di non potersi liberarere facilmente della manodopera che diventasse eccedente. Questa teoria è stata il cavallo di battaglia del pensiero economico dominante negli ultimi vent'anni, ma alla fine anche l'Ocse e il Fondo monetario internazionale, che ne erano stati i più convinti propagandisti, hanno dovuto ammettere che non è vero: l'aumento della flessibilità in uscita (ossia la massima libertà di licenziamento) non fa aumentare i posti di lavoro, ma soltanto il turn-over, cioè la rotazione delle persone a occupazione costante. I dati diffusi dall'Istat sono purtroppo la migliore conferma possibile di tutto questo. Con lo spostamento in avanti dell'età pensionabile aumentano gli occupati nella fascia di età 55-64 anni (+15%) e si riducono quelli della fascia 15-34 (-14,8%). In numeri assoluti lo svantaggio dei giovani è ancora maggiore: oltre un milione di occupati in meno nel 2011 rispetto a tre anni prima, contro un aumento dei più anziani di 376.000 unità. Ma questo certo non può stupire: la crisi sta falcidiando i posti di lavoro, che dal massimo di 23.405.000 della media 2008 sono scesi a 22.967.000 della media 2011 per arrivare, secondo l'ultimo dato disponibile (febbraio 2012) a 22.918.000. Ed è ovvio che ne facciano le spese soprattutto i giovani, quasi tutti assunti con contratti a termine o in vario modo precari. Sarebbe stato auspicabile che ci fosse stato un maggiore equilibrio, con una perdita del lavoro maggiore tra i più anziani e minore tra i più giovani? Francamente è una domanda da brividi alla quale forse è impossibile rispondere. Si può al massimo osservare che l'età più avanzata è di norma un handicap per trovare una nuova collocazione. Nella riforma del mercato del lavoro originariamente impostata dal governo, con quella modifica dell'articolo 18 che avrebbe sostanzialmente liberalizzato i licenziamenti per motivi economici, c'era una netta scelta per la prima opzione. Avrebbe riguardato essenzialmente le piccole e medie aziende, visto che per le grandi è meno probabile - e anche meno giustificabile - la necessità di licenziamenti individuali, ma si tratta comunque di una fetta rilevante del nostro tessuto produttivo. Al netto degli altri effetti negativi per il lavoratore, di cui abbiamo più volte parlato, avrebbe reso ancora più inderogabile, data la maggiore difficoltà di ricollocamento dei più anziani, l'incremento dell'altra metà della flexicurity, cioè la security: ammortizzatori sociali sufficienti e politiche attive del lavoro (formazione, assistenza al collocamento). Il disegno di legge prevede per gli ammortizzatori un finanziamento di quasi due miliardi, cioè circa l'1,3% del Pil. Bastano? Il segretario della Cgil Susanna Camusso aveva dichiarato che la cifra necessaria sarebbe almeno il triplo. In passato altri esperti stimavano - si tratta ovviamente di cifre approssimative e indicative - qualcosa di meno, pari a circa 3 punti di Pil che ci avrebbero allineato alla spesa media europea per la protezione sociale. Il problema è sempre stato quello di trovare queste risorse, che nella condizione dei nostri conti pubblici non potevano certo essere semplicemente aggiunte alla spesa. Ma - si diceva - per questo bisogna intervenire ancora sulle pensioni: bisogna diminuire di tre punti la spesa previdenziale (in modo da collocarci, anche per questo aspetto, intorno alla media europea) e quelle risorse destinarle agli ammortizzatori, in modo che la flessibilità non si traduca in un dramma per tante persone. Ebbene, dalla riforma previdenziale del governo Monti, secondo la nota di aggiornamento al Documento di economia e finanza 2011, verranno circa 11 miliardi nel 2012, che saliranno a 15 nel 2013 per arrivare a superare i 20 nel 2015. Ci stanno non solo i 3 punti di Pil, ma persino i 4,5 della Camusso. Ma quesi soldi non sono stati destinati agli ammortizzatori, bensì all'obiettivo del pareggio di bilancio. I due miliardi del ddl sono stati rastrellati da altre fonti, aumenti di tasse o tagli di detrazioni. In conclusione, neanche con la riforma previdenziale è stato alla fine rispettato lo slogan "meno ai padri, più ai figli". I nuovi ammortizzatori lasceranno scoperto circa un milione di precari e l'allungamento dell'età pensionabile riduce la loro possibilità di lavorare. Bisognerebbe creare nuovi posti: ma quelli non si fanno con la flessibilità, ma con la crescita. 
Ancora un predone di rame in azione in un'area ecologica di proprietà dell'Ama. Nella tarda serata di venerdì i carabinieri della stazione di Tor Pignattara hanno arrestato un cittadino romeno di 34 anni che, dopo essersi introdotto all'interno del centro raccolta di via Teano, ha provato a sottrarre materiale elettrico in disuso per poi estrarne il metallo. I militari si erano recati sul posto a seguito di una segnalazione, potendo così bloccare l'uomo mentre era ancora in azione. La refurtiva è stata interamente recuperata mentre per il romeno sono scattate le manette con l'accusa di furto aggravato. Trattenuto in caserma, è ora in attesa di essere processato per direttissima. 
LOSAIL (Qatar) - E' di Jorge Lorenzo la prima pole position della stagione della MotoGp, male Rossi, solo dodicesimo. Sul circuito di Losail, lo spagnolo della Yamaha ha fermato il cronometro sull'1'59"634. Alle sue spalle il campione del mondo della Honda Casey Stoner, più lento di 221 millesimi. Chiude la prima fila a sorpresa Cal Crutchlow con la Yamaha satellite del team Tech 3 a 388/1000. In seconda fila l'altra Yamaha ufficiale di Ben Spies (+0"878), la Ducati di Nicky Hayden ad un secondo e l'altra Monster Yamaha Tech 3 di Andrea Dovizioso a 1"224. In terza fila la seconda Repsol Honda HRC di Dani Pedrosa con il settimo tempo. Male Valentino Rossi con la Ducati, dodicesimo a 2"169. Lorenzo ha strappato dalle mani di Stoner il miglior tempo che l'australiano sembrava aver messo al sicuro dai primi minuti delle qualifiche: l'1'54"634 lo spagnolo l'ha fatto segnare al 21esimo dei 23 giri fatti nel turno di prove ufficiali. Il campione del mondo è poi dovuto tornare in pista per inseguire sia Lorenzo sia Crutchlow, brillante con la sua Yamaha privata, e con il tempo di 1'54"855 è riuscito a scavalcare l'inglese ma non quello che sembra il suo principale rivale. Piccolo brivido per Spies (Yamaha) che ha chiuso la sessione ufficiale con il quarto tempo, buono per la seconda fila: l'americano è caduto e mentre scivolava un guanto è rimasto impigliato nella protezione della leva del freno anteriore, impedendogli per qualche secondo di staccarsi dalla moto. Il primo tra gli italiani è Andrea Dovizioso con la Yamaha privata del Team Tech3 che è sesto e dunque in seconda fila con il tempo 1'55"858. Il migliore tra i piloti Ducati è l'americano Nicky Hayden che ha centrato l'obiettivo indicato dopo le libere da Valentino Rossi, ovvero la seconda fila. Hayden ha chiuso le qualifiche con il quinto tempo a un secondo da Lorenzo. Il Dottore invece ha iniziato la stagione con la peggiore prestazione possibile. Il nove volte campione del mondo è dodicesimo, dopo di lui solo le moto con motore derivato di serie. Rossi ha girato molto, facendo segnare anche la migliore velocità massima della classe regina in 338,1 km/h, ma il suo tempo è lontanissimo da Lorenzo, con un distacco di 2"179. VALENTINO DELUSO - "Il problema - ha detto Rossi - è stato che abbiamo fatto delle modifiche, neanche tanto grandi. In pista ho fatto una gran fatica a guidare mi sembrava quasi un'altra moto in confronto a ieri. Poi abbiamo rimesso la moto com'era ma io avevo già perso il feeling. Peccato, perché Hayden ci ha dato la dimostrazione che potevamo andare forte". La soluzione a questo punto è difficile da trovare. "Proveremo a fare la nostra moto come quella di Nicky ma non è detto che andrà bene così - ha detto Valentino - per la gara in effetti sono molto preoccupato, speriamo di farci venire delle idee". La griglia di partenza: 1a fila 1. Jorge Lorenzo (Esp) Yamaha in 1'54"634 alla media di 168,955 Km/h 2. Casey Stoner (Aus) Honda 1'54"855 3. Cal Crutchlow (Gbr) Yamaha 1'55"022 2a fila 4. Ben Spies (Usa) Yamaha 1'55"512 5. Nicky Hayden (Usa) Ducati 1'55"637 6. Andrea Dovizioso (Ita) Yamaha 1'55"858 3a fila 7. Dani Pedrosa (Esp) Honda 1'55"905 8. Hector Barbera (Esp) Ducati 1'55"983 9. Stefan Bradl (Ger) Honda 1'56"063 4a fila 10. Karel Abraham (Cze) Ducati 1'56"198 11. Alvaro Bautista (Esp) Honda 1'56"521 12. Valentino Rossi (Ita) Ducati 1'56"813. Leggi i commenti I commenti dei lettori 
Debutto ufficiale per Luna Rossa alle World Series di America's Cup. Il team italiano è sceso in acqua verso le 13 per le prime prove libere con i due catamarani Swordfish e Piranha: nei duelli uno contro uno il primo ha perso contro i francesi di Energy Team, il secondo ha sconfitto China. A seguire, nella prima regata di flotta Prada ha subito brillato, conquistando il primo e il secondo posto, mentre nella seconda e ultima prova di ieri ha occupato la quinta e sesta posizione. "È stata una giornata con condizioni meteo particolari, con vento medioleggero instabile e tanta pioggia", ha detto al termine delle prove Steve Erickson, coordinatore degli equipaggi di Luna Rossa. "Ci aspettiamo previsioni molto simili fino a domani. Un bilancio? Ci sono ancora alcune cose che dobbiamo migliorare, ma siamo contenti del lavoro fatto e di regatare in Italia". La giornata dei dieci velisti italiani è iniziata presto, ieri mattina. Colazione leggera in albergo e al¬le 9.30 prima riunione nel box all'interno del Villaggio. A mezzogiorno sono scesi in acqua i mem¬bri di Piranha, un'oretta dopo è toccato a Swordfish, che è stata calata in mare con una gru. Le prove sono durate circa tre ore, si sono allenati tutti i team, mentre il Comitato di Regata ha posizionato le boe di percorso. Giornata di lavoro anche per i due equipaggi di Oracle guidati da James Spithill e Darren Bundcock, che hanno testato le nuove estensioni delle ali. "C'è qualche novità che dovrebbe contribuire al miglioramento delle prestazioni con vento leggero, peccato che le condizioni meteo non siano state ottimali", ha spiegato John Kostecki, il tattico dei detentori della Coppa America che ieri sul loro sito hanno caricato la photogallery "Bella Napoli", con diversi scatti dedicati alla città. Oggi programma simile e brindisi pasquale all'interno del Villaggio, domani giornata di riposo, molti atleti ne approfitteranno per visitare la città e "assaggiare la pizza", una delle frasi più pronunciate in questi giorni da tutti i protagonisti. Le squadre non sono obbligate a partecipare alle prove libere, ma c'è la volontà di non lasciare nulla al caso in vista dell'inizio della competizione, mercoledì alle 13.30. L'intensa pioggia di ieri mattina ha frenato l'entusiasmo dei napoletani, solo poche decine di cittadini si sono fermati ad ammirare lo spettacolo degli Ac45 a via Caracciolo. Presente qualche turista, ma per adesso il vero spettacolo è sul web, dove vengono condivisi video e foto altamente spettacolari: se il primo obiettivo era il rilancio dell'immagine della città, il risultato è stato già raggiunto. Argomenti napoliamericacup 
PALERMO - "Al gol della Fiorentina non c'e' scattato nulla di particolare, perche' sapevamo che dovevamo vincere per restare attaccati al Milan, poi si e' sbloccato Amauri e ora siamo qui a gioire per questa vittoria e per il primo posto". Cosi' Leonardo Bonucci subito dopo il 2-0 con cui la Juventus ha espugnato il Barebra di Palermo, portandosi in testa alla classifica a quota 65 punti, uno in piu' del Milan fermo a 64 dopo la sconfitta interna con il Milan. "Era importante vincere, ci siamo riusciti e abbiamo scavalcato il Milan. Adesso sta a noi, e' dall'inizio della stagione, dal ritiro di Bardonecchia che lottiamo ogni giorno. Adesso - ha proseguito Bonucci - vogliamo tenerci stretti questo primo posto a cominciare dalla partita di mercoledi' con la Lazio". Non e' stata una settimana facile per Bonucci, il suo nome e' finito sui giornali nell'ambito dell'inchiesta sul calcioscommesse. "Non ne voglio parlare, ma nell'esultanza per il mio gol c'era solo la gioia per aver sbloccato la partita su un campo ostico, sapevamo che sarebbe stata dura". Lo scudetto adesso e' molto piu' vicino. "A inizio campionato non ci pensavamo, adesso ci piace vivere questo sogno che possiamo coronare. Ora sta a noi, continueremo a lottare con il coltello tra i denti". Leggi i commenti I commenti dei lettori 
