ROMA - Sono bastati sette minuti per far crollare il record di Nordahl dopo 56 anni. Due gol, il numero 210 e 211 in serie A, tutti con la stessa maglia, iscrivono il nome di Francesco Totti ancora di più nella leggenda. Con la doppietta di stasera, nessuno nella storia del nostro campionato ha realizzato più reti di lui con la stessa squadra. "Sapevo che oggi poteva essere un giorno importante - ammette Totti - Potevo superare questo grande giocatore e grazie ai compagni ci sono riuscito". Due reti davanti agli occhi della moglie Ilary, a cui ha rivolto lo sguardo e il sorriso dopo il nuovo passo nella storia. Che lo proietta, ora, a 5 reti dal terzo posto nella graduatoria all time dei goleador del campionato: prossimi obiettivi, il duo Altafini-Meazza, a quota 216. Da oggi, improvvisamente vicini. Tanto da spingere il capitano della Roma a guardare già oltre, fino al secondo posto dello stesso Nordahl, con 225 gol in serie A. "Ci arriverò sicuramente - il ghigno di Totti - non voglio fare il presuntuoso, ma ho ancora due anni di contratto a disposizione". Il bottino personale, oggi, avrebbe anche potuto essere più cospicuo: "Mi sono detto 'oggi faccio 5-6 gol'. Non ho mai segnato una doppietta in così poco tempo, ho avuto anche altre occasioni". Sarà per la prossima volta, allora. Intanto si gode un nuovo traguardo che riesce a dare i brividi anche a un campione del mondo con 625 partite con la maglia della Roma: "Sì perché è quello che ho sempre voluto - ammette Francesco - indossare sempre la stessa maglia e battere record su record". Quello di oggi ha però dediche speciali: "A mia cognata che ha partorito da poco e alle vittime della Costa Concordia". Un grazie speciale lo merita anche Lamela, determinante con due assist per la sua doppietta: "Giocare con Erik è semplice - sorride Totti - un giocatore tecnicamente superiore. Non era semplice il suo assist". Ma tra gli applausi che il Totti da record distribuisce nella sera della festa, un posto speciale lo riserva a Luis Enrique: "Ricordo sempre che è stato bravo a capire alcune situazioni nei momenti più difficili. Il gruppo ha sempre cercato di dargli una mano. Teniamo a lui come teniamo alla maglia, avevamo un solo obiettivo: che il mister restasse". Un attestato di stima che seppellisce definitivamente - ma ormai non ce ne era bisogno - le ruggini estive. Impossibile non innamorarsi di questo Totti, anche per l'asturiano: "I numeri parlano da soli. È un grande campione e un punto di riferimento per noi. Gli faccio i complimenti e spero possa fare ancora tanti gol". I due, per ora, si godono a braccetto una Roma che ha raggiunto la quinta vittoria consecutiva, in attesa di recuperare il match di Catania. Un sorriso in più per il capitano che non abbandona la nave: "Viaggiando come stiamo facendo ultimamente - ammette - possiamo dire la nostra, anche se non pensiamo allo scudetto quest'anno". Un trionfo sarebbe già strappare il rinnovo di De Rossi: "Firma vicina? No, è una cosa sua personale che va gestita bene. Speriamo solo firmi il prima possibile". In attesa della firma di capitan futuro, meglio godersi i record di capitan presente. Leggi i commenti I commenti dei lettori 
Il cuore le dice che dovrebbe sperare ancora, credere in un miracolo. La testa e le notizie che arrivano dal Giglio - una donna trovata senza vita, i mille problemi con cui si scontrano soccorritori - stanno calcificando in lei una convinzione, sottopelle. E’ finita. "Ormai ho perso la speranza che trovino vivi Dayana e Williams". Sabrina Ottaviani è la cugina del passeggero riminese inghiottito dal nulla con la figlia di 5 anni, nel naufragio della Concordia. Fa l’agente di viaggio, aveva prenotato lei la crociera per il parente, la fidanzata, la bimba. "Prego che almeno recuperino i corpi. La cosa vera che conta ora è questa. Ed è sapere dove erano in quei terribili momenti, cosa hanno fatto... Ma ho paura che debbano interrompere le ricerche, per i rischi che ci sono, perché si deve pensare a evitare disastri ambientali, per interventi di altro tipo ritenuti prioritari". Lei teme che Dayana e il padre siano tra gli sfortunati di cui ha raccontato l’ufficiale medico della nave: "Quelli che stavano cercando di raggiungere l'altro lato per prendere le scialuppe - ha ricostruito il medico in tv - sono rimasti in trappola....E’ arrivato il vicesindaco. Aveva delle corde e insieme abbiamo cominciato a tirare su le persone incastrate, ne abbiamo salvate una decina. La parete era verticale, bisognava imbracarle. L'ultimo era un indiano, ormai l'acqua gli arrivava al collo, ci ha detto che c'erano altri dietro di lui, ma che non li vedeva più". Spiega Sabrina: "Ho parlato con il dottore e con altri, mi hanno confermato tutto. Dayana e Williams probabilmente erano alle spalle di quell’uomo indiano, imprigionati da qualche parte". Come topi in trappola. "La bimba - sono i flash precedenti, ricostruiti attraverso le parole della fidanzata del cugino, sopravvissuta perché tre passi in più hanno fatto la differenza - è scivolata via, nel corridoio che cominciava a inclinarsi. E il babbo è slittato con lei. E’ avvenuto mentre passavano da un ponte all’altro. La compagna è riuscita a salire sul ponte dove stava chi si è salvato, solo perché era un poco più avanti. Loro non ne hanno avuto il tempo". E il cugino non era un uomo in salute, diabetico, costretto a prendere farmaci antirigetto dopo due trapianti, Di chi è la colpa, chi pagherà per i morti, il dolore, i traumi degli scampati? "Non sta a me giudicare, non sono io che devo rispondere. E’ scontato che lo farà la giustizia". Sabrina non è tra i molti che danno addosso al capitano Schettino. Non si associa a chi lo ho messo alla gogna. "Prendersela con lui non riporterà nessuno in vita, non ci restitituirà i nostri cari. Risponderà alla sua coscienza, se ha pesi sopra. Ha già la sua pena, dentro di lui. Finché non succede nulla, nessuno trova da ridire su "inchini" o a manovre particolari. Ci sono sempre stati, figuriamoci se qualcuno andava a vedere. Quando c’è una tragedia, dopo, ci si interroga". Ma guai a pensare di puntare il dito anche contro la guardia costiera. Possibile che i controllori dei porti non si siamo mai accorti dell’avvicinamento pericoloso delle navi da crociera? Perché non lo hanno impedito. "Degli operatori della capitaneria di porto - ripete Sabrina Ottaviani - non posso che parlar bene. Sono stati e restano molto disponibili, mi hanno dato tutte le informazioni che ho chiesto, hanno raccolto i miei appelli, hanno seguito le indicazioni. A loro e a tutte le persone chi stanno lavorando, i sub, i pompieri e tutti gli altri, dobbiamo solo dei grazie". E si deve sperare che questa immane tragedia insegni qualcosa, affinchè non ce ne siano altre: "Io penso che, da ora in avanti, ogni capitano di nave ci penserà centro volte prima di cambiare rotta o di avvcinarsi troppo a terra, azzardando. Avrà negli occhi la Concordia, i morti, i naufraghi. Non potrà succedere di nuovo". 
Basta uno sguardo per restare atterriti. Un vagone in legno e piombato utilizzato dai nazisti e dai fascisti nel 1943-44 per mandare a morte gli ebrei italiani sarà esposto dalle 14 di lunedì 23 gennaio nel centro di piazza Plebiscito, fino al 30 gennaio. Non un semplice vagone, ma uno di quei 46 convogli di carri bestiame che deportarono 6000 ebrei italiani (di cui 40 napoletani) verso la morte, da Roma Tiburtina a Milano (sul noto binario 21), diretti ad Auschwitz Birkenau o a Mauthausen. Impossibile dimenticare. Nemmeno dopo 67 anni. Aprirà dunque con il carro bestiame usato per mandare alle camere a gas della Germania e della Polonia gli ebrei, in piazza Plebiscito, la terza edizione della rassegna "Memoriae, una settimana per non dimenticare". Conferenze, mostre e dibattiti, organizzati dal giornalista Nico Pirozzi, con l'associazione "Libera", la Fondazione Valenzi e il Comune, per la Giornata della Memoria di giovedì. Per gli oltre sei milioni di vittime della Shoah. E non solo. "Abbiamo scelto il plurale, Memoriae",  spiega Pirozzi. La manifestazione abbraccia tutte le vittime della discriminazione razziale, in un unico filo rosso sangue, fino ad oggi". Rom e sinti: i nazisti ne ammazzarono 500 mila. Il loro Olocausto fu detto "Porrajmos", il "divoramento". "Anche per questo  -  conclude Pirozzi  - , celebreremo anche Mor Diop e Modou Samb, i due senegalesi uccisi dalla follia xe¬nofoba un mese fa a Firenze. Non li dimenticheremo". E proprio "L'impossibile oblio" s'intitola la mostra, sempre domani a piazza Plebiscito (apre alle 14), sotto il colonnato di San Francesco da Paola. Curata da Vittorio De Asmundis e Mariapaola Ghezzi, riproduce 12 pan¬nelli in bianco e nero che il fotografo inglese Michael Kenna realizzò tra il 1986 e il 2000 sui luoghi dei massacri nazisti. Alle 20, Moni Ovadia andrà in scena con "Recital per la Memoria", nella basilica di San Giovanni Maggiore Pignatelli per la rassegna "Il Rito ritrovato". Martedì alle 18 a Palazzo Salerno in via Cesario Console, il giornalista Paolo Russo modererà l'incontro sugli "Angeli con le stellette e la feluca", col generale Guido Landriani e il colonnello Antonino Zarcone, sul ruolo dell'Esercito nel salvataggio degli ebrei in Dalmazia, Grecia e Francia. Interessante poi il dibattito col musicologo Francesco Lotoro, mercoledì alle 10, nella Sala degli Angeli del Suor Orsola Benincasa, sulla "Ricerca della musica perduta", quella "concentrazionaria", ossia composta nei campi di prigionia dai deportati. Seguirà alle 16, nell'auditorium del liceo musicale "Margherita di Savoia", Salita Pontecorvo, un "Concerto di musica ebraica e la Shoah". Protagonista del pomeriggio di giovedì sarà invece Giovanni Palatucci, il questore irpino di Fiume che salvò cinquemila ebrei, e, scoperto dai fascisti, internato a nel campo di Dachau, dove morì di tifo a 36 anni, quindici giorni prima della liberazione del lager. Se ne discuterà alle 16.30 nella caserma Iovino di via Medina col questore Luigi Merolla e, tra gli altri, Eduardo Scotti, giornalista di Repubblica. Venerdì alle 9, al teatro Mercadante, per un pubblico di 500 studenti, proiezioni di testimonianze, e, consegna di quattro simboliche Stelle di David a due deportati, il croato Paul Schreiner e l'italiano Alfredo Tedeschi, alla memoria di Silvia Ruotolo, vittima innocente di camorra nel 1997, e a una delegazione militare per la missioni di "peacekeeping" in Medio Oriente. Alle 12 il prefetto De Martino consegnerà venti medaglie d'onore ad altrettanti ex deportati campani nel Salone della prefettura. Info www. assoali. it; www. fondazionevalenzi. it; www. comune. napoli. it 
ROMA - "Questo è il calcio che piace a qualsiasi allenatore, non solo a me: i giocatori si divertono e si hanno maggiori opportunità di vincere le partite". Luis Enrique è al settimo cielo per il netto successo rifilato al Cesena: la sua Roma prende forma gara dopo gara. "La partita di oggi dopo quell'inizio sembra facile ma il Cesena è un'ottima squadra, che ha qualità in fase offensiva. Il risultato è stato così largo perché abbiamo giocato a livelli altissimi". NON E' CAMBIATO NULLA - Il tecnico guarda indietro, alla sconfitta di Firenze (4 dicembre) che è stato lo spartiacque della stagione giallorossa. "Non è cambiato nulla. Ho continuato a fare il mio lavoro, per un tecnico straniero che non parla bene la lingua non è mai semplice farsi capire dalla squadra, ho visto da sempre un gruppo voglioso di mettere sul campo le mie idee. Noi vogliamo avere un'identità riconoscibile: dobbiamo ancora migliorare ma il primo tempo di oggi è un riferimento importante, non solo per i gol ma per la fase di riconquista della sfera". OCCHIO ALLA JUVE - Parole al miele per Francesco Totti, autore di una doppietta oggi. "Solo il lavoro può migliorare il gioco: è da qualche tempo che siamo in crescita e tutti ne possono approfittare, soprattutto un giocatore come Totti che è di qualità immensa. Francesco ha giocato benissimo al di là dei due gol. I numeri parlano per lui, ha ancora voglia di continuare ad essere il riferimento della squadra e per un allenatore averlo a disposizione è un onore". Infine un pensiero all'impegno di martedì in Coppa Italia: "Non dobbiamo rilassarci, sfidiamo la Juventus e sarà un bel test per capire a che livello siamo". Leggi i commenti I commenti dei lettori 
Leggi i commenti I commenti dei lettori 
BENGASI - Dopo quattro ore di assedio una folla inferocita ha assaltato il quartier generale del Consiglio Nazionale Transitorio a Bengasi, irrompendo all'interno e mettendo a soqquadro i locali: lo hanno riferito fonti giornalistiche presenti alla scena. Contro l'edificio era già stata lanciata una bomba a mano, peraltro senza conseguenze, ed erano poi risuonate nei pressi almeno altre tre esplosioni. Da giorni i manifestanti protestavano davanti alla sede cittadina del Cnt per reclamare la cacciata dei funzionari conniventi con il passato regime, e per chiedere conto di come i nuovi governanti stanno amministrando la Libia. I manifestanti hanno cercato di aggredire lo stesso presidente del Cnt, Mustafa Abdel Jalil, quando questi ha tentato di lasciare l'edificio insieme ad altri dirigenti del governo libico ad interim. Secondo testimoni una brigata di ex insorti ha creato un "corridoio" sicuro per far uscire Abdel Jalil e i suoi colleghi ma, quando il leader del Consiglio è stato riconosciuto, alcuni dimostranti gli hanno lanciato contro bottiglie d'acqua in plastica. Poi hanno appiccato il fuoco alla facciata della sede governativa, spaccato i vetri alle finestre e danneggiato un blindato che sostava nei pressi. In precedenza una folla inferocita, armata di pietre e spranghe di ferro, aveva assaltato la struttura, mettendone a soqquadro e saccheggiandone i locali, che hanno poi occupato. Fathi Baja, un membro del Cnt riuscito a fuggire separatamente rispetto al presidente transitorio, ha in seguito dichiarato di ignorare chi vi sia dietro all'attacco. "Non lo sappiamo", si è limitato a dichiarare telefonicamente. "Alcuni degli assalitori erano molto giovani, sui 15 anni, altri meno, ma erano comunque molti. Ce n'erano certi che pretendevano le dimissioni dell'intero Consiglio, tranne le mie, quelle di Abdel Jalil e di un altro di noi". Da giorni i manifestanti, tutti ex miliziani che parteciparono alla rivolta contro Muammar Gheddafi, protestavano davanti alla sede del Cnt a Bengasi, culla dell'insurrezione, per reclamare la cacciata dei funzionari conniventi con il passato regime, e per chiedere conto di come gli attuali governanti stanno amministrando il Paese. Ieri avevano circondato a centinaia il palazzo e, quando Abdel Jalil era uscito per conferire con loro, lo avevano subissato di fischi e insulti, denunciato di essere "relegati ai margini" del nuovo corso in Libia. ( agi ) 
COME tutti gli artigiani Roberto Zamboni mostra una precisione filologica in tutto ciò che fa. Sia nella sua piccola impresa che produce calze nel paesino veneto di Montorio Veronese, che per una passione, che coltiva da più di dieci anni. Zamboni è un cacciatore di nomi instancabile, che dal 1995 cataloga tutti gli italiani morti tra Germania e Polonia, deportati nei rastrellamenti nazifascisti del 1943-44: non pochi, 80 mila caduti (di cui 44 mila civili) su 800 mila deportati. La sua "missione", raccontata per primo dal giornalista Gianni Giannattasio sul quotidiano "La Città" di Salerno (lacittadisalerno. gelocal. it) è setacciarne il luogo di sepoltura. E cercarne le famiglie per avvertirle. "Quasi tutte le famiglie - spiega - sono all'oscuro dei luoghi in cui i loro cari riposano, e ignorano che oggi le salme possano essere rimpatriate". Un procedimento prima vietato, poi reso possibile dalla legge 365/99, avviata da una petizione inoltrata nel 1996 da Zamboni stesso all'allora presidente della Camera Luciano Violante. Le tombe di quegli italiani, dati per dispersi, furono individuate solo nel 1958 dal Commissariato Caduti in guerra del Ministero della Difesa, che ne riesumò 19 mila (di cui 3000 rimpatriati), in sei cimiteri: quattro in Germania (Berlino, Amburgo, Francoforte sul Meno, Monaco), uno a Mauthausen in Austria, l'ultimo a Bielany in Polonia. "Peccato però che il ministero non l'abbia comunicato a tutti gli interessati. Io stesso ho ritrovato da solo mio zio, Luciano, morto a Flossemburg nel 1945. Eppure il Commissariato tuttora conserva un database di tutti i caduti, consultabile anche online, e assicura che quasi tutte le famiglie siano state avvisate. Ma le informazioni raccolte da Zamboni negli anni, incrociando i dati del Commissariato con quelli della Croce rossa, e dell'Archivio segreto del Vaticano sui prigionieri di guerra, risultano addirittura più precisi. E da quando i nomi dei 16 mila caduti sono online sul suo blog, fioccano le segnalazioni. Proprio come per Anna Brasile, 42enne casalinga di Benevento: "Ho finalmente ritrovato mio nonno Nicola, sepolto in Polonia". Anche il sindaco di Caianello (Ce) Marino Feroce, omaggia pubblicamente Bianconi: "Grazie a lui è tornata a casa la salma di Pietro Savastano. Dopo decenni il figlio Amalio, a cui il padre fu strappato dai nazisti nel'43, ha un sepolcro su cui ricordarlo". Di recente Zamboni ha aggiornato l'elenco coi nomi dei caduti campani, provincia per provincia: 271 a Napoli, 141 a Salerno, 131 a Caserta, 147 ad Avellino e 100 a Benevento. Info www. robertozamboni. com 

ROMA – Passa la Canadian al Palazzetto di Viale Tizano, a Bologna il derby tra le Virtus grazie a un finale scoppiettante di Petteri Koponen, che dal 67-68 a 4' dalla fine ha messo 13 degli ultimi 15 punti bianconeri. Prima quelli del sorpasso, poi quelli della sicurezza (77-69 a 1'10”) che hanno portato all'82-78 finale. Vu nera corsara nella Capitale, mentendo nei guai l'ex coach Lino Lardo e acchiappando il terzo posto in classifica, almeno per una notte. Che è stata sempre sofferta, col punteggio costantemente in bilico perché Roma aveva cominciando alla grande da 3 punti (7/10) tenendo sempre il campo. La difesa di Finelli è cresciuta col tempo, lasciando all'Acea solo 5/22 dall'arco nel secondo tempo. Ottime le prove di Gigli (anche 8 rimbalzi) e Douglas-Roberts, miglior attaccante in uno contro uno. Ma solo il finale di Petteri (32 di valutazione) al suo massimo stagionale, ha rotto gli indugi e rilanciato la Canadian sul podio del campionato. ACEA ROMA – CANADIAN SOLAR BOLOGNA 78-82 (27-25, 41-40; 61-61) ACEA: Maestranzi 3, Tucker 23, Datome 11, Dedovic 2, Slokar 16, Mordente 5, Gordic 13, Crosariol, Kakiouzis 4. Ne Marchetti e Gorrieri CANADIAN: Poeta 10, Koponen 24, Douglas-Roberts 18, Sanikidze 4, Gigli 14, Vitali 9, Gailius 3, Lang, Werner. Ne Canelo, Qualglia, M.Vitali 
