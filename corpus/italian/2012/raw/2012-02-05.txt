ROMA - Non è ancora tregua. L'Italia resta stretta dal gelo e anche questa domenica le condizioni meteo sono state devastanti soprattutto per il centro sud. Piogge e temporali, neve anche in Sicilia e sulla Calabria, in Campania, Basilicata e in Molise, con masserie isolate dove scarseggia il cibo per gli animali, due metri di neve anche a Campobasso, e con problemi in diversi comuni sia di mancanza luce che di acqua. Massima emergenza anche nelle Marche, dove ci sono due-tre metri di neve all'interno, 60 centimetri ad Ancona che ormai è semi-paralizzata, e previsioni meteo pessime: fino a martedì ancora neve. E intanto è allarme per il consumo di gas. Le basse temperature hanno fatto toccare un un picco di consumi  385 milioni di metri cubi. Domani, non appena si riattiveranno le industrie, i tecnici hanno già calcolato che si toccherà il primato di tutti i tempi: 440 milioni di metri cubi. La Russia continua già da qualche tempo a mantenere i rubinetti della Gazprom semichiusi: la riduzione è stata oggi tra il 26% delle 16 e il 23% delle ore 19. Così, anche se si sono aperti maggiormente i flussi dal Nordafrica, è scattata l'allerta. METEO - NEVE - VENTI - SATELLITE Le temperature sono scese ancora e anche a Milano ha ricominciato a nevicare, così come nella zona più a sud di Roma. La capitale non è tornata alla normalità, adesso il nemico è soprattutto il ghiaccio. I pronto soccorso sono invasi da persone ferite per le scivolate, i medici curano contusioni, distorsioni, rotture ma il sindaco di Roma Gianni Alemanno è fiducioso che "domani la città funzionerà". La neve però non si è sciolta, soprattutto nella parte più a nord della città, e i cittadini continuano a spalare seguendo il suo consiglio, quelli che possono utilizzando direttamente le pale messe a disposizione dal comune. Alemanno continua a dare la colpa della paralisi alla Protezione civile del dopo Bertolaso. "Sono solo passacarte", ha detto della nuova amministrazione Gabrielli, "la Protezione civile deve tornare a stare sotto al ministero dell'Interno, ci vuole una struttura forte che la coordini realmente con le altre. I loro uffici ora si limitano a mandare carte ai Comuni e alle Province, ma poi se ne lavano le mani" ( VIDEO 1 - 2 ) . L'Italia centrale è in ginocchio. Il Corpo Nazionale dei Vigili del Fuoco ha in corso, dall' avvio dell'emergenza il 3 febbraio , un programma di interventi che ha raggiunto il numero di 5400 (1553 solo ieri) di cui 950 in Emilia Romagna, 1307 nel Lazio, 821 in Abruzzo, 1010 nelle Marche, 421 in Campania, 252 nel Molise. La provincia più colpita del Lazio è quella di Frosinone dove gli interventi sono stati circa 400, parte della città è senza energia elettrica. Il black-out continua da ieri mattina e interessa molti comuni della provincia. Ad Anagni, in alcune zone manca l'acqua, in altre l'energia elettrica. Stessa situazione ad Alatri, Ferentino, Ceprano e Veroli. Grave la situazione nel nord della Ciociaria. Fiuggi è isolata mentre Filettino è rimasta senza luce e acqua. Isolate anche Acquafondata e Trevi nel Lazio. In mattinata l'Enel ha riattivato il 20% delle 75mila utenze rimaste al buio, alle 20 di oggi l'Enel ha riattivato 15.600 utenze facendo scendere a 59.270 il numero degli utenti senza elettricità nel Centro Sud Italia. 51mila sono le forniture senza corrente nel Lazio, in particolare 22.200 in Provincia di Roma e 28.800 nel Frusinate. Vittime. In due giorni i morti per il maltempo sono saliti a diciotto. Dieci solo oggi. Nella pineta di Ostia, in via delle Azzorre, questa mattina la polizia ha trovato il corpo di un uomo, privo di documenti. Aveva l'apparente età di 50-60 anni e secondo il medico legale è morto di freddo. In Abruzzo le vittime di oggi sono due. A Mosciano Sant'Angelo, in provincia di Teramo, Domenico Maiorani, 51 anni, è stato stroncato da un infarto mentre spalava la neve davanti la sua casa. In provincia di Chieti ad Archi, un uomo di 87 anni, Vincenzo Troilo, ha perso la vita mentre toglieva il ghiaccio che ricopriva la strada di fronte la sua abitazione. E' caduto a terra battendo la testa ed è morto subito dopo il ricovero in ospedale. Un 50enne è morto dopo aver rimosso diversi metri cubi di neve a Frigento, in provincia di Avellino, si è accasciato nella sua auto. E' stata la moglie a dare l'allarme ma i soccorsi sono stati inutili. A S. Severino Marche (Macerata) Angelo Verdenelli, 79 anni, è morto dopo aver spalato neve davanti casa. Una donna di 78 anni è stata trovata morta assiderata alla stazione Termini di Roma. Un'altra donna di 66 anni è morta assiderata nella sua casa fatiscente a Palestrina, vicino Roma. Un cingalese di 37 anni, senza fissa dimora, è stato trovato senza vita in un capannone abbandonato a pochi metri dalle mura urbane di Lucca mentre una donna di 91 anni è morta a Trieste dopo essere caduta davanti a casa in zona Valmaura. Ha perso l'equilibrio per una raffica di bora. Un romeno di 19 anni è morto in un incidente stradale avvenuto nella notte a Signa, alle porte di Firenze. L'auto ha sbandato mentre faceva una rotatoria ed è finita nel letto del fiume Bisenzio. Tra le cause dell'incidente, secondo i carabinieri, il gelo. Previsioni. Il fronte perturbato alimentato da aria fredda, continuerà a imperversare sull'Italia, in particolare nel sud della penisola e nel medio versante adriatico. Sulla base delle previsioni disponibili, il dipartimento della Protezione civile ha emesso un ulteriore avviso di avverse condizioni meteorologiche che prevede già da stanotte temporali sulla Sicilia, specialmente sul settore tirrenico, e sulle regioni meridionali peninsulari. Pioggia forte e ancora neve al centro. Forti raffiche di vento e, dalle prime ore di domani, nevicate in Emilia Romagna, Abruzzo e Molise mentre dalla tarda mattinata, anche su Marche, Campania e Puglia con quantitativi deboli o localmente moderati. Danni. Sono quasi 100mila le tonnellate di cibo non consegnate negli ultimi giorni per colpa di neve e ghiaccio sulle strade. E sugli scaffali di negozi e supermercati, dall'inizio della settimana, potrebbero mancare soprattutto prodotti freschi come verdura, uova e latte ma anche altri generi alimentari. A lanciare l'allarme è la Coldiretti  che fa sapere come "nei campi, a causa della neve, è praticamente impossibile la raccolta dei pochi cavoli, verze, cicorie, carciofi, radicchio e broccoli che si sono salvati dal gelo". Per frutta e verdura, secondo il Codacons, i rincari del cibo hanno già toccato in alcuni casi il 200%. Ma l'allerta arriva da più parti: 100mila tonnellate di cibo non consumato mettono a repentaglio la presenza della merce nei supermercati, soprattutto per il fresco: latte, verdura, frutta. Tra l'altro i negozi aperti sono stati già 'assaltati' facendo esaurire presto le poche scorte. Scuole . Domani e in alcuni casi anche nei prossimi giorni resteranno chiuse le scuole di Roma, Ascoli Piceno, L'Aquila, Pescara (fino a martedì), Urbino, Bologna, e nel Molise. Ad Avezzano, la chiusura delle scuole di ogni ordine e grado è prorogata fino al 7 febbraio. Chiuse anche le aule nel Comune di Orvieto, a Narni, Terni e Guidonia. Fino a martedì chiuse le scuole di Cesena e Ravenna. Domani quelle del comune di Baronissi (Salerno), di Foggia e nel riminese nei comuni di San Clemente e Gemmano in Valconca, Bellaria, Cattolica, Riccione e Misano Adriatico e le scuole dei comuni dell'Unione del Rubicone - Savignano, San Mauro Pascoli e Gatteo - e quelli della Valmarecchia, con alcuni distinguo. Se a Santarcangelo, Verucchio e Poggio Berni la chiusura è stabilita solo per lunedì, in alta valle, invece, la chiusura è stabilita fino a mercoledì compreso a Torriana, Novafeltria e Pennabilli. Il sindaco di Rionero Sannitico (Isernia), Fernando Carmosino, per protestare contro "l'indifferenza delle istituzioni competenti verso la drammatica situazione in cui versa il paese a 1050 metri sul livello del mare", ha detto che chiuderà le scuole fino al 31 marzo. In Europa. L'ondata di gelo che ormai paralizza l'intera Europa ha provocato oltre 300 morti, con il bilancio più pesante in Ucraina che con i 30 morti nel weekend ha avuto in tutto 131 vittime, in maggioranza senza tetto. Altissimo anche il numero delle persone ricoverate in ospedale per assideramento, 1800, mentre sono 75mila quelle che hanno cercato riparo nei 3mila rifugi allestiti per distribuire cibo e bevande calde. Le cause. L'autostrada del gelo che sta lasciando scendere l'aria siberiana verso l'Ucraina, l'Europa centrale e l'Italia è la conseguenza di un processo meteorologico nato nell'Artico e avviato a metà gennaio. Uno dei meccanismi principali, secondo la spiegazione di Massimiliano Pasqui, dell'Istituto di Biometeorologia del Consiglio Nazionale delle Ricerche (Ibimet-Cnr), è stato l'improvviso "sussulto" del vortice polare. Ossia è avvenuto un brusco cambiamento in uno dei più importanti regolatori del clima nell'emisfero Nord, l'area di bassa pressione che si trova sull'Artico chiamata 'vortice polare'. Il riscaldamento della stratosfera avvenuto nel gennaio scorso ha spezzato il vortice, come sempre accade in inverno, favorendo lo "scivolamento" di ondate di aria gelida sulla Russia. Contemporaneamente, però, lo spezzarsi del vortice polare ha bloccato l'anticiclone dell'Atlantico settentrionale davanti alla costa irlandese, impedendo all'aria mite di penetrare sull'Europa. Di conseguenza la massa di aria fredda che si è accumulata sulla Russia viene spinta lungo un binario che la trascina verso l'Ucraina e l'Europa centro-orientale puntando sulle Alpi e i Balcani. 
di FRANCESCO FORNI Passa Milano, la Virtus cede il campo dopo nove vittorie alla Unipol e anche il secondo posto il classifica. Niente da fare per i bianconeri, alla pari per tre quarti gara, ma senza armi nell'ultimo quarto. Dal 55 pari del 30' la Canadian ha incassato un 13-25 finale, matata da Bremer (13 punti nell'ultimo parziale) e a corto di alternative al di fuori del quintetto base. Non sono bastati i 36 punti in coppia di Poeta e Douglas-Roberts.Koponen, reduce dall'influenza, s'è fermato agli 8 punti segnati nel primo quarto, ma la superiorità degli uomini di Scariolo è stata netta, alla lunga. Milano meglio a rimbalzo (41-33) nel tiro da tre punti (53% contro il 24%) e comunque con più alternative. E più peso sotto canestro, seppur contrastato a lungo dalla coppia Gigli-Sanikidze (19 punti e 18 rimbalzi) contro il trio Bourousis-Fotsis-Rocca (36 punti, 21 rimbalzi). La panchina bianconera ha dato pochissimo, cinque punti, con un Lang sempre in difficoltà dentro le due aree. “Noi non abbiamo giocato la nostra miglior partita – ha detto coach Finelli – Milano ha mostrato bene il suo spessore. Più bravi loro”.La Virtus ora è terza in classifica, ma è seguita da un gruppone, dove c'è anche l'ottava, Sassari, a soli due punti di distanza. CANADIAN-EMPORIO ARMANI 68-80 Canadian: Poeta 18, Koponen 8, Douglas-Roberts 18, Gigli 11, Sanikidze 8, Vitali L. 3, Gailius 2, Lang, Ne Vitali M., Canelo, Werner e Quaglia . Emporio: Cook 5, Bremer 15, Mancinelli 6, Fotsis 15, Bourousis 15, Giacchetti, Nicholas 13, Gentile 5, Melli, Rocca 6, Ne Filloy, Radosevic. 
LECCE - Un punto d’oro o un’occasione sprecata? Il  dibattito è aperto. Come quello sul gol mancato da Acquafresca? Bravo lui a  farsi trovar pronto e ancor più bravo il portiere, o bisognava segnare e riga? Certezze poche, partita brutta, però combattuta e in  passatio ne abbiamo viste di gare così e spesso il Bologna ha finito per  perderle. Pioli era soddisfatto: “Per me è un buon punto – ha detto – temevo  molto questa partita perché in settimana non avevamo lavorato come avremmo  voluto, ma i ragazzi sono stati bravi ad interpretarla bene”. La squadra segna poco. “ma costruisce tanto”, ha  precisato subito Portanova. Si può eccepire. Ieri ha creato pochissimo. Ma di  sicuro subisce poco, perché al di là dei tre centrali, avere Mudingayi e Perez  in mediana è un bel vantaggio. A patto che trequartisti e attaccanti giochino un  po’ di più la palla. A Lecce è successo poco. Pioli l’ha vista così: “Gaston si deve abituare a partite  di questo tipo, nervose e fallose, ma avrà toccato venti trenta pallooni e avrà  subito venti trenta falli. Sì, lo hanno preso di mira”. 
MILANO - Roberto Saviano torna in tv, ospite di Fabio Fazio. E parla del governo dei tecnici. "Con il Ministro dell'Interno c'è grande empatia, è una donna di grande coraggio e ha in mente importanti progetti". A proposito dell'azione del Governo di contrasto alla criminalità organizzata, lo scrittore ha però usato parole dure affermando che "questo governo è persino in ritardo". "Non si può non affrontare come un'emergenza il problema del sud e della criminalità organizzata". Saviano, che vive sotto scorta dal 2006, ha poi aggiunto: "Bisogna capire cosa fare dei beni sequestrati,  sono fondamentali, non solo le ville, ma i capitali". IL VIDEO DA "CHE TEMPO CHE FA" "Tutta la giurisprudenza antimafia - ha aggiunto Saviano - oggi si declina sulle persone: arrestare Michele Zagaria, Mesina Denaro, ma bisogna costruire una giurisprudenza antimafia sui capitali, i governi precedenti hanno detto che la loro battaglia antimafia era un grande risultato perché fermavano le persone, ma i capitali?". Lo scrittore ha affrontato anche il tema di Occupy Scampia , con le polemiche che sono seguite. "A noi spesso a Napoli non piace se si racconta quello che accade nel territorio, invece bisogna essere uniti, mantenere la luce e questo è l'unico modo per frenare una nuova faida che sarebbe terribile, il sud sta scoppiando in questo senso". "Nel territorio di Scampia è tornata una grande tensione - aggiunge - omicidi trascurati dall'opinione pubblica, e c'è stata la nascita di una gran rabbia. Il problema è che questi posti si raccontano soltanto quando c'è tanto sangue, e le associazioni non ne possono più. Scampia è un laboratorio di associazioni e queste associazioni vogliono raccontare un territorio, non solo subire la narrazione quando c'è una faida". 
Un benvenuto, o meglio un bentornato, di quelli speciali. I Blu Brothers dimenticato lo scudetto di un anno e mezzo addietro, l’anima e il cuore di Cuneo non riesce a perdonare il tradimento riservarno al ‘tecnico tricolore’ un’accoglienza assolutamente particolare. In luogo della riconoscenza, infatti, la frangia più calda del tifo attribuisce ad Alberto Giuliani l’ingeneroso titolo di mercenario.Inizia così, con un po’ di colore, Cuneo – Macerata, il secondo capitolo della trilogia che nell’arco di una settimana costringe due big della pallavolo italiana a scontrarsi e incrociarsi tra Campionato e Champions League. La Lube parte bene e, pur senza eccellere in alcun fondamentale, riesce con sostanziale facilità a sopraffare una Bre inspiegabilmente rinunciataria, troppo presto costretta a rincorrere senza mai riuscire a recuperare per davvero il lieve ma decisivo vantaggio costruito dagli ospiti. Nel secondo parziale il refrain dell’incontro non cambia La sfida sembra indirizzata, Cuneo non pare in grado di replicare e sul 2-0, dopo il 3-0 di Champions, Giuliani pregusta già la vendetta. Niente di più sbagliato e precipitoso perché la Bre Banca ha il moto d’orgoglio che non t’aspetti e sull’asse muro servizio recupera terreno sorprendendo coloro i quali, probabilmente, contavano troppo presto di aver il successo in tasca. Accorciate le distanze, la squadra di Camillo Placì rientra prepotentemente in partita mentre quella di Alberto Giuliani sbanda, elevando sensibilmente la percentuale di errori in tutti i fondamentali. I solisti marchigiani spengono l’interruttore, mentre il gruppo cuneese cresce, migliora e vince in scioltezza il quarto set che vale il meritato tie break. Galvanizzata dalla straordinaria rimonta, la Bre Banca Lannutti Cuneo non può che portare a termine il proprio compito, conquistando anche il secondo atto del trittico che vedrà in mercoledì sera l’epilogo di una settimana incandescente, sotto tutti i punti di vista. 
WASHINGTON - Obama e l'Iran: nel giorno del proclama di Salami , interviene il presidente degli Stati Uniti, in una intervista alla Nbc Per dire che non ci sono prove di una minaccia diretta e immediata dello Stato degli ayatollah, ma che gli States faranno di tutto per fermare la sua corsa al nucleare. Secondo Obama "Israele non ha preso alcuna decisione" in merito a un possibile attacco preventivo a Teheran. "Siamo in costante contatto con il governo di Netanyahu. Spero che questa emergenza si possa risolvere per via diplomatica, anche se tutte le opzioni restano sul tavolo". "Qualsiasi altra attività militare nel Golfo - ha spiegato - è distruttiva e ha grandi effetti su di noi. Potrebbe condizionare il prezzo del petrolio. Abbiamo ancora truppe in Afghanistan, che confina con l'Iran, e quindi preferiamo il dialogo alla guerra". Nell'intervista trasmessa prima del Super Bowl, il numero 1 della Casa Bianca si è detto convinto di meritare un secondo mandato "nonostante la crisi economica". 
HELSINKI - La Finlandia svolta a destra. Il candidato  conservatore alla presidenza Sauli Niinisto ha vinto il ballottaggio con  il rivale Pekka Haavisto. Manca ancora l'ufficialità, ma Niinisto,  europeista favorito alla vigilia, ha  raccolto il 62,8% delle preferenze con il 96% dei voti scrutinati,  contro il 37,2% dell'avversario. Haavisto ha già riconosciuto la  sconfitta. Niinisto è il primo presidente conservatore dal 1956 e mette fine a 30  anni di egemonia socialdemocratica. Niinisto, ex ministro delle Finanze dal 1996 al 2003 e  sopravvissuto allo tsunami tailandese del 2004 arrampicandosi su un  albero, nel primo turno aveva ottenuto il 37% dei voti contro il 18% di Haavisto. La sua vittoria completa la svolta a  destra: il partito conservatore Kokoomus ha ora governo e presidenza,  per la prima volta dal 1917, data dell'indipendenza della Finlandia. 
Quella della Juve è un'occasione persa. Era chiaro che il Napoli giocava anche 'pro Juve' vista la difficoltà del Milan con le grandi ma la squadra di Conte non ne ha approfittato e ha steccato con il Siena in casa. I bianconeri hanno fatto la partita, hanno avuto tante occasioni, il rigore non dato nel finale era piuttosto netto, ma non essere riusciti a segnare su azione contro il Siena rende comunque la prestazione negativa. La squadra ha giocato, ma Conte forse dovrebbe riflettere un po', anche perché è evidente che uomini come Vidal, Vucinic e Pepe sono un po' appannati e la loro forma non è quella del girone d'andata. L'allenatore bianconero dovrebbe fidarsi di più di Borriello, Del Piero e Giaccherini. Contro l'Udinese e in coppa Italia Conte ha stravolto la squadra e ha vinto lo stesso: col senno di poi sarebbe stato forse più giusto dare più spazio agli altri. Però, di contro, al di là del gol che non è arrivato, la prestazione nel complesso è sempre buona: la Juve può essere ottimista. E' un passo falso, ma può riprendersi subito. Il Napoli ha fatto un'ottima partita al cospetto di un Milan ritrovato sul piano della prestazione ma troppo troppo in difficoltà per gli infortuni e per la 'follia' di Ibrahimovic: da un giocatore così non ti aspetti mai un comportamento di questo tipo. Forse il Milan dovrebbe cominciare a porsi delle domande su di lui, se è il caso di continuare a puntare su di lui nei prossimi anni. L'anno scorso è andata bene, nonostante la squalifica dello svedese i rossoneri hanno vinto lo stesso scudetto, ma sfidare la sorte tutti gli anni non sembra molto ragionevole. Però va riconosciuto che il Milan è in difficoltà per gli infortuni: Pato, Gattuso, Cassano, di nuovo Nesta, Ambrosini rientrato da poco, Emanuelson costretto a giocare in tutti i ruoli. Non è una scusa, è la verità, da troppo tempo Allegri gioca con un organico ridottissimo. E comunque i rossoneri, nonostante questi problemi, la prestazione l'hanno fatta e hanno reagito bene alla sconfitta con la Lazio. Il risultato di San Siro comunque è giusto, il Napoli ha avuto le occasioni per segnare, anche se non ha saputo approfittare della superiorità numerica. Grande prova della Roma, ma è difficile dire dove arrivano i meriti dei giallorossi e dove cominciano i demeriti dell'Inter. Con una partita così si fa fatica a essere equilibrati nel giudizio. Luis Enrique secondo me è il migliore allenatore in Italia. Si è preso il rischio ed è riuscito a portare in Italia in così poco tempo una mentalità diversa dal punto di vista calcistico. Ora deve coniugare questo modo di giocare ai risultati: ma è straordinario vedere anche il rapporto instaurato con i tifosi, la società che è un tutt'uno con la squadra. E anche il rinnovo del contratto di De Rossi è una pietra straordinariamente importante per il futuro della Roma. Sarà importante la cattiveria e la voglia di raggiungere i risultati. La 'filosofia del Barcellonà è quella che fa la differenza: se riesce è il calcio più bello da vedere. La Lazio paga i troppi infortuni. Alla squadra di Reja non si può levare anche un giocatore come Hernanes. La società non ha trovato nel mercato di gennaio un attaccante e un centrocampista, quindi a Reja non si possono togliere gli uomini migliori. Ed è un peccato, perché a ranghi completi la Lazio è una delle squadre che gioca meglio. L'Udinese è uscita battuta da Firenze, ma è un ko che ci può stare, perché è impensabile che possa giocare tutte le partite ad altissimo livello. Del resto finora ne ha sbagliate pochissime. Comunque andrà a finire, quello della squadra di Guidolin rimarrà un campionato straordinario. A proposito di Fiorentina: affidandosi a Delio Rossi ha finalmente ritrovato il rapporto tra squadra e città. E' importante per intraprendere un cammino diverso, che però quest'anno sarà sempre di sofferenza, perché non è facile rimediare al disastro di inizio stagione. Il Palermo è Miccoli-dipendente; straordinari i tre gol a San Siro e la prestazione contro l'Atalanta, dimostra di essere un grande leader. 
