STOCCOLMA - Walter mazzarri è molto soddisfatto soprattutto dell'atteggiamento mentale del Napoli, dopo la vittoria a Stoccolma: "E' stata una partita difficile, i ragazzi hanno fatto una prova di carattere ed è importante aver passato il turno. Abbiamo fatto molto meglio nel secondo tempo. Secondo me l'Europa League qualche punto lo toglie al campionato. Siamo qua, ancora i ragazzi devono fare massaggi e doccia, dobbiamo partire e arriviamo domani alle 6. Sapete cosa vuol dire affrontare le partite con il giusto riposo e la giusta carica. Meno male che col Cagliari giochiamo di lunedì, non si fa in tempo ad arrivare che si gioca una partita importante contro una squadra che da una settimana aspetta la partita ed è agguerrita. Siamo allenati e migliorati rispetto agli anni passati, si spera di far meglio rispetto al passato. Ma non è un fatto di numeri o di rosa". E ancora: "In campionato abbiamo 7 punti in più dell'anno scorso. Questi sono i numeri, le altre sono chiacchiere. Vedete voi se si sta facendo bene o male...". Ancora una volta è Cavani il trascinatore del Napoli. Suo il gol che regara agli azzurri la qualificazione ai sedicesimi: "L'importante era vincere, non importava come. Abbiamo fatto una partita discreta, andiamo a casa contenti ma c'è tanto da migliorare", spiega.  "Il campo non ci ha aiutato, abbiamo anche dei compagni che stanno fuori ed è difficile per loro giocare partite così difficili. Adesso l'importante è recuperare in questi giorni per la trasferta di Cagliari che secondo me segnerà il nostro cammino. Se ho bisogno di riposare? No, ho bisogno di giocare, segnare ed essere con i miei compagni". Cavani ha realizzato l'ultimo gol della storia al "Rasunda Stadium", che verrà demolito nei prossimi giorni. "Porto via una bellissima esperienza, è una bellissima cosa aver segnato l'ultimo gol della storia di questo stadio, qualcosa in più che mi porto nel mio bottino". Leggi i commenti I commenti dei lettori 
Un camionista di 28 anni, Matteo Freti, sposato e padre di una bambina, ha perso la vita a Foresto Sparso, in provincia di Bergamo, travolto dal camion che aveva appena parcheggiato nel cortile dell'azienda florovivaistica lavorava, in via San Giuseppe. L'incidente è avvenuto alle 18.45. Sul posto sono arrivati i mezzi del 118, ma il medico non ha potuto far altro che constatare il decesso del camionista. Sono intervenuti anche i tecnici dell'Asl e i carabinieri. Freti abitava a Foresto Sparso. Era rientrato nell'azienda e aveva posteggiato il suo camion in leggera salita, con il muso rivolto verso la discesa. Il camion si è mosso, però, forse per un guasto al freno a mano: a tal proposito carabinieri e Asl hanno avviato gli accertamenti. Il personale del 118 ha anche dovuto soccorrere il nonno del giovane, un uomo di 79 anni, che ha assistito alla disgrazia e ha accusato un malore. 
ROMA - La Lazio non vince ma convince. Contro il Tottenham i biancocelesti riescono probabilmente a sfoderare una delle migliore prestazioni stagionali non riuscendo tuttavia a trovare la rete: "Una delle prestazioni più convincenti  -  spiega Petkovic in conferenza stampa  -  contro un avversario fortissimo. Noi lo abbiamo messo in difficoltà e sicuramente meritavamo tre punti. Complimenti ai ragazzi. Se continuiamo così arrivano i successi. Proveremo a vincere ogni partita, sarà così anche in casa del Maribor, è  importante ottenere il primo posto che occupiamo dall'inizio". È MANCATO SOLO IL GOL  - È mancato solo un po' di cinismo alla sua squadra per riuscire ad avere la meglio sui londinesi. Kozak ha sbagliato tantissimo sotto porta, ma l'allenatore non intende scaricare la colpa sul giovane attaccante ceco: "Stasera ci è mancato il gol e anche un po' di fortuna. Il portiere, titolare della Nazionale francese, in 3 o 4 circostanze ha dimostrato il suo valore. Sicuramente dobbiamo continuare su questa strada, avere più fame e incisività davanti la porta. Se continuiamo così, i gol verranno". Buone risposte sono arrivate da tutti i giocatori, anche quelli che fino a questo momento hanno giocato un po' di meno: "Questo è molto importante. Ho detto tante volte che fino ad adesso hanno giocato 26 giocatori e io preferisco che mi mettano in difficoltà per fare la formazione. Chi entra deve continuare sulla stessa linea di chi stava giocando, magari dando qualcosa in più". NESSUN CASO ZARATE  - Passi avanti anche per Lulic, schierato in posizione più avanzata: "Si vede che ha un po' riposato, facendo del lavoro specifico. Sta meglio fisicamente, ma conoscendolo è solo all'inizio di questo progresso e sono sicuro che possa dare di più". Un passo indietro per Hernanes, sostituito nel secondo tempo: "Non ha niente di particolare. Ha iniziato un po' a toccarsi ma per precauzione ho preferito sostituirlo". Petkovic cerca anche di spegnere sul nascere il 'caso-Zarate', che non ha presto parte alla partita: "Ieri dopo l'allenamento ha calciato un pallone e dice di aver sentito qualcosa a livello muscolare. Fino a ieri è stato con noi poi oggi è andato a casa". In chiusura, poi, al tecnico è stato domandato cosa ne pensasse dei cori razzisti del primo tempo:  "Io non ho sentito niente. Ero molto concentrato sulla partita e sono contento per quello". KOZAK PROTAGONISTA IN NEGATIVO  - Dopo la bella prestazione con il Panathinaikos, Kozak non è riuscito a ripetersi nonostante le tante occasioni avute a disposizione: "Oggi mi sono capitate 4-5 palle gol e sono tanto dispiaciuto per averle mancate, ma devo pensare al futuro in maniera positiva. Secondo me abbiamo fatto una bellissima partita, creando tante occasioni da gol e forse ci è mancata quella cattiveria sotto porta". Il ceco era stato scelto da Petkovic come sostituto di Klose, ma questa volta i risultati non sono stati quelli sperati: "Cerco sempre di dare il massimo e mettere il mister in difficoltà. Siamo in quattro a giocarci un posto e chi è più in forma gioca. Era molto importante passare il turno e ce l'abbiamo fatta, ma siamo dispiaciuti per non aver segnato, io per primo". Con il mercato di gennaio in arrivo, poi, il ceco non si è fatto mancare una battuta sul futuro: "Penso che ogni calciatore voglia giocare. Vorrei dimostrare le mie capacità ed è quello che cerco. Vedremo cosa succederà a gennaio, ora sono alla Lazio e darò il massimo qui. Dove possiamo arrivare? Noi giochiamo partita dopo partita e vedremo a fine anno dove arriveremo. Vogliamo sicuramente stare in alto perché siamo la Lazio e siamo una grande squadra". MAURI SI GODE LA QUALIFICAZIONE  - Sicuramente bicchiere mezzo pieno per Stefano Mauri: "Abbiamo superato il girone. Ora è importante arrivare primi per non incontrare le squadre che scendono dalla Champions. Abbiamo rischiato solo su calci piazzati e abbiamo creato tanto. Sono gare che rischi anche di perdere, ci prendiamo il pareggio". Il centrocampista brianzolo, al centro dell'inchiesta del calcio scommesse, si concede anche una piccola battuta: "Ci ho fatto l'abitudine, ormai sono quattro interrogatori. Sono tranquillo e lo dimostro sul campo". LA NOTTE DI GAZZA - A prescindere dalla partita che si giocata, quella di questa sera è stata la partita del ritorno all'Olimpico di Paul Gascoigne. Guascone come sempre, Gazza è entrato in campo dispensando sorrisi per tutti e facendo il giro di campo accompagnato dal presidente Lotito. È stato accolto come un re dai suoi tifosi che non lo hanno mai dimenticato, un sentimento ricambiato anche dall'inglese, come ha confermato ai microfoni di Lazio Style Channel: "Quando sono arrivato ho pensato che avrei pianto una volta entrato nella mia camera d'albergo. Per me questo è un grande momento. Il mio periodo alla Lazio è stato incredibile. Quando arrivai mi infortunai immediatamente, i tifosi però, mi rimasero sempre vicini. Sono nel mio cuore". Gascoigne non ha nascosto di continuare a seguire le sorti della squadra biancoceleste: "In Inghilterra, seguo sempre i risultati della squadra. La scorsa settimana... 3-2 con la Roma! Voglio ringraziare tutti, lo stadio, la Curva Nord poi, che è splendida. Questo è un grandissimo stadio, in cui gioca un grande club. Quelli laziali sono i tifosi migliori del mondo. Ho visto la bandiera che mi rappresenta, un mio amico mi chiama sempre per dirmi che i laziali mi ricordano, ma io quella bandiera la vedo anche quando seguo la Lazio in tv. Dopo tanti anni, hanno sempre tanto amore per me". Non potrebbe essere altrimenti. Già dal suo arrivo fu accolto come un eroe; con il gol al debutto in un derby, poi, diventò un idolo assoluto: "Mi dicevano che avrei dovuto aver paura di quella partita, ma io pensavo: 'Perché devo averne?'. Così parlai con Signori che mi disse: 'Io crosso, tu segni!'. Di quel gol, se ne parlò per una settimana". In chiusura, Gazza ha salutato tutti promettendo un ritorno: "Dopo Natale comunque ritorno per due settimane per rivedere tutti. Mando un bacio al Presidente. Grazie e mille. Sono 20 anni che aspettavo questo momento. Voglio salutare tutti i tifosi della Lazio, sono e saranno per sempre nel mio cuore". Leggi i commenti I commenti dei lettori 

STOCCOLMA  - È di Edinson Cavani l'ultimo gol segnato allo stadio Rasunda, storico teatro della finale mondiale del 1958 e prossimo alla demolizione: è un gol storico per l'impianto svedese ma è altrettanto pesante per il Napoli, che si assicura il passaggio ai sedicesimi di Europa League con una giornata di anticipo, al termine di una gara non facile contro i padroni di casa dell'AIK Solna. Gli azzurri, che ringraziano anche gli ucraini del Dnipro per il contemporaneo successo sul PSV, non giocano una delle loro migliori partite, soffrono per larghi tratti ma non mollano mai, fino al 93' quando Cavani si procura e trasforma il penalty decisivo. DANIELSSON RISPONDE A DZEMAILI  - Parte meglio l'AIK, che va al tiro dopo pochissimi secondi con Lundberg. Il Napoli, che presenta Cavani dal 1' al fianco di Vargas, ha il merito di lasciar sfogare i padroni di casa, prendendo loro le misure, e di punirli alla prima occasione buona: al 20', Dzemaili ispira e conclude a rete l'azione di contropiede che ha in Cavani l'indispensabile coprotagonista. Passati in vantaggio, gli azzurri allentano la presa sull'AIK che prima si rende pericoloso con Bangura (bravo ad approfittare di un liscio di Aronica ma non preciso nella conclusione) e poi trova il gol del pari col beffardo colpo di testa di Danielsson. Restano dieci minuti da giocare prima del riposo e sono caratterizzati da tanti calci e poco calcio. IL CASO /Murales choc contro Cavani TURINA DICE NO A VARGAS - Nel secondo tempo, Mazzarri mette in campo Inler, Zuniga e Hamsik per cercare di portare a casa l'intera posta in palio ed evitare un incrocio da brivido con il PSV, tra due settimane al San Paolo. D'altro canto, la contemporanea sconfitta degli olandesi fa sperare l'AIK, che spinge con maggior convinzione, pur senza mai creare grossi pericoli a Rosati. È Turina, il portiere della squadra di casa, a doversi superare in due circostanze nella stessa azione, su Vargas prima e sulla sfortunata deviazione di Karlsson poi. LA STORIA /La confessione di Juliano FINALE DA BRIVIDO - Per il Napoli sembra un'altra serata stregata, soprattutto quando Aronica viene espulso per un fallo su Bangura, decisione apparsa troppo severa. Restano pochi minuti da giocare, ma bastano agli azzurri: è il 93' quando Vargas serve Cavani in area, l'uruguagio manda fuori giri Karlsson e subisce fallo. Il Matador, non sempre amico del dischetto, spiazza Turina e chiude la partita e la pratica qualificazione. LA GALLERY /Le immagini più belle Per Cavani, accolto a Stoccolma dai murales che lo ritraevano decapitato e bombardato dai fischi del Rasunda, la serata finisce tra i baci inviati ai tifosi gialloneri, baci che segnano l'addio dell'AIK ai sogni europei. AIK SOLNA-NAPOLI 1-2 (1-1) AIK SOLNA (4-4-2): Turina, Lorentzon, Karlsson, Backman, Johansson, Lundberg, Danielsson, Moro, Quaison (31' st Karikari), Bangura, Borges. (13 Stamatopoulos, 8 Tjernstrom, 45 Majstorovic, 5 Persson, 24 Gustavsson, 29 Ozkan). All.: Alm NAPOLI (3-5-2): Rosati, Gamberini, Aronica, Britos, Mesto (19' st Zuniga), Behrami, Donadel (17' st Inler), Dzemaili (27' st Hamsik), Dossena, Vargas, Cavani. (1 De Sanctis, 28 Cannavaro, 11 Maggio, 13 El Kaddouri). All.: Mazzarri ARBITRO : Hategan (ROM) RETI : nel pt 19' Dzemaili, 35' Danielsson; nel st 48' Cavani (rig) RECUPERO : 1' e 4'. ANGOLI : 2-0 per l'AIK Solna ESPULSO: Aronica (40' st) per fallo da ultimo uomo su Bangura AMMONITI: Moro e Backman per gioco scorretto; Cavani per proteste; Berhami per comportamento non regolamentare SPETTATORI: 35 mila Leggi i commenti I commenti dei lettori 
MILANO - Dopo 4 sconfitte di fila, Milano rialza la testa in Eurolega e torna in corsa per la Top 16. L'Armani non fallisce lo spareggio al Mediolanum con la Cedevita Zagabria imponendosi con un netto 75-60 che le consente di restare da sola al 4° posto nel girone C con 6 punti. Gara decisa nel terzo periodo dopo un primo tempo equilibrato. La formazione di Scariolo ha piazzato un parziale di 25-9 che ha spaccato in due la partita senza dare possibilità ai croati di rientrare nell'ultimo quarto. GRANDE PROVA DI BOUROSIS - Milano ha chiuso con ben 5 giocatori doppia cifra: da Bourousis, in doppia doppia con 11 punti e 12 rimbalzi, al top scorer Fotsis (15 punti più 7 rimbalzi), passando per Langford (11 punti) e chiudendo con Hairston ed Hendrix, autori di 10 punti a testa. Tra gli ospiti l'unico a salvarsi è stato Bilan che ha collezionato 15 punti e 9 rimbalzi. L'EA7 tornerà in campo in Eurolega la prossima settimana, ospite del Caja Laboral fanalino di coda. Leggi i commenti I commenti dei lettori 
Qualificaizone di rigore, è il caso di dire, per gli azzurri, con il solito Cavani formidabile che se lo procura e lo realizza (dopo aver inventato nel primo tempo l'assist per Dzemaili). Così il Napoli vince a Stoccolma al 93' e, complice il successo del Dnipro sul Psv, si qualifica con un turno d'anticipo ai sedicesimi di Europa League. LA STORIA/La confessione di Juliano Contro l'Aik, nell'ultima partita al "Rasunda" che verrà demolito nei prossimi giorni, finisce 2-1 con rigore al 93' firmato da Cavani. Gli uomini di Mazzarri erano passati in vantaggio con Dzemaili al 20' del primo tempo. Dopo un quarto d'ora il pareggio di Danielsson. IL CASO/ Quel murales choc contro Cavani Nella ripresa Vargas sfiora il gol, Mazzarri ci prova con gli ingressi di Zuniga, Inler e Hamsik. Il Napoli chiude in 10 (espulso Aronica) e all'ultimo assalto Cavani trasforma il rigore che si era guadagnato per un fallo ai suoi danni di Karlsson. A fine gara Dzemaili commenta: "Qualcuno forse non credeva che noi volessimo arrivare il più avanti possibile, sino in fondo, in questo torneo europeo. Ecco, noi vogliamo vincere qualcosa, credo oggi si sia visto". E Cavani chiude così: "L'importante era vincere, non importava come. Abbiamo fatto una partita discreta, andiamo a casa contenti ma c'è tanto da migliorare". 
