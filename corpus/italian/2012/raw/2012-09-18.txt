MILANO – Confuso e infelice il Milan non guarisce dal mal di gol. San Siro resta terreno inviolabile per la squadra di casa, Allegri - molto per necessità ma anche con poca virtù  -  non riesce a dare una fisionomia credibile ai superstiti rossoneri. Anzi. Nei fischi che accompagnano Boateng al momento della sua sostituzione c'è l'ingenerosità del pubblico, nella rabbia del ghanese la consapevolezza che  giocando fuori ruolo si fa brutta figura. E Kevin Prince non è il solo a giocare in posizione quantomeno discutibile. L'Anderlecht per un tempo fa persino paura. Poi Allegri ordina più aggressività ai suoi difensori, Mbokani perde aderenza, Kanu arretra, Gillet cala... E il secondo tempo è a senso unico. Primo tempo. I critici più severi accusano il Milan di mancata programmazione? Ebbene, la partita rossonera è fatta di azioni puramente casuali. Tanta buona volontà, poca classe, molta confusione. L'avvio è a ritmi blandi, quelli che sono tanto costati in questo difficile avvio. Allegri si fa sentire, vuole più spinta sui lati. Ma correre significa cancellare dallo scacchiere De Jong. E svelare i problemi di ruolo di un Boateng che non ha proprio né movenze né piedi per fare il riferimento dietro alle punte. E così all'Anderlecht, che si porta sul campo la tradizionale saggezza tattica dei belgi, basta fare il compitino. E qualche volta farsi pure sentire, che arroganza eh?, grazie alle buone giocate di Gillet, il migliore dei suoi, migliore anche perché corre sui binari di quell'Antonini che è poca cosa per queste competizioni. Detto senza offesa. Le occasioni del Milan sono circostanze occasionali. Un cross di De Sciglio, che qualcosina riesce a fare, viene toccato da Pazzini e finisce sui piedi di Flamini davanti a Proto, tiro messo in angolo alla meno peggio. Ancora con l'Anderlecht sbilanciato un lungo lancio dalla trequarti, di Nocerino, trova Emanuelson in posizione di centravanti: tiro di controbalzo tuttaltro che facile, buona risposta di Proto. L'Anderlecht invece si presenta spesso al limite dell'area, impegna dalla distanza Abbiati, vive nelle buone geometrie di Klejstan, nelle volate di Gillet, e in sporadiche azioni del suo "piccolo Drogba", il congolese Mbokani, che si fa temere, partendo da lontano. Fino a che Allegri non chiede a Mexes di andarlo a pressare e allora l'attaccante centrale ospite si diverte di meno. 45 minuti, comunque, davvero scarni. Secondo tempo. Cresce l'intensità rossonera, arriva pure la più nitida occasione da gol. L'Anderlecht, prima di dissolversi, getta al vento una clamorosa occasione, quando Antonini si dimentica di Biglia, consentendogli di arrivare fino in porta e di scaricare, da posizione esterna, un tiro alle stelle. Ma la fotografia della manovra che permette a El Shaarawy di impegnare Proto in un intervento prodigioso svela ancor di più  -  a nostro modesto avviso  -  gli affanni del tecnico. Emanuelson infatti si trova a fare la cosa migliore nel suo antico ruolo di esterno di sinistra, quello che proprio Van den Brom nelle giovanili dell'Ajax gli aveva confezionato. Azzardiamo: il 4-2-3-1 forse sarebbe stato più congeniale all'attuale stato, limiti compresi, del Milan. San Siro finisce pure per applaudire, a tratti, la squadra, la cui cifra tecnica è decisamente impoverita rispetto al passato. Il match però non regala altro che buona volontà. E le notizie che arrivano dagli altri campi d'Europa non aiutano a ritrovare la quiete perduta. Sugli spalti. In campo, Pazzini sparisce, Flamini finisce la benzina, Nocerino ne fa una buona e tre cattive. Non c'è dolo, però: quando ti ostini a cercare un senso dove non c'è, finisce che si perde la bussola. Champions in salita, insomma. A meno che, svuotando l'infermeria,  non si accenda la luce... MILAN: Abbiati 6  -  De Sciglio 6, Bonera 7 (74' Yepes 5,5), Mexes 6, Antonini 5  -  Flamini 5, De Jong 5, Nocerino 5,5  -  Boateng 5 (59' El Shaarawy 6), Emanuelson 6 (77' Constant 5,5) -  Pazzini 5,5. All. Allegri. ANDERLECHT: Proto 7  -  Wasilewski 6,5, Kouyate 6,5 (77' Juhasz), Nuytinck 6, Deschacht 6  -  Biglia 6, Kljestan 6,5  -  Gillet 7, Kanu 6 (88' Yakovenko sv.), Bruno 5,5 (77' Praet 6,5)  -  Mbokani 5,5. All. Van den Brom. ARBITRO: Collum 6,5 (Scozia) NOTE: Terreno buono, serata nuvolosa, ammoniti: Mexes, Flamini, Kljestan e Wasilewski. espulsi: nessuno recupero: 0 e 3'. angoli: 4 a 3 per il Milan. Leggi i commenti I commenti dei lettori 
CREMONA - Convocazione della procura di Cremona per Stefano Mauri nell'ambito della rogatoria svizzera, che ipotizza il reato di riciclaggio, nella quale sono state convocate altre persone coinvolte nell'inchiesta sul calcioscommesse. La rogatoria riguarda un versamento di circa 100 mila euro versati su un conto corrente svizzero di cui sono intestatari i genitori del calciatore della Lazio. I tempi dei versamenti, però, non sarebbero esattamente corrispondenti con il calcioscommesse. Nei giorni scorsi, si era saputo di una rogatoria intrapresa dal ministero pubblico federale svizzero, con sede a Berna, che ipotizzava l'accusa di riciclaggio. Si era, quindi, ipotizzato di un conto corrente svizzero, che raccoglieva i proventi del calcioscommesse, si cui era intestatario un calciatore italiano "ancora in attività". Questo giocatore, quindi, potrebbe essere Stefano Mauri. Leggi i commenti I commenti dei lettori 
Il piano strategico di Asp agli occhi di maggioranza e opposizione non appare poi così “strategico”. Diversi i dubbi - bipartisan questa volta - sul documento che dovrebbe rimettere in carreggiata l’azienda, specie sul fronte dei conti. Le proposte sono quelle già annunciate e discusse: vendita dello Stuard Romanini e di una serie di altri immobili per poter finanziare nel triennio 2013-16 2 nuove strutture per un totale di 125 posti. L’azienda inoltre mette sul piatto per il biennio 2012-14 investimenti per la manutenzione di quasi 4 milioni di euro e una serie di misure di razionalizzazione e riorganizzazione dovrebbero produrre per il 2013 risparmi pari a 165mila euro. Eppure dopo aver ascoltato la lettura del piano - presentato dal presidente Giancarlo Cattani attraverso una serie di slides - le perplessità non sono mancate, condivise per una volta da maggioranza e opposizione nel corso della lunga riunione che ha impegnato la commissione Servizi sociali. “Non vedo nota strategica - commenta il presidente della Commissione Patrizia Ageno (5 stelle) - ma solo di sopravvivenza. Mi aspetto qualche ipotesi in più sulla valorizzazione di servizi, un ridisegno nel modo di gestire gli indirizzi di gestione. Non vedo - ribadisce -  impianto strategico, non andrebbe bene neppure per un’azienda d’informatica”. Le fa praticamente eco il consigliere Pd Pierpaolo Scarpino: “Di strategico c’ è veramente poco”. Le critiche più serrate arrivano da Maria Teresa Guarnieri (Altra politica): “Esiste un piano B se la vendita degli immobili per finanziare le nuove strutture non dovesse andare a buon fine o rendere meno di quanto previsto?”. Asp per poter costruire Villa Parma e un’altra struttura ha bisogno di poco più di 14 milioni di euro. Dalla cessione dello Stuard e di una serie di proprietà immobiliari in disuso stima di ricavare circa 21 milioni di euro. “Se non riusciamo ad alienare - prosegue Guarnieri - non possiamo realizzare nuove strutture, che facciamo? Ci indebitiamo? Dobbiamo pensare ad altre soluzioni”. La replica dell’assessore al Welfare Laura Rossi: “Capisco il discorso del piano B. E’ drammatico se non va in porto la vendita, ma ci stiamo impegnando al massimo per cedere le strutture. Vogliamo far di tutto per far stare in piedi Asp. Se la vendita non dovesse andare in porto o non dovesse raggiungere la cifra stabilita, abbiamo tempo per ragionare su ipotesi alternative”. Anche Cattani replica: “Questo è un piano di mantenimento e razionalizzazione, dettato da una situazione difficile. Abbiamo patrimonio di scorta da poter utilizzare”. Dubbi sollevati anche dall’associazione CartaCanta: “In questo piano mancano i conti - attacca Raffaele Zinelli - in che direzione porta l’azienda? E’ sostenibile?”. L’associazione attacca anche sulla scelta dell’accreditamento, polemica che riprende anche Guarnieri: “Si poteva valutare forma mista pubblico-privato, prendendo tempo, come consentito da norme comunitarie”. L’assessore ha però difeso con forza la decisione dell’Amministrazione, pienamente sostenuta dalla maggioranza: “Ci prendiamo la responsabilità della scelta dell’accreditamento. E’ una norma regionale e le norme si rispettano. Lasciare le strutture in appalto produrrebbe una perdita di 2 milioni di euro. Non possiamo fare una sperimentazione su 900 posti. L’accreditamento è la base per rimettere in sicurezza il sistema dopo 3 anni disastrosi”. 
MILANO - Il Milan non si sblocca al Meazza, e dopo i ko in campionato contro Sampdoria e Atalanta arriva uno scalbo 0-0 in Champions contro l'Anderlecht. Massimiliano Allegri però non fa drammi, anzi riesce a vedere il lato positivo della serata: "Intanto, questa sera non abbiamo preso gol e questo è un passetto avanti", spiega il tecnico a Sky.  "Nel primo tempo abbiamo sbagliato molto tecnicamente. Il momento non è facile, c'è un grande dispendio di energie mentali. Nella ripresa abbiamo trovato più coraggio. Bisogna continuare a lavorare per trovare il gol, in questo momento non fa bene farsi prendere dal nervosismo. Ma ai ragazzi questa sera non posso rimproverare nulla. Cercheremo di segnare a Udine. Dobbiamo migliorare certe situazioni tattiche e velocemente - ha aggiunto Allegri -, ma credo che siamo sulla buona strada. Siamo migliorati nei singoli, certamente bisogna migliorare nel gioco. Ma non è tutto da buttare". A proposito del modulo:  "Non ho bocciato il precedente sistema di gioco, volevo più densità a metà campo con giocatori che andavano più negli spazi, nel secondo tempo siamo andati meglio, c'è solo da migliorare alcune situazioni tattiche dove si deve avere un po' più di coraggio. Non siamo fenomeni e neppure brocchi. Anche nelle partite precedenti non abbiamo concesso molte palle gol pulite, sicuramente non è un momento fortunato, alle volte abbiamo sbagliato l'ultimo passaggio". Il tutto in attesa del rientro degli infortunati: "E' chiaro che Montolivo ci dovrà dare più qualità in mezzo al campo, abbiamo fuori Robinho, Pato, i giocatori di più qualità senza nulla togliere agli altri. Certo sono d'accordo che bisogna giocar meglio, ma nell'uno contro uno la differenza la fa il singolo. Sabato rientra Montolivo che ci dà più geometria a metà campo, non è tutto da buttare. Tanti giocatori non avevano giocato a San Siro e non è facile". Allegri chiude con un moto d'orgoglio: "Tutti i giorni leggo di essere sulla graticola, dovete chiedere alla società. Se mi manderanno via resterò l'allenatore che ha fatto più punti nelle ultime due stagioni in Italia. L'anno scorso ero in discussione a tre mesi dalla fine, quando avevo quattro lunghezze di vantaggio sulla seconda, figuriamoci ora". FLAMINI: "I FISCHI FANNO MALE" - "I fischi fanno male ma è normale ci siano...", spiega Mathieu Flamini. "Volevamo vincere la partita. Abbiamo avuto tre occasioni ma senza segnare. La cosa positiva è che non abbiamo subito gol, siamo stati bravi in difesa. Non so perchè non riusciamo a segnare, dobbiamo continuare a lavorare senza pensarci troppo. Questo conquistato stasera è un punto importante, i gol li faremo alla prossima partita" EMANUELSON: "POCA FORTUNA" - "Ci manca un po' di fortuna", è la tesi di Urby Emanuelson.  "Oggi abbiamo creato occasioni per fare gol, adesso per noi è un pò difficile. Le assenze? Non è una scusa ma Montolivo, Robinho e Pato sono per noi molto importanti". EL SHAARAWY: "PECCATO PER IL MORALE" - "C'è tanto rammarico, era una partita difficile dove bisognava ottenere i tre punti", commenta Stephan El Shaarawy. "E' stata una buona prestazione, ma nemmeno oggi siamo riusciti a segnare. Una vittoria ci voleva per il morale, sono tre partite in casa che non riusciamo a vincere nè a segnare. Allegri? Con lui c'è un buonissimo rapporto, il dottor Galliani ha detto che resta con noi. Dobbiamo aiutarci l'uno con l'altro e continuare così". MEXES: "MANCA SOLO IL GOL" - Per Phillipe Mexes il Milan è sulla buona strada: "La squadra ha fatto bene, ancora ci manca il gol per fare la differenza, arriverà presto, non è un momento facile, noi siamo lì sul pezzo, sappiamo che è dura ma si può fare meglio. Come pensiamo di uscirne? Proviamo a ripartire da dietro, giochiamo semplice, negli ultimi metri facciamo fatica, ci manca solo questo. Non aver subito gol è importante. Col mister stiamo lavorando, è un momento difficile per tutti, lo supereremo, basta poco". Leggi i commenti I commenti dei lettori 

ROMA  - Cinque reti concentrate nello spazio dei 25 minuti conclusivi. C'è poco da dire, Real Madrid-Manchester City non ha tradito le attese e ha regalato emozioni e gol, anzi un match vietato ai deboli di cuore considerando che le merengues sono andate due volte sotto, riuscendo subito a riportarsi in parità prima della segnatura di Cristiano Ronaldo, quasi allo scadere, che ha lasciato tanto amaro in bocca a Roberto Mancini, che aveva pregustato il colpo al 'Bernabeù ai danni di Josè Mourinho. REAL DUE VOLTE SOTTO, MA PIEGA 3-2 CITY DI MANCINI - I padroni di casa (con Sergio Ramos e Ozil tenuti inizialmente in panchina e in avanti Higuain preferito a Benzema) in effetti dominano per larghi tratti del match, ma il loro monologo non si concretizza in moneta sonante di fronte al muro del club inglese. E così a metà ripresa un contropiede micidiale condotto da Yaya Tourè consente a Dzeko di portare avanti i Citizens. Otto minuti e Marcelo pareggia, con un tiro a giro all'incrocio dei pali. Al 40' st però è Kolarov, direttamente su punizione, con il suo sinistro a battere Casillas e rimettere in vantaggio gli uomini di Mancini (inserisce dal primo minuto Nastasic, ex Fiorentina, David Silva e Gareth Barry). Ai quali, tuttavia, il finale riserve solo amarezze: al 42' il rasoterra di Benzema batte Joe Hart e allo scadere arriva la rete di Cristiano Ronaldo, con un destro da limite dell'area che rimbalza davanti al portiere e lo inganna. MOURINHO: "TORNATI AD ESSERE UNA SQUADRA" - "Sì, siamo tornati ad essere una squadra. Ma la domanda è: se possiamo giocare così contro il City e il Barcellona, perché non farlo in tutte le partite?". Josè Mourinho commenta così la vittoria del suo Real contro il Manchester City. "Non ho sofferto tanto - dice a Sky il tecnico portoghese - Soffro di più quando la squadra non è in campo... Il Real ha una storia incredibile e può anche subire una sconfitta, però sarebbe stato duro stasera accettare un ko, visto che la nostra è stata l'unica squadra a voler vincere". MANCINI: "NON DOVEVAMO PERDERE" - Roberto Mancini è ovviamente il ritratto dell'amarezza: "Abbiamo giocato meglio di loro nel primo tempo, può capitare. L'errore che abbiamo fatto è stato andare un po' indietro. City poco esperto? Noi i giocatori esperti li abbiamo, sono tutti nazionali. E' che le partite di champions sono difficili, quando sei in vantaggio se concedi l'1 contro 1 a Ronaldo può essere pericoloso. Una lezione? Spero, no che non ci possa stare perdere qui ma per come si era messa non dovevamo perdere". LEWANDOWSKI SPINGE BORUSSIA DORTMUND - Nell'altra gara del gruppo D il Borussia Dortmund riesce a piegare nel finale la resistenza dell'Ajax: dopo che Hummels si era fatto parare un rigore dal portiere del club olandese, a trovare la rete del successo tedesco è dunque Lewandowski, al 42' della ripresa, che controlla ai nove metri e segna di destro. MALAGA, CHE TRIS ALLO ZENIT DI SPALLETTI - Molto più netta l'affermazione del Malaga nel gruppo C, quello del Milan, con il 3-0 rifilato allo Zenit San Pietroburgo di Luciano Spalletti (non era serata per gli allenatori italiani...): spagnolo in vantaggio già al 3' con la rete di Isco, dieci minuti dopo il raddoppio con Saviola e nella ripresa, al 31', Isco realizza la sua doppietta personale con un destro dai 18 metri che si infila sotto la traversa. IBRA, THIAGO SILVA E PASTORE NEL POKER PSG - Tutto facile anche per il Psg che impiega poco più di mezz'ora per sbrigare la pratica Dinamo Kiev, in un poker che sa molto di Italia (almeno per i trascorsi dei marcatori). La squadra di Carlo Ancelotti sblocca il match dopo nemmeno 20 minuti con un rigore di Ibrahimovic, propiziato da un fallo di Mikhalik su Menez, poi Thiago Silva e Alex infilano ancora il portiere ucraino con due destri ravvicinati. A tre minuti dal termine arriva la rete della Dinamo, realizzata da Miguel Veloso. Ma al 91' Pastore (ex Palermo) riporta a tre le reti di vantaggio della formazione parigina. In vetta al girone A con Ibra e compagni c'è anche il Porto, che passa 2-0 a Zagabria grazie alle segnature di Lucho Gonzalez (al 41') dopo corta respinta del portiere e allo scadere dell'incontro di Defour, al secondo minuto di recupero. ANCELOTTI: "INIZIO OK". IBRA: "IL FUTURO E' QUI" - "Era importante iniziare bene il girone - commenta Ancelotti -  abbiamo fatto bene nel primo tempo, attacchi in profondità, soprattutto Menez è stato bravissimo. Thiago Silva e Ibrahimovic in gol? Questo è il calcio, mi dispiace per i tifosi del Milan. Ci sentiamo in colpa? Sicuramente no, dispiace che stiano vivendo questo momento che speriamo possa passare in fretta. Qualche volta non siamo tanto concreti, come nel secondo tempo di oggi, tante volte non riusciamo a verticalizzare a dovere. Nessuno può sapere dove può arrivare il Psg". Sulla stessa lunghezza d'onda Zlatan Ibrahimovic: "Abbiamo cominciato bene, ed il Psg vuole diventare un grande club. Vincere la Champions? La strada è lunga, prima bisogna passare il girone e non sarà facile. Abbiamo cominciato bene, speriamo di continuare così". Nessun rancore verso la sua ex squadra, il Milan: "Ai rossoneri faccio solo l'in bocca al lupo. Spero facciano bene, sono grandi, hanno fatto e faranno la storia. Io però sono contento di essere a Parigi, qui è il futuro". Intanto lui ha fatto un pezzo di storia, essendo diventato il primo giocatore nella Champions League ad andare a segno con la maglia di 6 squadre differenti. In precedenza Ibra aveva fatto gol con le divise di Ajax, Juventus, Inter, Barcellona e Milan. ARSENAL IN RIMONTA, SCHALKE OK IN GRECIA - E' all'insegna delle affermazioni esterne, infine, il gruppo B, dove l'Arsenal coglie bottino pieno a Montpellier: il rigore di Belhanda al 9' illude i transalpini, subito raggiunti da Podolski (16') e gelati un paio di minuti dopo da  Gervinho. Con medesimo punteggio lo Schalke 04 s'impone nell'insidiosa trasferta in casa dell'Olympiacos. Dopo essersi visti annullare ingiustamente una rete, i tedeschi sbloccano la situazione prima dell'intervallo con un colpo di testa di Howedes sul primo palo su azione da corner. Nella seconda frazione i greci pareggiano al 13' con Abdoun, ma appena un minuto dopo Huntelaar riporta avanti lo Schalke con un preciso destro. E ancora l'olandese, ex attaccante milanista, al 16' calcia sul palo un rigore fischiato per fallo di Manolas su Barnetta. I risultati: Gruppo A: Dinamo Zagabria-Porto 0-2, Paris Saint Germain-Dinamo Kiev 4-1; Gruppo B: Montpellier-Arsenal 1-2, Olympiacos-Schalke 04 1-2; Gruppo C: Malaga-Zenit San Pietroburgo 3-0, Milan-Anderlecht 0-0; Gruppo D: Borussia Dortmund-Ajax 1-0, Real Madrid-Manchester City 3-2. Le gare di mercoledì: Gruppo E: Shakhtar Donetsk-Nordsjaelland, Chelsea-Juventus; Gruppo F: Bayern Monaco-Valencia, Lille-Bate Borisov; Gruppo G: Barcellona-Spartak Mosca, Celtic-Benfica; Gruppo H: Braga-Cluj, Manchester United-Galatasaray. Leggi i commenti I commenti dei lettori 
Domenica mattina. Palazzo Reale brulica di turisti. Davanti alla gradinata centrale in marmo si affolla un gruppo di visitatori scontenti. Il motivo: il quadro di Bartolomeo Schedoni, pittore del Cinquecento, non è visitabile. Nessuna comunicazione sul sito online. "Sono venuto apposta", sbotta Raffaele. Appassionato d'arte ha deciso di visitare il museo solo per ammirare "Elemosina di Santa Elisabetta", opera dell'artista emiliano . "Mi sono informato su Internet. C'è scritto che il dipinto si trova all'interno", aggiunge. Così ha acquistato il biglietto d'entrata, 4 euro. E ha iniziato a visitare la reggia. Sala dopo sala. Dalla raccolta di orologi, agli arredi della residenza borbonica e murattiana. Poi la sorpresa: della tela nessuna traccia. "Ho chiesto informazioni  ai custodi: non hanno saputo dare indicazioni. Mi hanno detto di tornare domani per trovare qualcuno in direzione. Eppure oggi è il giorno di massima affluenza di visitatori. Dovrebbe esserci un funzionario di turno". "Non sempre conosciamo tutte le opere esposte nelle sale", si giustifica uno dei dipendenti. "Siamo tanti ma la struttura è grande. Ognuno di noi deve controllare almeno tre camere". Con il risultato che tutti cadono dalle nuvole. La svolta arriva negli uffici della sicurezza. Dove qualcuno suggerisce che il quadro è nella sala XVIII in restauro da ben due anni. Ad avvertire  i clienti dell'inagibilità dell'area è un foglio affisso al muro della biglietteria d'entrata: "Stanze chiuse: XVIII, XIX, XX, XXI". "È un avviso piccolissimo e tra l'altro non c'è nemmeno scritto quali opere si trovano all'interno delle camere. Neanche in biglietteria  sanno dove sia il quadro di Schedoni. Incredibile la disinformazione che regna in questo posto", conclude Raffaele. Gina Ascione, direttrice di Palazzo Reale, replica: "La stanze sono chiuse per il rifacimento dell'impianto elettrico. Non siamo obbligati a scriverlo anche sul nostro sito. La carta dei servizi dei musei prevede che la chiusura delle sale sia pubblicizzata solo in biglietteria. Il resto è un di più. Inoltre se un turista desidera vedere un determinato quadro è sufficiente che faccia richiesta. Nessuno fino ad ora si era mai lamentato".  Raffaele? Solo un visitatore troppo esigente. 
