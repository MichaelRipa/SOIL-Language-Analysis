Più di mille incidenti mortali e circa settemila feriti gravi negli ultimi cinque anni sulle strade romane. Di questi, diversi sono stati causati da una segnaletica stradale, vecchia, stravecchia, errata, scolorita, pericolosa e ingannatrice. Eppure i soldi necessari per rimetterla in sesto, nelle casse del Comune ci sono eccome, almeno sulla carta. Secondo quanto stabilito dalla legge, articolo 208 del Codice della strada, un parte degli introiti delle multe devono essere destinati proprio al rifacimento e alla manutenzione della segnaletica. I numeri parlano chiaro, la capitale ha incassato tra il 2007 e il 2010 più di un miliardo di euro ma ha impiegato solo il 2 per cento, contro il 12,50 per cento previsto dalla legge, per il rinnovamento della segnaletica. In parole povere, il Campidoglio avrebbe dovuto investire sulla cartellonistica stradale circa 90 milioni di euro mentre in realtà ne risultano spesi solo 20 milioni, neanche un terzo. Stando ai dati forniti da un'indagine condotta dalla Fondazione Luigi Guccione e dall'Istituto Internazionale per il Consumo e l'Ambiente sulle contravvenzioni, il Comune non rispetta una legge che favorirebbe il rispetto della sicurezza stradale e andrebbe a ridimensionare la pericolosità delle strade romane. Ma dove finisce, invece, tutto il denaro? E' presto detto, circa due terzi dell'introito ricavato dalle multe ai romani viene reinvestito sul Trasporto pubblico locale, metro e bus e sulle agenzie a esso collegate. Si parla del 65 per cento del ricavo totale, ovvero 711 milioni di euro in cinque anni. "I soldi spesi a Roma per il trasporto pubblico incassati dalle multe - spiega Giuseppe Guccione, presidente della omonima Fondazione - non hanno inciso sul miglioramento del servizio come sanno bene i romani. Ma lo stesso articolo 208 del codice della strada non prevede di utilizzare soldi delle multe per metropolitane e bus che hanno, invece, altri canali di finanziamento". Il fatto che a Roma le risorse disponibili siano impiegate in modo poco efficace può contribuire a spiegare perché il tasso di riduzione di mortalità dell'Italia colloca il nostro paese all'undicesimo posto tra le quindici nazioni dell'Unione europea. "L'Italia e così la sua capitale - continua Guccione -  è un paese dove i cittadini spendono molto in multe e contravvenzioni, ma allo stesso tempo è il paese in cui meno di tutti si riesce a reinvestire quel denaro in opere di pubblica utilità e soprattutto di pubblica sicurezza. Purtroppo dai dati emerge che c'è una scarsa consapevolezza sulla questione della sicurezza delle strade". 
PALERMO - Edy Reja non cerca scuse dopo la disfatta di Palermo: "Questa non è la Lazio, è chiaro c'è stato un blackout totale. Sapevo che poteva essere dura ma non immaginavo così, un pò di difficoltà c'era ma questa non era la Lazio. In 20 minuti abbiamo preso due gol e abbiamo pagato a caro prezzo le carenze e le difficoltà di organico". Problemi che si ripresenteranno anche domenica contro la Fiorentina: "La prossima gara salteranno, per squalifica, Dias e Matuzalem: i problemi quindi non sono terminati. Una delle poche note liete della serata - ha puntualizzato Reja ai microfoni di Sky - è costituita, invece, dal fatto che finalmente è tornato a giocare Mauri". "RECUPERARE GIOCATORI IN FRETTA" - Il tecnico biancoceleste vuole voltare pagina e ripartire: "Chiudiamo in fretta questa parentesi: bisogna recuperare al più presto alcuni giocatori, principalmente quelli impiegati in fase difensiva; ma soprattutto non dobbiamo demoralizzarci", ha precisato l'allenatore goriziano, che ha spiegato anche la sostituzione di Klose a inizio ripresa. "Aveva un problema alla schiena e non era in condizioni per giocare. Alfaro, comunque, si è mosso discretamente, anche se era alla prima gara da titolare. Infine, avevo bisogno di rivedere all'opera Kozak e lui ha ben risposto". Leggi i commenti I commenti dei lettori 
Sabato prossimo il campionato propone l'attesissima sfida tra Milan e Juventus, ma uno spazio importante lo merita la crisi dell'Inter. Neanche la rifondazione dell'aggiustatore Ranieri è riuscita a riportare i nerazzurri a quel livello di serenità necessario per poter affrontare la Champions in modo adeguato. Quei limiti apparsi anche durante le sette vittorie consecutive sono venuti fuori in tutta la loro evidenza: quando anche la fortuna le ha voltato le spalle (tra pali, traverse e parate dei portieri avversari) l'Inter si è sciolta come neve al sole. Ranieri può scervellarsi e provarle tutte, ma è una squadra ormai al capolinea. Non ci sono più né l'energia né lo spirito che servono per raddrizzare una partenza molto negativa, per arrivare terzi in campionato o per superare un turno in Champions. Il Marsiglia è un avversario più che abbordabile ma che può rivelarsi difficile da battere in una condizione come quella attuale. La società nerazzurra ora deve rinnovare tutto e in profondità. Bisogna avere il coraggio di cambiare: quei pezzi della grande Inter di Mourinho come Cambiasso, Maicon, Lucio, Stankovic e Milito devono andare a trovare fortuna in altre squadre. Forse Thiago Motta lo ha fiutato in anticipo, ha puntato i piedi ed è andato via. Ranieri ha pochissime colpe, se non quella di non essere riuscito a dare alla squadra un gioco: ha aggiustato la difesa ma anche in occasione delle sette vittorie il gioco non s'è visto. Questo è un dato di fatto: poi è difficile stabilire se è maggiore la responsabilità dell'allenatore o quella dei giocatori. Contro il Catania è stata la 'solita' Juve, concreta e solida. Il portiere rossoazzurro ha dato una grande mano in occasione dei gol, altrimenti i bianconeri avrebbero avuto la solita difficoltà a sbloccare la partita, ma la prestazione da parte della squadra di Conte c'è stata. Da questo punto di vista la Juve è una garanzia assoluta, e lo è soprattutto per il ritrovato numero di giocatori a disposizione dell'allenatore, che può scegliere il modulo e con quali uomini svilupparlo. Io tornerei al 4-3-3 con Vucinic e Pepe: se la condizione dei due torna a essere quella di inizio stagione, penso che sia la soluzione migliore, con Marchisio e Vidal, per fare male alle difese avversarie. Sabato per la Juve sarà la partita più importante dell'anno e anche la più difficile, ancor di più di quella giocata e vinta in Coppa Italia. Conte deve toccare le corde giuste per far capire che la vittoria ottenuta da poco in Coppa non deve far pensare ai bianconeri di essere favoriti. Il Milan è in piena salute: le ultime tre convincenti prove contro Udinese, Arsenal e Cesena dimostrano che la preparazione svolta durante la pausa natalizia sta dando i suoi frutti. E poi quello rossonero è un grande gruppo: nonostante gli assenti (Ibrahimovic, Cassano, Gattuso, Seedorf, Nesta, Boateng, Pato e Aquilani, otto giocatori di primissima fascia) il Milan gestisce le partite in maniera straordinaria. Con il Cesena, ancor più che contro l'Arsenal, la squadra di Allegri ha fatto vedere gioco e grande spettacolo in attacco. E' arrivata una nuova risposta a Ibra: i compagni dimostrano all'allenatore che lo svedese è un grande campione ma il Milan vince anche senza di lui. Ma Ibra ci sarà sabato? Io credo che la decisione avrebbe dovuta essere presa prima, onestamente mi piace poco che si dovrà aspettare fino a giovedì. Come ha detto giustamente Pirlo, sarebbe bello vedere le squadre al completo e con i migliori giocatori, ma la Juve ha le stesse chance di vincere, con Ibra in campo o senza. Per Allegri, di contro, sarebbe certamente meglio avere lo svedese a disposizione. Il Napoli ha fatto vedere quello che in campionato tutti si aspettavano da sempre: più cinico, una prestazione ottima senza farsi condizionare dal successivo impegno di Champions. Finalmente la squadra di Mazzarri l'ha capito e ha giocato una partita straordinaria. Io sarò al San Paolo a commentare la sfida con il Chelsea e spero di divertirmi come è successo nel girone eliminatorio, nel quale gli azzurri hanno entusiasmato. Dopo la vittoria con il Parma, ottenuta soffrendo il giusto, aspettiamo la Roma alla riconferma. Io spesso mi sono sbilanciato: ho detto più volte che adoro il progetto Baldini-Luis Enrique, ora però serve continuità. Sarebbe bello per il campionato poter assistere a una lotta per il terzo posto fino all'ultima giornata tra i giallorossi, la Lazio, l'Udinese, il Napoli e l'Inter. 
Un morto e un ferito grave, entrambi minorenni, questo il bilancio di un incidente stradale avvenuto nella zona occidentale della città. La vittima, G. G., è un quindicenne, le cui condizioni sono apparse immediatamente gravi ai soccorritori giunti sul luogo dell'impatto dello scooter contro il guard rail del sottopasso Claudio, a pochi passi dallo Stadio San Paolo. Stando alla ricostruzione fatta dai vigili urbani, intervenuti per i rilievi del caso, l'incidente è avvenuto una decina di minuti prima delle 13. Il motorino, un Peugeot, 125 di cilindrata, con a bordo due quindicenni del quartiere Pianura, ha urtato violentemente il guard- rail destro: il mezzo, carambolando su stesso più volte, ha percorso una trentina di metri prima di fermarsi. Scattata l'emergenza, sul posto è arrivato il 118 che ha trasportato i due feriti al vicino ospedale San Paolo, dove entrambi sono stati sottoposti ad un delicato intervento chirurgico. Le condizioni del passeggero, però, si sono aggravate nel pomeriggio e per lui non c'è stato più nulla da fare. 
E l’inizio arrivò in coda Una coreografia scarna ed essenziale: un grande tavolo, alcune sedie, molti strumenti. E un sipario “bastian contrario” che, quando si chiude, dà il via allo spettacolo. È “E l’inizio arrivò in coda”: lo show di Daniele Silvestri e Pino Marino, che va in scena alle 21 al Teatro Colosseo in via Madama Cristina 71. Sul palco, Silvestri e il collaga Marino, già suo collaboratore in “Scotch”, l’ultimo fortunato album, che sperimentano con fantasia e coraggio un nuovo ruolo che miscela teatro e canzone. Nel corso del live, prodotto edorganizzato da Cose di Musica, i due artisti alterneranno dialoghi a canzoni della loro storia musicale, con ironia e poesia. Il tutto, suonato, cantato e condiviso con la Band dei Soliti Noti, composta da Piero Monterisi alla batteria, Maurizio Filardo alle chitarre, Gianluca Misiti alle tastiere, Gabriele Lazzarotti al basso, a cui si aggiunge l’arrivo di Fabrizio Fratepietro al vibrafono e alle percussioni. Si replica domani alle 21 al Teatro Civico di Vercelli. Biglietti da 23 a 36 euro; info e prevendite sui siti www.ticketone.it , www.radar.it e www.teatrocolosseo.it LIBRI GESU DI NAZARETH Alle 10 nell’aula magna dell’università in via Po 21, si tiene un incontro-dibattito sul libro di Joseph Ratzinger-Benedetto XVI “Gesù di Nazaret - Dall'ingresso in Gerusalemme fino alla Risurrezione”. Info www.unito.it L’ANIMA OVUNQUE Alle 15 al centro congressi dell’Unione Industriale in via Fanti 17, per il ciclo dei “Caffè Letterari”, si tiene un incontro con Aldo Cazzullo sul suo libro “La mia anima è ovunque sia” (Mondadori). Info 011/5718246 . INCONTRI DI FRONTE ALLA CRISI Alle 18 nell’aula magna del Rettorato in via Verdi 8, per il ciclo de “I lunedì dell'Università”, si tiene l’incontro “Di fronte alla crisi come investire i nostri soldi”. Info www.unito.it PARLAR DI LICHENI La Sezione Piemonte e Valle d'Aosta della Società Botanica Italiana organizza alle 17 al Museo di Scienze Naturali in via Giolitti 36 la conferenza di Enrica Matteucci “Castagneti: ambiente naturale o antropizzato? Rispondono i licheni”. Info www.mrsntorino.it PASSIONE ITALIA 150 Alle 17 nella sala Urp del Consiglio Regionale in via Arsenale 14/g si tiene l’inaugurazione della mostra fotografica “Passione Italia 150 - Un anno dopo”, a cura della Federazione italiana associazioni fotografiche. Info 800/101011 . SCI RIPIDO E ALTA QUOTA L’alpinista e maestro di sci di Sestriere, Fabio Beozzi - che lo scorso autunno ha preso parte alla spedizione sci-alpinistica sul Monte Cho Oyu, la sesta montagna più alta al mondo - sarà il protagonista di un incontro sul tema “Sci ripido e alta quota” in programma alle 18 all’ufficio del turismo di Sestriere. Info www.sestriere.it MUSICA POLIBEETHOVEN Secondo e conclusivo appuntamento de “L’integrale delle Sonate per violoncello e pianoforte” organizzata da “Concertante”, alle 18.30 nell'aula magna del Politecnico in corso Duca degli Abruzzi 24 con Dario Destefano al violoncello e Francesco Cipolletta al pianoforte. Ingresso 3 euro; info www.polito.it UN’AURORA MUSICALE Per le lezioni concerto “Aurore Musicali” a cura dell’Educatorio della Provvidenza, alle 20.45 all’auditorium Orpheus in corso Govone 16/a, si parte “Alla scoperta dell’opera: L’Ottocento francese” con il soprano Alessandra Sassi e il mezzosoprano Angela Alessandra Notarnicola accompagnate al pianoforte da Sergio Merletti. Ingresso 5 euro; info 011/595292 . CINEMA OPHULS & SOKUROV Per la rassegna “Corti d’autore”, alle 20.30 nella sala tre del cinema Massimo in via Verdi 18, proiezione di una selezione di cortometraggi di Max Ophüls e Aleksandr Sokurov, introdotte dallo storico del cinema Gianni Volpi. Info www.cnc-italia.it e 011/5361468 . 
Almeno per un po' le loro vite sono state parallele: nati nell'estate dell'81 un mese l'uno dall'altro, da ragazzi erano considerati sicuri protagonisti del grande tennis a venire. S'incrociarono a Firenze per l'Internazionale Giovanile di Pasqua al CT delle Cascine del 1998. Filippo c'era arrivato dopo una serie di convincenti prestazioni, Roger s'era da poco laureato campione svizzero juniores ma in Italia non lo conosceva nessuno. Alcuni dei tremila sulle tribune del centralino fiorentino intuirono che le loro strade sarebbero state diverse, tanto era evidente l'eccezionale caratura di Federer e nonostante Volandri si fosse ben difeso nella finale poi persa. Tuttavia nelle sole due altre occasioni in cui si sono poi ritrovati di fronte, il livornese non ha sfigurato, anzi: nel 2003 agli Internazionali del Foro Italico ha perso in tre set (3-6 7-5 2-6) ai quarti, quattro anni dopo  al terzo turno dello stesso torneo ha messo clamorosamente fuori il numero 1 al mondo (6-2 6-4). Le vite parallele, dunque, s'esaurirono quando i due ragazzi avevano meno di 17 anni. Volandri s'è dovuto accontentare di un primato nazionale durato quattro anni (migliore italiano dal maggio 2003 al settembre 2007), Federer è diventato il giocatore più ammirato e amato nel decennio d'esordio del millennio. In 15 anni di professionismo, fino a ieri Filippo aveva vinto due soli tornei, a Sankt Pölten nel 2004 e a Palermo nel 2006, mentre lo svizzero ne aveva conquistati settanta, dall'indoor milanese del 2001 (mai abbastanza rimpianto) alle Masters Finals londinesi del novembre scorso. Oggi entrambi erano in campo per una finale, Volandri nell'ATP 250 Brasil Open di San Paolo contro lo spagnolo Nicolas Almagro, Federer nell'ATP 500 di Rotterdam contro il rinato Juan Martin Del Potro. Smentendo molte previsioni negative, il numero 3 al mondo ha regolato l'argentino con un 6-1 6-4 che fotografa un match che non è mai stato in forse. E ora i suoi tornei vinti sono 71. Filippo invece non ce l'ha fatta con la testa di serie numero 1 del torneo brasiliano. Partito alla grande grazie soprattutto al rovescio, s'è portato 3-0 40-0 a suo favore nel primo set per poi perdere sette game di fila. Secondo set molto combattuto, con l'italiano che s'è portato sul 3-1 e poi ha saputo difendere il break ottenuto. Ma Almagro non è per caso a un passo da far parte dei top ten mondiali. Terzo set con lo spagnolo sicurissimo sul servizio, l'italiano costretto a guadagnarsi il proprio turno ai vantaggi. Equilibrio perfetto fino al 5-4 per Almagro, che ha fatto il break nel momento più importante. Il risultato finale è stato 3-6 6-4 4-6 a sfavore di Flippo. Il suo palmares non s'incrementerà dunque di una vittoria, la terza in carriera, in un grande torneo. Quel che resta di questa domenica è una rassicurante constatazione: a 3O anni si può essere ancora competitivi nel tennis contemporaneo. A lungo ci si era interrogati sulle difficoltà di Volandri di tornare al livello del 2007, quando s'era arrampicato su su fino al gradino numero 25 nel ranking ATP. Dopo essere sprofondato a quota quasi 300, lui e il suo coach di sempre, Fabrizio Fanucci, hanno ricominciato con testardaggine e umiltà dai Challenger e dalle qualificazioni agli ATP più importanti. Fino a risalire ora a ridosso dei cinquanta migliori. Un atleta, Filippo, che può regalarsi altre soddisfazioni. Nelle ultime settimane s'era scatenata la bagarre mediatica su Federer, meno efficace nei primi tornei dell'anno di quanto era apparso al termine della stagione 2011. Con il trionfo e anche con le dichiarazioni di Rotterdam ("Voglio tornare numero 1, voglio vincere ancora Wimbledon"), ha fugato ogni dubbio. Nessuno meglio di lui sa spiegare - come ha fatto con la stampa - perché il suo autunno  agonistico (e forse anche quello di Filippo) non sono alle porte: "Devi saperti reinventare sempre, trovare il modo di migliorare come uomo e come giocatore". Copiate e diffondete. c. giua@kataweb. it Twitter @claudiogiua 
Incassi dei negozi crollati, traffico raddoppiato, inquinamento alle stelle e residenti esasperati. Il caos porta l'indirizzo di via dei Due Ponti, nel XX municipio, dove dalla scorsa settimana l'apertura del cantiere per la realizzazione della nuova rete fognaria ha mandato in tilt la viabilità dell'intera zona. "La situazione è diventata insostenibile, la sera chi torna a casa in auto impiega almeno 45 minuti di tempo per un tratto di strada che prima si percorreva in appena cinque minuti" sottolinea Cristiano Baldoni, fondatore del comitato Due Ponti. "L'apertura di via del Fondovalle, nei giorni scorsi, ha leggermente migliorato la situazione  -  prosegue Baldoni  -  ma in via San Godenzo e nelle strade limitrofe neanche i mezzi di soccorso riescono a farsi largo nel traffico. Siamo prigionieri di un cantiere che durerà almeno un anno". Il presidente del XX municipio, Gianni Giacomini, ha chiesto all'assessore capitolino all'Urbanistica, Fabrizio Ghera, "di effettuare un sopralluogo in via dei Due Ponti, per ascoltare le richieste dei residenti". Gli abitanti, che sabato si sono incatenati vicino alle ruspe del cantiere, vorrebbero infatti l'apertura di una corsia di marcia. "Se venisse creata una piccola strada di scorrimento accanto al cantiere, in direzione via Flaminia  -  spiega Roberto Corsetto, del comitato via Cassia  -  la situazione tornerebbe parzialmente alla normalità. Ci sono genitori che fanno 4 chilometri a piedi, ogni giorno, per accompagnare i propri figli a scuola e evitare di restare imbottigliati con l'auto nel traffico. Riaprire un tratto di via dei Due Ponti è l'unico modo per risolvere i disagi degli abitanti e se il Comune non ci ascolterà occuperemo il cantiere". Pronti a iniziative di protesta anche i commercianti. "Da quanto via dei Due Ponti è stata chiusa al traffico abbiamo perso l'80% degli incassi  -  denuncia Antonio Seccaroni, dell'associazione dei negozianti di zona  -  attendiamo un incontro con i rappresentanti della giunta capitolina e chiederemo che venga aperta una corsia di marcia in via dei Due Ponti. Se entro mercoledì non avremo risposte certe, bloccheremo via Cassia". Inizialmente annunciato per oggi, in realtà il sopralluogo dell'assessore capitolino ai Lavori Pubblici, Fabrizio Ghera, potrebbe avvenire nei prossimi giorni. "Con l'apertura della strada di Fondovalle e con i presidi della polizia municipale alcuni provvedimenti per migliorare la situazione sono stati già presi  -  ricorda l'assessore Ghera  -  certamente si tratta di un problema tecnico e faremo tutto il possibile per risolverlo, nei limiti della sicurezza". 
BERLINO - E' fatta, ha vinto la volontà del popolo sovrano. Con ogni probabilità sarà Joachim Gauck, ex pastore protestante, eroe del coraggioso dissenso che oltre il Muro, nella Ddr, si battè per la libertà contro la dittatura tedesco-orientale, il prossimo presidente federale tedesco. Dopo un lungo, difficile vertice della maggioranza stasera a Berlino, la cancelliera Angela Merkel ha rinunciato a quello che sembrava il suo ostinato no a Gauck. Ha ceduto ai consigli del suo pur debole alleato, il partito liberale, che suggeriva di scegliere appunto il "piccolo Vaclav Havel della Germania est" come candidato a capo dello Stato. L'elezione anticipata di un nuovo presidente è stata resa necessaria dalle improvvise ma anche attese dimissioni del capo dello Stato Christian Wulff venerdì mattina. Travolto da accuse e sospetti di abusi di potere e favori illeciti, Wulff ha gettato la spugna poche ore dopo che la magistratura, per iniziativa del giovane magistrato di Hannover Clemens Eimterbaeumer, aveva spiccato al Bundestag, il Parlamento federale, la richiesta di togliere l'immunità a Wulff per consentire alla giustizia di aprire le indagini sul suo conto. Le dimissioni di Wulff erano state una sconfitta cocente per Angela Merkel. Non solo perché l'uscita di scena del giovane presidente sospetto di troppi illeciti pur piccoli l'aveva costretta a rinviare il suo importante vertice a Roma con Mario Monti sulla crisi dell'euro. Ma anche perché un anno e mezzo fa, quando il predecessore di Wulff, Horst Koehler, si era dimesso dopo critiche a una sua frase contestata sugli 'interessi strategici nazionali difesi dai nostri soldati in Afghanistasn' (dunque un'opinione discutibile, non un sospetto di reato) Merkel pur essendo cresciuta anche lei all'est non aveva voluto Gauck a nuovo capo dello Stato. All'eroe del dissenso, autorità morale con grande prestigio e consenso bipartisan, proposto dalle sinistre sebbene sia un conservatore indipendente, la cancelliera aveva preferito il suo candidato. Anche perché lo riteneva un possibile rivale nei vertici del centrodestra, e quindi voleva promuoverlo per rimuoverlo. Caduto Wulff, Merkel non poteva permettersi di sbagliare ancora la scelta per la massima carica dello Stato. E stamane Bild am Sonntag, edizione domenicale del quotidiano popolare più letto d'Europa, la diceva tutta: la maggioranza dei cittadini, 54 su cento, vuole Gauck presidente. 'Yes, we Gauck', fu già nel 2010 lo slogan dei suoi fan, citando lo 'yes, we can' di Obama. Adesso per la prima volta sia presidente sia cancelliera saranno persone venute dall'est. L'assemblea dei grandi elettori (parlamentari, rappresentanti dei 16 Stati, rappresentanti della società) deve riunirsi entro 30 giorni per l'elezione del nuovo capo dello Stato. Wulff intanto non è nemmeno sicuro di avere il vitalizio di ex presidente: la maggioranza dei cittadini vuole che egli vi rinunci o ne sia privato per indegnità. La democrazia tedesca ha reagito quindi in modo esemplare alla crisi etica causata dalla disinvoltura avida di Wulff, e un eroe dell'89 diverrà con ogni probabilità presidente, visto che Spd (socialdemocrazia) e Verdi guardano a Gauck con grande simpatia. Poche ore fa, Gauck ha detto di essere disposto ad accettare l'incarico, ma solo come presidente simbolo dell'unità nazionale. Sarà anche un simbolo di coraggio e rigore etico, in un momento duro e grave per l'Europa. 
Risparmiare risorse si può. C'è riuscito il questore di Roma, Francesco Tagliente, che, solo lo scorso anno, ha fatto rientrare nelle casse del demanio sette milioni di euro netti. Come? Tagliando sprechi, laddove è riuscito a farlo, e ottimizzando le poche risorse che in tempi di crisi ha potuto gestire. In concreto: due commissariati, che pagavano un affitto salatissimo, si sono trasferiti in due ex edifici scolastici di periferia. In altre 13 caserme (ma entro la fine di quest'anno l'operazione sarà estesa a tutte le altre), dal Casilino a Torvajanica, dal Tiburtino a Fregene, è stato ricollocato l'ufficio passaporti, favorendo in questo modo gli utenti che, nel giro di una settimana, invece di fare la fila in via di Villa Ricotti (quartier generale storico dell'ufficio passaporti della capitale) possono iniziare la pratica e ritirare il proprio passaporto. Tempo e soldi risparmiati in un unico colpo. "L'operazione risparmio" della questura ha riguardato anche la riqualificazione dei commissariati con manutenzioni, riparazioni e tinteggiature a costo zero, grazie a rapporti con associazioni ed enti capitolini. Poi c'è stata l'apertura, sempre senza alcuna spesa, di otto posti di polizia negli ospedali, garantendo così una risposta immediata a medici e ricoverati in caso di situazioni critiche. Infine la questura ha puntato anche al risparmio energetico: l'illuminazione tradizionale in tutti i commissariati è stata sostituita da quella a basso consumo. Così anche la spesa per le bollette della luce è stata dimezzata. 
