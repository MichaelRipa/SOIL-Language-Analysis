
Il cadavere carbonizzato di un uomo è stato trovato questa sera in un'auto in fondo a una scarpata in  località Pieve di Santa Lucia, nel Comune di Dicomano. La macabra scoperta è avvenuta intorno alle 19. Sul posto, una stradina in una zona di campagna, sono intervenuti i vigili del fuoco di Borgo San Lorenzo e i carabinieri della stazione di Dicomano. Secondo i primi accertamenti, la vittima sarebbe un uomo di 55 anni, residente a Forlì. I militari sono al lavoro per ricostruire la dinamica di quello che, secondo le prime ipotesi degli investigatori, apparirebbe come un tragico incidente o, forse, come un suicidio. L'auto precipitata nella scarpata si sarebbe incendiata immediatamente dopo l'impatto col fondo del burrone, non lasciando scampo al conducente. Il 55enne sarebbe quindi deceduto dopo essere rimasto intrappolato – non è chiaro se volontariamente o meno - nel mezzo. Le ipotesi ritenute più probabili sono quella dell'incidente o del suicidio, anche se per ora i carabinieri non escludono nessuna pista. Gli uomini dell'Arma hanno già informato il pubblico ministero di turno, Luca Turco, del ritrovamento del cadavere all'interno dell'utilitaria della vittima, una Chevrolet Lacetti. La salma dell'uomo, probabilmente, sarà sottoposta ad autopsia. 
MADRID - La Spagna è pronta a richiedere un piano di salvataggio già nel prossimo fine settimana. Lo riferiscono "alte fonti" europee citate dalla Reuters. "Gli spagnoli sono un po' titubanti, ma ora sono pronti a chiedere aiuto", ha riferito un alto funzionario europeo citato dall'agenzia. E questo anche se - dice sempre la Reuters - esponenti del governo tedesco sarebbero preoccupati per l'impatto, sul Parlamento di Berlino, di questa richiesta di intervento. Sembra avviata a concludersi così, dunque, la lunga pausa di riflessione di Madrid sull'opportunità o meno di accedere agli aiuti del fondo Salvastati. Oggi il premier Mariano Rajoy ha incontrato il commissario agli affari economici Ue, Olli Rehn. "Sono conscio Rehn - ha detto - delle difficoltà delle famiglie e imprese spagnole" e delle "misure molto dure" ma è essenziale per la Spagna raggiungere gli obiettivi". E d'altra parte sulla Spagna incombe anche il verdetto di Moody's. Domani l'agenzia di rating dovrebbe dire se ha deciso di declassare o no il Paese. Oggi  un'altra agenzia, Fitch, ha affermato che gli stress test sulle banche e la nuova finanziaria voluta dal governo non avranno impatto sul rating. Secondo Fitch, Madrid probabilmente non centrerà l'obiettivo del deficit 2013: prevede un deficit dell'8% quest'anno e del 5% nel 2013. Il pil è previsto calare dell'1,5% il prossimo anno. La settimana scorsa il governo spagnolo ha annunciato - in seguito ad una verifica indipendente sul fabbisogno del settore bancario - che Madrid potrebbe chiedere all'Ue un piano di aiuti per gli istituti da 40 miliardi di euro, sui circa cento miliardi teoricamente disponibili. 
A Leonore, Naif e Moonbeam il Panerai Classic Yachs Challenge 2012. Con le Régates Royales di Cannes si è concluso il principale circuito internazionale di regate per barche a vela d’epoca. E Panerai non si ferma, anzi è pronto al salto oceanico: a dicembre parte da Cascais la Transat Classique Dopo dieci eventi internazionali, cui hanno partecipato oltre 600 barche a vela d’epoca, si è concluso a Cannes, in occasione della 34° edizione delle Régates Royales (25-29 settembre), il Panerai Classic Yachts Challenge 2012, il principale circuito nel mondo della vela classica. Nella splendida località della Costa Azzurra circa 90 imbarcazioni si sono affrontate nel corso di quattro regate, svoltesi spesso con pioggia, raffiche di vento e condizioni variabili che, insieme alla bellezza delle storiche imbarcazioni, hanno dato vita ad uno straordinario spettacolo in mare. Le imbarcazioni vincitrici del Circuito Mediterraneo del Panerai Classic Yachts Challenge, che comprende le regate in Italia, Francia e Spagna, sono state Moonbeam IV nella categoria “Big Boat”, Leonore nella classe “Epoca” e Naïf tra le “Classiche”. Il loro nome verrà scritto nell’Albo d’Oro del circuito sponsorizzato da Officine Panerai per l’ottavo anno consecutivo. Moonbeam IV è un cutter aurico lungo 35 metri, progettato e costruito nel 1914 presso i cantieri Fife di Fairlie, in Scozia. Tra il 1950 e il 1959 è appartenuto al Principe Ranieri di Monaco che l’aveva rinominato Deo Juvante, motto della famiglia Grimaldi. Dal 2007 ha vinto tutte le più importanti regate di vele d’epoca del Mediterraneo, da Antibes a Barcellona, da Mahon a Cannes. Moonbeam IV, che nel 2012 ha partecipato a tre tappe del circuito, sempre con un equipaggio di circa 30 persone, si è aggiudicato il Trofeo Panerai tra le “Big Boats” per il secondo anno consecutivo. Leonore è uno sloop Marconi lungo 15 metri, costruito in Norvegia nel 1925 su piani di Johan Anker. Appartiene alla Q Class, categoria di imbarcazioni disegnata secondo l’Universal Rule, regolamento di stazza sviluppato dal progettista e costruttore americano Nathanael Herreshoff. Quest’anno Leonore ha partecipato a tutte e cinque le tappe del circuito Panerai e la vittoria finale è stata resa possibile anche grazie alla presenza di un equipaggio composto da ex campioni di Coppa America, tra cui il plurititolato Mauro Pelaschier, Mauro Piani e Daniele Gabrielli. Lo stesso storico equipaggio aveva vinto in passato altri due trofei Panerai a bordo del California 32 Amorita del 1937 e dello yawl Peter del 1939. Naïf è uno sloop Marconi lungo 13,43 metri, costruito nel 1973 presso il cantiere Carlini di Rimini su progetto dell’americano Dick Carter. Timoniere dell’imbarcazione è il figlio dell’ex re della chimica italiana Raul Gardini, Ivan Gardini che nel 2004 ha riacquistato la barca fatta costruire da suo padre per partecipare all’Admiral’s Cup e al Fastnet del 1973. In occasione del circuito ha coinvolto un equipaggio di circa 12 persone. Per quanto riguarda le Régates Royales le vincitrici Overall sono state Thendara (Big Boats), Leonore (Epoca), Arcadia (Classiche) e Catleya (Spirit of Tradition). L’armatore di ogni scafo ha ricevuto in dono un orologio Officine Panerai. I vincitori delle Régates Royales nelle singole categorie sono invece stati: Avel (Epoca aurici), Thendara (Big Boat), Arcadia (Classici), Leonore (Epoca Marconi > 15 mt.), Cholita (Epoca Marconi < 15 mt.), Catleya (Spirit of Tradition). Assegnati anche i premi speciali, ispirati allo spirito cameratesco che caratterizza ogni regata di barche a vela d’epoca: Pen Duick (corsa dei sacchi), Elena (tiro alla fune), Mariquita (concorso di pittura), Nick Ryan (premio fair-play, comandante di Shamrock V), Shamrock V (premio convivialità), Eileen (premio cortesia), Milena (trofeo Dryade per i valori classici). Nella Classe Dragone, su 43 partecipanti, la vittoria finale è andata al russo Annapurna, che ha strappato il titolo all’italiano Cloud, secondo classificato, seguito dal danese Blue Lady. La stagione della vela classica 2012 si prepara ora al grande evento finale: la regata transatlantica Panerai Transat Classique 2012, che partirà da Cascais (Portogallo) il 2 dicembre 2012 per affrontare le oltre 4000 miglia che porteranno i partecipanti a Barbados, destinazione finale. In occasione delle Régates Royales è stato presentato al lounge Panerai il premio destinato all’armatore della barca vincitrice di questa epica sfida: il Luminor 1950 Rattrapante 8 Days Titanio, un’esclusiva Special Edition realizzata in 500 esemplari, contraddistinta dall’incisione del logo della Panerai Transat Classique 2012 sul fondello. OFFICINE PANERAI Fondata nel 1860 a Firenze come laboratorio, negozio e scuola di orologeria, Officine Panerai è stata per anni il fornitore di strumenti di precisione per la Marina Militare Italiana, soprattutto per le esigenze dei corpi speciali subacquei. I progetti sviluppati in questo periodo – tra cui gli orologi Luminor e Radiomir - sono stati coperti dal segreto militare per anni e il loro lancio sul mercato internazionale è avvenuto in seguito all’acquisizione del marchio da parte del gruppo Richemont nel 1997. Oggi Officine Panerai sviluppa e produce nella manifattura di Neuchâtel i propri movimenti e orologi, sintesi tra design e storia italiani e maestria manifatturiera svizzera, che sono venduti in tutto il mondo attraverso un’esclusiva rete di distributori e nelle boutique monomarca nel mondo. www.panerai.com PANERAI CLASSIC YACHTS CHALLENGE In onore del proprio storico legame con il mare, Officine Panerai si impegna da anni nella promozione della cultura della vela classica mediante la sponsorizzazione del Panerai Classic Yachts Challenge, il principale circuito internazionale di regate per barche a vela d’epoca. Nel 2007 la società ha acquistato e restaurato il ketch bermudiano Eilean, costruito nel 1936 nei leggendari cantieri Fife di Fairlie, oggi ambasciatore del marchio in occasione dei raduni di barche a vela d’epoca. www.paneraiclassicyachtschallenge.com www.eilean.it Leggi i commenti I commenti dei lettori 
Saviano torna in Rai e Fazio, che lo ospita nel suo "Che tempo che fa", non manca l'occasione di sottolinearlo: "Mi sento di dire che una ferita è sanata". Ma Saviano parla di altre ferite e di straordinarie capacità di sanarle: affronta di petto il tema dei diversamente abili, della loro "straordinaria voglia di vivere" e della lezione che da loro - "dalle loro abilità diverse" - arriva a tutti noi. Quanto di più lontano dal pietismo o dala compassione. Saviano parte con due cifre, due tabelle che messe a confronto fanno rabbrividire: i rimborsi spese della Regione Lazio - quelli al centro dello scandalo -  a paragone con le spese per il sociale della stessa Regione: in 4 anni si sono ridotte a un decimo, esattamente l'opposto dei fondi per i gruppi politici. "Questo significa che, tra le altre cose. nelle scuole sono state ridotte le ore per l'assistenza ai disabili. Il servizio è comunque stato tagliato. Ma questo taglio - fa notare lo scrittore - non ha fatto notizia, sembra riguardare una umanità a parte. Si fa fatica a parlarne". Saviano ne parla invece senza giri di parole, accompagnando gli spettatori in un rovesciamento dei luoghi comuni. "Quando si parla di diversamente abili si pensa che sia un modo gentile per dire handicappati, e invece significa abilità diverse, abilità che il normodotato non ha". La lezione è venuta dalle Paralimpiadi. Lì si è vista un'altra Italia: di Zanardi, della Minetti, dei tanti atleti che hanno vinto 28 medaglie paralimpiche, le stesse dei normodotati". Storie che parlano a tutti: "L'abilità diversa mostra che ogni giorno con quei problemi devi attuare delle strategie per stare al mondo, nulla è scontato, se ti rassegni non c'è vita. Guardare al mondo della abilità diversa ti dà una traccia, una strategia che in questo momento di crisi può essere utile". E racconta un'altra storia, quella che è sempre stata un riferimento per gli appassionati di musica e che avvince gli spettatori della trasmissione. E' quella di Michel Petrucciani, uno dei maggiori jazzisti del secolo scorso. Osteogenesi imperfetta, sindrome delle "ossa di cristallo": la prima volta che gli si rompono è mentre nasce. Passa il tempo tra casa e ospedale. Con lui la musica, mestiere di famiglia. A 4 anni vuuole un pianoforte, glie ne trovano uno. Passa il tempo a suonare, studia per corrispondenza. E tra una frattura e l'altra si rende conto che solo le sue mani sono forti, non si rompono mai. Insiste. Ma c'è il problema dei pedali, per lui che non cresce: il padre gli costruisce delle prolunghe. Poi i primi piccoli concerti. E da solo, lui che non riesce a camminare, va negli Usa. Per caso viene ospitato nella villa del sassofonista Charles Lloyd, che lo ascolta affascinato e lo promuove collaborando con lui. E' l'inizio vero: si sposa e va a New York. A 21 anni è il pianista europeo con cui tutti vogliono suonare. "Per lui lo stare bene, attraverso la sofferenza, era amare la vita - conclude Saviano - . Una voglia di vivere talmente intensa da suscitare altro amore, anche di molte donne sue compagne di vita. Non si risparmiava: nell'ultimo anno della sua vita ha fatto 220 concerti. Si ammala e muore in poche ore a 36 anni. E suonava, tanto e con sofferenza fisica, per condividere la sua felicità. A chi gli chiedeva perché così tanti concerti, rispondeva che suonare era come fare l'amore, "solo che posso farlo in pubblico". Leggi i commenti I commenti dei lettori 
A Giampilieri sono da poco passate le 11 di sera. Sono ore che piove e in molti, dopo il lavoro, si sono barricati in casa. Dal costone roccioso della montagna arrivano rombi minacciosi. Che si fanno sempre più vicini. Poi, d'improvviso, una bomba d'acqua ha travolto tutto ciò che era possibile travolgere. Macchine, case, chiese. Ha raggiunto i paesi vicini. Uno dopo l'altro, sotto la coltre di fango e detriti, sono finiti Scaletta Zanclea, Altolia, Molino, Santo Stefano di Briga e Pezzolo. Sono passati tre anni da quella tragica notte tra il 30 settembre e il primo ottobre del 2009 che ha ucciso 37 persone, tra cui donne e bambini, e provocato oltre mille sfollati nei villaggi e nei comuni che sorgono lungo la costa jonica di Messina. GUARDA / Le immagini del disastro I giorni che seguirono non furono meno tragici. La strada statale e la ferrovia rimasero fuori uso per  settimaneh e alcune frazioni restarono isolate per giorni. Ad Altolia, un paese di 300 anime, i soccorritori riuscirono a  entrare solo dopo 3 giorni dall'alluvione. Solo il 4 ottobre, però, il Consiglio dei ministri si decise a dichiarare lo stato di emergenza. Il bilancio delle vittime continuò a salire fino a raggiungere quota 37. Ogni giorno, sotto il fango, gli uomini della Protezione civile allora guidata allora da Guido Bertolaso. Oltre duemila e trecento uomini impiegati, 567 mezzi, 100 ore di volo con 150 "sortite" degli elicotteri. Queste le forze messe in campo per fronteggiare l'emergenza. Ma a distinguersi, per coraggio, furono soprattutto comuni cittadini. Uno spiegamento di forze che non è servito a placare le proteste degli abitanti dei paesi colpiti, che puntano l'indice contro istituzioni e amministratori locali, colpevoli di aver sottovalutato i segnali che venivano da quella montagna che da anni, ormai, minacciava di franare, sfregiata dalla cementificazione selvaggia e dall'abusivismo edilizio. Ai funerali di stato per le vittime, celebrati il 10 ottobre, la rabbia è esplosa sotto forma di contestazione aperta ai vertici istituzionali. Dall'allora presidente Silvio Berlusconi al governatore Raffaele Lombardo a ministri e assessori seduti tra i banchi del Duomo di Messina. Sono stati tre anni di polemiche, accuse, indagini per cercare di dare un volto ai responsabili di una tragedia annunciata. Tre anni di promesse e tentativi di ricostruzione ancora incompiuti. Oltre ai temporali a carattere torrenziale, sul banco degli imputati di quella tragedia ci sono l'abbandono delle colline da parte dell'uomo, la geomorfologia della zona compressa tra la costa e le pendici dei Peloritani ma anche la cementificazione selvaggia e la mancanza di un piano per la messa in sicurezza del territorio. Nell'inchiesta aperta per disastro colposo dalla Procura di Messina all'indomani dell'alluvione 18 tra sindaci e amministratori sono finiti nei guai. Per loro i pubblici ministeri hanno chiesto di recente il rinvio a giudizio. Allo stato attuale  -  secondo i dati ufficiali della Regione - sono stati impiegati oltre 156 milioni di euro. Ne restano da impiegare altri 70 per completare sia gli interventi di messa in sicurezza, sia gli interventi di assistenza alla popolazione (delocalizzazioni degli immobili, rimborsi e altre voci). Ma  -  commenta il governatore Raffale Lombardo intervendo in ricordo del terzo anniversario della tragedia - "nessuna opera di messa in sicurezza, nessun ristoro per la ricostruzione di una casa spazzata via, niente di tutto ciò potrà minimamente lenire il dolore di questi siciliani". Nel pomeriggio a Giampilieri Superiore, a Messina, una fiaccolata e una messa hanno ricordato le 37 persone morte. E tra i cittadini monta il malumore per i cantieri bloccati e i fondi non ancora erogati a causa del patto di stabilità. "La Regione ha cercato di intervenire in fretta, ha anticipato molte risorse rispetto allo Stato - ha detto l'assessore regionale all'Economia, Gaetano Armao - In Emilia Romagna hanno avuto la deroga al patto di stabilità per 50 milioni di euro, mentre qui non è stato fatto lo stesso. Abbiamo chiesto al governo nazionale di intervenire ma non è stato fatto ancora nulla". 
Molta Stt per nulla. L’attesa riunione congiunta delle commissioni Bilancio e Controllo con l’annunciata audizione dei vertici della holding del Comune ha visto vuote le sedie destinate al Cda della partecipata. L’amministratore Barbara Piermarioli - al centro delle polemiche dopo le accuse lanciate sulla stampa contro l’assessore al Bilancio Gino Capelli - causa malattia, documentata da certificato medico, non si è presentata. Così come i rimanenti membri del Cda, la cui assenza per altro rimane oggetto di mistero, non essendo pervenute comunicazioni formali. Di sicuro sembra esserci il destino degli amministratori della società. Capelli: “Non c’è rapporto fiduciario. Il sindaco può revocare il mandato come previsto dallo statuto”. Un requiem dunque per i dirigenti della mega holding, nominati dall’ex commissario Mario Ciclosi. L’assessore è entrato anche nel merito delle accuse che Piermarioli ha affidato alla carta stampata: “Non sono io che ho fatto polemica. Non ho mai esorbitato dai miei poteri, di cui conosco i limiti. Non ho assunto impegni per conto di Stt e sulla Scuola europea sono in corso valutazioni degli uffici”.  Capelli ha ricordato come da luglio - con una lettera formale - l’Amministrazione abbia chiesto ai vertici di rimettere il mandato: “Un atto dovuto”. Da parte sua l’opposizione vista la discussione della delibera che prevede una modifica allo statuto della società con la nomina di un amministratore in luogo dei 3 attuali ha avanzato una serie di richieste alla maggioranza. Più o meno unanime l’invito a rinviare la delibera - che sarà invece discussa nel Consiglio di martedì - vista l’assenza dei vertici della società e l’impossibilità di avere chiarimenti sia sullo stato della società che sulle critiche mosse alla condotta dell’assessore. Paolo Buzzi (Pdl) e Maria Teresa Guarnieri (Ap) hanno evidenziato - verbali alla mano - come le accuse lanciate da Piermarioli siano state fatte proprie dall’intero Cda. L’ex vice sindaco: “Emerge un conflitto istituzionale grave e con la delibera mettiamo mano su una situazione difficile. Sentiamo il Cda dopo?”. Guarnieri: “Dal verbale risultano cose di una certa consistenza. Il tema è significativo. Se si porta avanti la delibera qualcuno potrebbe pensare che sia un modo per eliminare dissenso interno”. Il consigliere comunale ha anche annunciato l’inizio di una raccolta di firme per un’audizione di Stt in Consiglio. Marco Bosi, capogruppo 5 Stelle: “Con quest’atto cerchiamo di far risparmiare denaro al Comune. Non vogliamo in alcun modo trascurare la vicenda Piermarioli-Capelli né evitare il confronto. Ma perché non è venuto il resto del Cda?” Tutti d’accordo sul risentire i vertici di Stt nella prima occasione utile, ma saranno ancora in carica? Massimo Iotti (Pd): “Nessun vuole togliere le prerogative all’Amministrazione, anche se vorremmo sapere perché non c’è rapporto fiduciario. Ma chiediamo almeno di attendere che le nuove nomine avvengano dopo l’audizione, così da conoscere come stanno le cose”. Anche Elvio Ubaldi ha sollecitato un rinvio, proponendo un’audizione prima delle dimissioni del Cda. Lorenzo Ilariuzzi (5 Stelle): “L’amministratore non decade automaticamente. Verrà comunque sentita, nulla osta a discutere la delibera”. Così il testo dopo una lunga bagarre viene - ironia della sorte - licenziato. Al Consiglio l’ultima parola sulla mega holding.(raffaele castagno) 
Piove sulle società partecipate del Comune. Annega nei suoi 86 milioni di debiti (su 88 di patrimonio) la discussa Stu Pasubio che nei prossimi giorni conoscerà il suo destino. Il 4 di ottobre verrà resa note l’offerta - se c’è - per rilevare le quote, che l’Amministrazione ha deciso di vendere, seguendo il percorso già tracciato dall’ex commissario Mario Ciclosi. “Proseguiamo su questa scelta per eliminare rischi finanziari per il Comune” chiosa l’assessore al Bilancio Gino Capelli nella riunione congiunta delle commissioni Bilancio e Controllo. In affitto anche la logistica del Cal per tentare di dare respiro a un’altra società in agonia. Su di essa pende una richiesta di liquidazione avanzata da uno dei revisori, sulla quale il tribunale dovrebbe pronunciarsi il 7 ottobre. I tempi sono stretti. Il nodo è dato dalla posizione delle banche. PASUBIO - La delibera dell’Amministrazione lascia piuttosto perplessa la minoranza. Paolo Buzzi (Pdl): “Credo ci siano aspetti di illegittimità. Sono stati prorogati i termini ma ci sono elementi diversi rispetto al bando di Ciclosi”. Dubbi anche di Massimo Iotti del Pd: “Chiariamo. Ci sono parti che non corrispondono al bando? La facoltà di variante è illegittima. Non esiste da nessuna parte una condizione dove la mancata approvazione può creare danno al Comune”. Gli strali dell’opposizione si concentrano proprio su questo punto. Con la variante ballano poco meno di 4 milioni di euro a seconda che sia approvata o meno. L’atto in sostanza prevede una diversa destinazione d’uso per il cosiddetto spazio Scedep e l’ex Csac. Attualmente pubblici che in caso di approvazione della variante diverrebbero privati con funzioni dirigenziali e commerciali. Se invece rimane tutto così il Comune dovrà sborsare 3milioni 800mila euro, come da convenzione. Ma per i 5 Stelle l’accusa è anche quella di tradire il programma elettorale, con l’impegno a non realizzare altri centri commerciali. Accusa per altro respinta al mittente. Marco Bosi: “Non si vincola nessuno. La variante non è approvata, dovrà essere valutata. I 3milioni e 800mila euro non sono stati ancora impegnati”. Anche l’assessore all’Urbanistica Michele Alinovi respinge l’idea di portare avanti un’urbanistica “vecchio stile”. Infine Capelli: “Non vedo difformità rispetto al bando Ciclosi. I veri rischi li corriamo ora, visto l’indebitamento della società”. CAL - Anche per il Centro agroalimentare del Comune parte il piano B per cercare di raddrizzare la rotta. La partecipata ha chiuso il 2011 con un debito di 10 milioni. Al giugno 2012 ha già perso 400mila euro. Pesa in particolare il settore della logistica, un buco da 250mila euro all’anno. E pesano i debiti. Coi fornitori, ma anche con le banche. La strategia per cercare di salvare il salvabile punta prima di tutto a un accordo con Banca Monte e Cariparma, attraverso la vendita dei beni immobili non strumentali così da pagare i debiti. L’altro tassello è dato dall’affitto della logistica. Il provvedimento prevede un contratto di 5 anni - che produrrebbe per il Comune un incasso di 120mila euro complessivi - con la possibilità di riprende la società nel terzo anno. Altro punto importante i crediti con Alfa e Stt. Dalla prima sembrano arrivare buone notizie, mentre per la megaholding al momento la situazione è di stallo. Stallo per altro anche sul versante bancario sul fronte Banca Monte, dove la trattativa pare al momento arenata, visto anche il cambio di proprietà dell’istituto, ora nella mani di Intesa San Paolo. Luce verde sembra esserci invece da Cariparma. (raffaele castagno) 
