ROMA - Un solo ribaltone (Brindisi che passa dal centrodestra al centrosinistra), altri cinque comuni capoluogo assegnati al primo turno (due al centrosinistra, uno al centrodestra, uno alla Lega Nord) tanti ballottaggi e un dato chiaro: il centrodestra, entrato in queste amministrative con un "tesoretto" di 17 amministrazioni contro 9, rischia, tra due settimane di restare con poche briciole. Sono i dati che emergono da una rapida analisi del risultato dei 25 comuni capoluogo dove lo spoglio è terminato. Nel ventiseiesimo (Catanzaro) si stanno ancora contando e ricontando le schede di tre seggi su novanta con il candidato del centrodestra Sergio Abramo a uno soffio dalla vittoria al primo turno (49,96%) e quello del centrosinistra Salvatore Scalzo che ancora coltiva qualche speranza di ballottaggio. I comuni assegnati al primo turno sono: La Spezia, Pistoia e Brindisi (centrosinistra), Gorizia e Lecce (centrodestra), Verona (Lega). Proprio a Verona c'è un mezzo ribaltone: il sindaco Flavio Tosi viene confermato ma  non avrà più la vecchia compagine di centrodestra a sostenerlo. Tanti, si diceva, i ballottaggi. In totale sono diciannove. Ma è a guardarci un po' dentro che si scoprono le cose più interessanti. Il centrodestra sarà presente solo in undici di essi e perderà sicuramente i comuni di Parma, Palermo, Lucca e Belluno che amministrava e dove non parteciperà al secondo turno. Questo significa che se anche li vincesse tutti e attribuendogli pure Catanzaro, al massimo potrebbe arrivare a quota 14 sindaci con una perdita secca di tre amministrazioni. Ma, ovviamente, non sarà così. Solo in tre casi su diciannove, infatti (Frosinone, Isernia e Trani) il centrodestra si presenta al ballottaggio in situazione di vantaggio. Il centrosinistra, invece, sarà presente in diciotto ballottaggi su diciannove (mancherà solo a Trapani dove si confrontano centro e centrodestra) e in quattordici casi (L'Aquila, Parma, Piacenza, Rieti, Genova, Como, Monza, Alessandria, Asti, Taranto, Agrigento, Palermo, Lucca e Belluno) si presenta in pole position con buone probabilità di successo. Comuni superiori. Per i comuni superiori ai 15 mila abitanti ci avvaliamo di un'elaborazione La Polis-Demos che verrà pubblicata domani su Repubblica con molti più dati e tabelle. Sui 157 comuni superiori ai 15 mila abitanti (altri tredici centri siciliani compresi tra i dieci e i quindicimila, possono andare al ballottaggio ma non sono compresi in questa analisi), 29 sono stati assegnati al primo turno (di altri sette, in Sicilia, non è chiara la sorte visto il problema dei conteggi sicciliani tutt'ora sospesi) e 121 vanno al ballottaggio. La formula più tipica del secondo turno sarà centrosinistra contro centrodestra (57 casi); in 13 altri casi il centrodestra se la vedrà con altre liste; nei restanti 51 (circa un terzo del totale interessato al voto) sarà assente. Dei 29 assegnati subito, 21 vanno al centrosinistra, 4 al centrodestra, due a liste civiche, uno alla Lega Nord e uno al trezo polo. Interessante, vedere il "comportamento" dei maggiori schieramenti nei comuni dove erano al governo. Il centrosinistra (ne aveva 53) vede 13 sindaci confermati al primo turno, in due casi avrà due candidati al ballottaggio, in 21 sarà al secondo turno con la "Pole position", in undici sarà in seconda posizione. In due comuni che amministrava non sarà presente al ballottaggio e quattro li ha persi al primo turno. Molto peggio ha fatto il centrodestra che partiva da 95 amministrazioni. Solo 5 le conferme al primo turno, ma in tredici casi ha subito un ribaltone. In 16 comuni sarà al ballottaggio al primo posto, in 31 al secondo e addirittura in 30 resterà fuori dal secondo turno. La Lega Nord aveva 12 amministrazioni. Ne conferma due al primo turno e una la perde. In tre casi sarà al ballottaggio in pole position, in due al secondo posto e in quattro non ci sarà. Leggi i commenti I commenti dei lettori 
Addenta una frisella e trova dentro un filo metallico che le provoca una profonda ferita all’interno della bocca. È accaduto a una casalinga ventisettenne di Soleto, che ha chiesto l’intervento dei carabinieri affinché verificassero come un filo di ferro fosse finito nei prodotti da forno acquistati al supermercato. I militari hanno seguito a ritroso la strada percorsa dal pacco di friselle, partendo da casa della donna e finendo al biscottificio di provenienza ad Aradeo. Lì i carabinieri del Nas hanno trovato una spazzola con filamenti metallici, usata per pulire il forno nel quale venivano cotti i biscotti. Il titolare dell’esercizio, M.R. di 33 anni è stato denunciato per lesioni colpose e costretto a pagare un’ammenda di 3.000 euro. I controlli sono stati poi estesi al supermercato in cui la signora aveva acquistato le friselle e anche lì i militari hanno riscontrato alcune violazioni, contestando il commercio di prodotti privi delle indicazioni di legge e comminando un’ammenda di 2.000 euro. 
ROMA - Altre tre vittime della crisi. Oggi si sono tolti la vita un imprenditore e due disoccupati. La macabra contabilità registra un suicidio in Lombardia e due in Campania. Secondo la Cgia di Mestre, dall'inizio dell'anno gli imprenditori che hanno deciso di farla finita sono 36. Una statistica che non tiene conto di tutti i lavoratori precari, i disoccupati e i disperati che si sono ritrovati soli di fronte a difficoltà economiche talmente pesanti da indurli al gesto estremo. SCHEDA Una strage silenziosa Due dei suicidi di oggi hanno avuto luogo nel Salernitano . Generoso Armenante, 49 anni, si è impiccato in un capannone industriale alla periferia di Salerno: circa un anno e mezzo fa aveva perso il lavoro di custode in un'azienda di cash&carry in cui faceva il custode e a giugno avrebbe dovuto lasciare per sfratto l'alloggio all'interno della struttura commerciale in cui ancora viveva insieme alla famiglia. Dopo aver pranzato con la moglie e la figlia, è uscito lasciando a casa il cellulare, è andato nel capannone e si è ucciso. Ha lasciato un biglietto di scuse: "Chiedo perdono a tutti... Visto che sono un fallito ho deciso di farla finita. Senza lavoro non posso vivere". Il corpo è stato scoperto dalla figlia diciannovenne che non vedendolo rientrare è andata a cercarlo prima  nel piazzale del deposito, poi nel capannone. Sposato e padre di due figli (l'altro ha 14 anni), Armenante era originario di Vietri sul Mare ma da anni si era trasferito a Salerno. "Era un uomo di grande dignità e non aveva mai voluto essere aiutato da noi", dice  con la voce rotta dal pianto la sorella Tina. Primo di sei fratelli, era stato sempre generoso con i parenti. "In passato ha aiutato noi tutti - racconta la sorella - per noi era un punto di riferimento". Da un mese e mezzo la sua abitazione era senza energia elettrica. "Non era riuscito a pagare una bolletta e gli avevano staccato la luce - dice Tina - sperava sempre di essere riassunto dalla nuova ditta subentrata a quella che lo aveva licenziato. Ci ha creduto fino all'ultimo. Poi oggi... la fine". Angelo  Coppola, operaio edile rimasto senza lavoro, 64 anni, si è ucciso nella sua abitazione a San Valentino di Torio, sempre nel Salernitano. Si è sparato una  fucilata al petto. Anche lui ha lasciato un biglietto: "Senza lavoro non si può vivere". Accanto a sé Coppola aveva la foto di una figlia  morta due anni fa. Era sposato con tre figli, uno dei quali stava per sposarsi.  Prima di uccidersi, ha fatto il giro del paese per salutare gli amici. Il corpo è stato trovato dai familiari quando sono rincasati. Coppola era disoccupato dal dicembre scorso, quando la ditta per la quale lavorava, non avendo più commesse, era stata costretta a rinunciare alle sue prestazioni. Il terzo suicidio è avvenuto a Cesate, in provincia di Milano . Luigi Fenzi, 60 anni, era titolare di un'azienda in crisi, la Essetitre, che si occupa di pubblicare materiale didattico e organizzare corsi per l'utilizzo di apparecchiature elettroniche nel settore delle telecomunicazioni. Da tempo aveva difficoltà a pagare i dipendenti. Si è impiccato nei boschi del parco delle Groane. Sposato e padre di due figli, Fenzi si è allontanato da casa nel primo pomeriggio, senza avvertire i familiari. Da Saronno ha raggiunto in auto Cesate, a pochi chilometri di distanza. Poco prima di togliersi la vita, ha telefonato al 112 avvisando i carabinieri di Rho che all'interno del parco aveva visto un suicida. Solo dopo una verifica, i militari hanno appurato che la chiamata era partita proprio dal cellulare di Fenzi. In tasca l'uomo aveva un biglietto che denunciava la situazione disperata in cui si trovava la sua azienda,  spiegava di non aver più lavoro e di non essere più in grado di far  fronte ai debiti com'era riuscito a fare negli ultimi cinque anni e chiedeva "più lavoro e più dignità". Argomenti crisisuicidi 
LIBRI e buon cibo. Qualcosa eppur si muove nella Torino del Salone che sta per cominciare. Un pool di ristoranti ha risposto all'appello del patron di Librolandia Rolando Picchioni e ha deciso che prolungherà gli orari a misura degli amanti del libro, siano visitatori o operatori alla ricerca di un "non solo pizza" dove essere serviti quando il Lingotto chiude. Così è nato Notte a Tavola, progetto che raccoglie le adesioni di nove ristoranti attorno all'idea del giornalista enogastronomico, e ristoratore, Cosimo Torlo. Oltre ai consueti indirizzi che offrono una cucina aperta dopo la dead line torinese delle 22.30-23 e ad altri che vorranno organizzarsi in modo autonomo, all'elenco si aggiungono così nove locali diversi fra loro per cucina e prezzo, tutti uniti però dal desiderio di contribuire all'immagine di una città accogliente. A quanti si presenteranno con il biglietto del Salone, offriranno un bicchiere di vino piemontese e nella notte di sabato e domenica saranno aperti finché "ci sarà qualcosa da bere e da mangiare". Gradita la prenotazione. Vale la pena citarli tutti: Enoteca con Cucina di via Arsenale 44 (prezzo 25/35 euro, l'unico che include anche il vino); Monferrato di via Monferrato 6 (30/40 euro); Al Gufo Bianco di corso Dante 129 (30/40 euro); Macelleria di via Bava 2 (30/40 euro): Pastis di piazza Emanuele Filiberto (15/20 euro); Amici Miei di corso Vittorio (20/30 euro); Dual di via Cesare Battisti (20/30 euro); Defilippis di via Lagrange (20 euro), La Pista del Lingotto (20 euro a pranzo, 35 a cena). Da giovedì a domenica l'Enoteca con Cucina TorloVini propone poi un menu letterario ispirato ai piatti preferiti di scrittori italiani: l'omelette alle erbe di Tabucchi o i pupi alla carrettiera di Andrea Camilleri, per citarne solo due. Nella lista di chi opta per una cucina aperta fino alle 23.30 anche Slurp, Tuttociòchégusto, di via Massena 26. Meglio prenotare, avvertono i gestori. Alla vigilia dell'apertura dell'edizione 2012 di Librolandia, scoppia invece la polemica sul prezzo degli hotel. Secondo un sondaggio del portale Trivago, Torino avrebbe approfittato del Salone per rincarare le tariffe del 22 per cento rispetto a fine aprile, 133 euro a notte il prezzo medio. Non accade diversamente a Venezia per l'America's Cup, sdrammatizza Trivago, o a Cannes dove il 16 maggio inizierà il Festival del Cinema e i prezzi sono lievitati del 30 per cento. Ad oggi, riporta il portale, soltanto 12 hotel sono prenotabili per i giorni del Salone. I dati non convincono però Federalberghi. Il presidente torinese Alessandro Comoletti liquida la notizia giudicando i numeri come poco attendibili: "Camere libere ce ne sono ancora moltissime, e appena si esce un po' dal centro i posti aumentano. Quanto al prezzo - aggiunge- una tariffa media potrebbe essere calcolata soltanto facendo una distinzione fra le diverse categorie. Nel mio tre stelle di piazza Carlo Felice, i costi oscillano da 51 euro a 102 per una singola e da 73 a 176 per una doppia". Sulla tentazione di approfittare del Salone per aumentare i costi, Comoletti nega con decisione: "Diciamo che a gennaio i prezzi scendono con le promozioni perché è un periodo di bassa stagione, ma rispetto a fine aprile proprio nessuna differenza". 
Più d'una persona covava rancore verso Carmela Russi, la 36enne di Santeramo del Colle assassinata venerdì mattina nell'abitazione del nonno in via Caneva. Secondo il gip di Bari Giulia Romanazzi, che non ha convalidato il fermo di Giuseppe Bruno Baldassarre disposto dalla Procura sulla base delle indagini dei carabinieri, lo zio materno della vittima non era l'unica persona su cui si sarebbero dovuti concentrare i sospetti. A suo carico non ci sono "sufficienti e gravi indizi di colpevolezza", scrive il giudice nell'ordinanza con cui ha restituito la libertà al 44enne, dando credito alla possibilità, ribadita dallo stesso Baldassarre nell'interrogatorio davanti ai militari, che, quando la Russi è stata uccisa non si trovasse sul luogo del delitto. L'omicidio sarebbe avvenuto nel bagno della casa del nonno della donna, dove la trentaseienne viveva proprio per assistere il parente novantenne molto malato e rimasto solo dopo la morte della moglie. Nel muro del bagno sarebbero stati trovati due fori di proiettile, mentre la vittima sarebbe stata raggiunta da almeno sei colpi sparati da una pistola di piccolo calibro che non è stata ritrovata. La morte è sopraggiunta immediatamente e poi l'assassino ha avvolto il corpo di Carmela in un lenzuolo e l'ha nascosto in una stanza poco utilizzata della casa. Lì lo ha trovato intorno alle 9.30 la madre della Russi, giunta in via Caneva verso le 8 per dare il cambio alla figlia nell'assistenza all'anziano padre, e preoccupata del fatto che non rispondesse al telefono. L'omicidio, stando agli accertamenti effettuati dal medico legale, sarebbe avvenuto tra le 6 e le 9, come confermato anche da un uomo frequentato dalla vittima, che ha detto di averla lasciata davanti casa alle 6. In quel lasso di tempo, secondo l'ipotesi del pm Lidia Giorgi, lo zio avrebbe avuto il tempo di uccidere la nipote, pulire accuratamente le stanze, nascondere il corpo e far sparire l'arma del delitto, Ipotesi ritenuta improbabile dal gip, che ha ritenuto convincenti le indicazioni di alibi fornite dall'indagato tramite l'avvocato Vitangelo Laterza. Baldassarre ha raccontato di essere uscito dall'abitazione del padre intorno alle 6 e di avervi lasciato Carmela viva. Alle 6.15 l'uomo è stato visto dalla tabaccaia, nella cui rivendita ha acquistato un pacco di sigarette, poi da un altro commerciante e, infine, da un amico. Inoltre, come ha indicato il suo legale, sarebbe passato nei pressi di una banca, le cui telecamere dovrebbero averlo ripreso in un orario in cui, se avesse commesso il delitto, avrebbe dovuto essere in casa. Anche in virtù di tali considerazioni, il giudice ha ritenuto che non sussistano a carico dello zio della Russi gravi indizi di colpevolezza, ponendo dubbi anche sul movente, ritenuto "debole", e indicando agli inquirenti la possibilità di indagare più a fondo su altre persone vicine alla vittime. La Procura, però, va dritta per la sua strada e presenterà ricorso al Tribunale del Riesame contro la scarcerazione. Un elemento fondamentale per le indagini sarà la comparazione del sangue trovato sui vestiti di Baldassarre con quello della vittima. 
ROMA - I risultati delle elezioni amministrative non avranno ripercussioni sulla durata e sull'agenda del governo. Questa la valutazione del presidente del Consiglio. "La mia non né un'analisi delle conseguenze dirette o indirette che il voto in un certo numero di comuni italiani" potrebbe avere sul governo, premette Mario Monti durante un dibattito sulla governance europea cui prende parte il commissario europeo Olli Rehn. E poi: "Ritengo, fino a notizia contraria, che questo non abbia conseguenze sulla vita del governo e sicuramente non ha conseguenze sugli orientamenti di merito del presidente del Consiglio e del governo sulle cose che sono da fare". Il governo, prosegue il premier, "prosegue la sua attività" avendo come "mandato" quello di uscire dalla crisi finanziaria, uscita "che purtroppo non può essere immediata". Ad ogni modo, l'unico modo per superare le difficoltà è con azioni "all'interno e sull'Europa". Quindi Monti torna sulle conseguenze che le elezioni in diversi Paesi europei avranno sulla politica europea per uscire dalla crisi, sottolineando che a incidere maggiormente, ma nel senso di rilanciare l'azione comunitaria, sono gli esiti delle consultazioni in Grecia e Francia. "Le azioni sull'Europa escono come più improbabili o più probabili dopo la domenica elettorale di Francia, Grecia, Schleswig-Holstein in Germania e di 9 milioni di italiani? A mio giudizio più probabili perché, e mi riferisco alle elezioni di carattere nazionale, emerge da un lato un quadro di difficilissima governabilità in Grecia e questo non porterà ad ammorbidire di colpo le richieste alla Grecia perché questo sarebbe un premio ai partiti" che contestano la linea del rigore e "un danno ai partiti che hanno cercato di tenere in linea la Grecia, ma credo che la risposta al problema greco e alla richiesta di crescita che viene dalla Francia, sarà una risposta di mantenimento della disciplina con accresciuta velocità e concretezza della politica per la crescita" "Credo dunque che la risposta delle autorità europee - conclude Monti - a quello specifico problema greco e alla pressante richiesta di maggiore crescita che viene dalle elezioni francesi sarà una risposta di mantenimento della disciplina di bilancio, ma con una accresciuta concretezza e velocità di politiche per la crescita e siccome questo coincide con la strategia italiana mi sono sentito di dire che con tutto il rispetto per i risultati anche inattesi di qualsiasi forza politica o non politica ciò che avvenuto negli altri Paesi sia più rilevante ai fini di questa risposta". Argomenti comunali 2013 Leggi i commenti I commenti dei lettori 
FIRENZE - "Sulla vicenda-Ljajic Delio Rossi non ha detto tutta la verita". Valon Behrami, che già si era distinto per una polemica non troppo velata nei confronti di Corvino dopo le dimissioni del ds, conferma, in un'intervita concessa a Radio Blu, di non avere peli sulla lingua e non le manda a dire neppure al suo ex allenatore, esonerato dopo il clamoroso gesto nei confronti del centrocampista serbo. LJAJIC NON HA DETTO QUELLO CHE DICE ROSSI - "Rossi in conferenza ha detto cose non vere", dice. "Subito dopo l'episodio Ljajic ci ha giurato di non aver fatto quelle offese. Una versione confermata anche da molti giocatori che in quel momento erano lì accanto a lui. Peccato perché se è vero che aveva sbagliato a reagire in quel modo è anche vero che da questo errore poteva uscire alla grande, da grande persona. Invece non l'ha fatto e mi dispiace". UN DELIO ROSSI DIVERSO - Behrami spiega di aver scoperto anche un Delio Rossi diverso da quello che conosceva: "A Roma, ai tempi della Lazio, le cose andavano sempre bene ed era un'altra persona. A Firenze l'ho visto molto chiuso in sé stesso e ha vissuto poco la città. Contro il Novara era particolarmente nervso e sicuramente a creargli quello stato d'animo abbiamo contribuito anche noi gioatori giocando davvero male. Ma quella reazione nei confronti di Ljajic è stata comunque spropositata". Leggi i commenti I commenti dei lettori 
MIILANO - Bisognerà vedere se agli annunci seguiranno i fatti. Ma l'idea, di per sé, ha il suo fascino. Moleskine, l'agendina rigida, nata dall'idea di un piccolo editore milanese nel 1997 potrebbe approdare a Piazza Affari. "Stiamo valutando la possibilità di quotare l'azienda in Borsa, diove crediamo che i nostri progetti possano essere valorizzati al meglio". A dirlo è l'amministratore della società, Arrigo Berni, che guida la società dopo che è stata rilevata da un fondo di investimento. L'occasione dell'annuncio è arrivata con la pubblicizzazione dei dati di bilancio. Moleskine è diventato un piccolo caso. L'agenda che non si stropiccia anche se la si tiene nella tasca dei pantaloni, è presa a modello da quella utilizzata dallo scrittore-girovago Bruce Chatwin, che su quelle paginette scriveva i sui racconti e diari di viaggio. Ad avere l'idea è stata la casa editrice Modo&Modo che poi ha ceduto il passo nel 2006 al fondo di private SgCapital Europe, poi diventato Syntegra. E ora, con i suoi 100 dipendenti, è presente in oltre 70 paesi, con le Americhe che rappresentano il primo mercato (30%), seguita da Italia e Germania, con il 14% a testa. I dati di bilancio, parlano, di una società in crescita. Il fatturato consolidato ha raggiunto i 66,6 milioni (+24,8% rispetto al 2010), mentre il margine operativo lordo è cresciuto a 28,6 milioni (+26,9%). L'utile netto consolidato è arrivato a 15.8 milioni (+31,1%). La posizione finanziaria netta è pari 52 milioni rispetto ai 55,9 milioni del dicembre 2011. 
