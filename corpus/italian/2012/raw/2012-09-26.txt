ROMA - Ciro Ferrara si gode il pari di Roma, ottenuto in dieci contro undici, e fa professione di umiltà: "Non parliamo di salvezza, ma di permanenza in questa categoria..."., spiega a Sky. "Noi dobbiamo vivere nelle difficoltà, abbiamo un obiettivo e un'identità ben precisa, per essere il più possibile equilibrati in un campionato difficile. La squadra mi sta dando grandi risposte, anche oggi, con la Roma che nel primo tempo come sapevamo ha spinto tantissimo. Paradossalmente nel secondo tempo abbiamo giocato meglio in dieci, ma avevamo preparato la gara puntando sul fatto che nella ripresa la Roma poteva calare, anche se nella scorsa giornata aveva riposato". Anche un pizzico di vena polemica: "Qualcuno ha detto che le squadre che avevamo affrontato non erano temibili, ma il Siena ha vinto a Torino, il Pescara oggi ha vinto, quindi anche quelle per noi non erano partite semplici da giocare e noi abbiamo meritato di vincerle". Inevitabili le domande su Zeman, e a chi gli riferisce quanto affermato dal tecnico boemo ("Non ci siamo incrociati. E io ho qualche anno di più...", facendo intendere che a suo dire doveva essere Ferrara a raggiungerlo per stringergli la mano) l'allenatore della Samp risponde così: "A me hanno insegnato che quando arriva un ospite in casa bisogna salutare per primi... Non ci siamo incontrati, da parte mia non ci sarebbe stato nessun problema a salutare, come vuole la buona educazione". Leggi i commenti I commenti dei lettori 
NAPOLI - Peggio di così non poteva andare per Vladimir Petkovic nel suo primo vero test contro una big del campionato italiano. Il Napoli passeggia sulla Lazio trascinato da Edison Cavani da pallone d'oro, ma ciò che più preoccupa in casa biancoceleste è l'assoluta mancanza di una qualsivoglia reazione degna di nota di fronte agli attacchi partenopei. A parte il primo quarto d'ora, la squadra del tecnico di Sarajevo è una lontana parente di quella vista nel primo scorcio di campionato: poche idee, assenza di pressing ed errori a ripetizione in fase difensiva che avrebbero potuto rendere il passivo ancora più pesante. PETKOVIC NON CERCA ALIBI: "IL NAPOLI HA MERITATO" - Non può che essere molto deluso l'allenatore di origine bosniaca che, al termine della partita, ha spiegato i motivi di questa brutta débacle: "Non sono stato contento per diverse cose che sono successe oggi. Siamo stati poco attenti su alcune situazioni. Il primo e il secondo gol non dovevano succedere. Sulla seconda rete, in particolare, eravamo in ritardo. La terza rete, poi, mi sembrava nettamente in fuorigioco. Siamo partiti bene, abbiamo dominato l'avversario nei primi minuti, poi però il Napoli che è una grande squadra ha avuto la meglio e ci ha dominato. Complimenti a loro". Adesso è importante mantenere la calma e ripartire sin da subito: "Dobbiamo rimanere con i piedi per terra, creare ottimismo ed energie positive. Non ci sono alibi, anche la fortuna deve girare dalla nostra parte e dobbiamo vincere le partite. Noi non siamo meno forti di nessuno ed è quello che dobbiamo pensare, ma soprattutto dobbiamo dimostrarlo sul campo". Un momento cruciale della partita è stato sicuramente il gol di mano che Klose, in pratica, si è auto annullato: "È stato un momento importante della partita, dopo noi ci siamo svuotati un po' e il Napoli ha ricevuto molta energia e si è vista la differenza. Noi siamo rimasti un po' troppo 'belli e bravì in campo, mentre l'aggressività ha girato dall'altra parte". Chi ha deluso molto, è stato Michael Ciani che oggi è apparso un pesce fuor d'acqua: "Non ha avuto molto tempo di assimilare certi meccanismi, ma dovevo metterlo, anche perché Biava non era molto in condizione. Oggi ha fatto meno bene della scorse partita, ma si devono anche concedere opportunità a questi giocatori". LEDESMA E CANA GUARDANO AVANTI: "ORA SOTTO CON IL SIENA" - Molta amarezza anche nelle parole di Cristian Ledesma che però non intende buttare al vento quanto di buono fatto fino a questo momento: "Eravamo partiti bene e nei primi venti minuti abbiamo tenuto il campo con personalità. Il primo gol del Napoli, però, ci ha messo in difficoltà. Ci siamo allungati e da lì in poi loro hanno fatto meglio. Adesso non dobbiamo abbatterci. Non eravamo campioni prima e non è tutto da buttare adesso. Da domani ricominceremo a lavorare per migliorare tutti gli aspetti che, ancora, devono essere perfezionati". Dello stesso avviso anche Lorik Cana con la sua analisi del post partita: "Il primo quarto d'ora siamo partiti bene, c'è stata la rete di Klose che è stata annullata, non so se l'ha presa di mano o no. Loro hanno fatto poi il primo gol con un po' di fortuna. Sono abili nelle ripartenze e hanno sfruttato il fatto che siamo stati costretti ad uscire di più, così hanno fatto la differenza. Contro il Napoli nessuna squadra del nostro campionato potrà giocare da favorita. In casa sono sempre i favoriti. Noi nei momenti importanti della partita non siamo stati concentrati e loro hanno fatto la differenza. Adesso non dobbiamo buttare l'inizio di campionato che è buono ma abbiamo una partita tra 4 giorni nella quale dovremo vincere in casa". Ora non resta che guardare avanti e puntare al Siena: "Gli episodi della partita sono stati diversi rispetti alla gara con il Genoa nella quale abbiamo dominato. Adesso c'è il Siena: possiamo fare 6 punti prima della pausa per la Nazionali". Leggi i commenti I commenti dei lettori 
CATANIA - Il tecnico dell'Atalanta, Stefano Colantuono è deluso per il risultato del Massimino dove la sua Atalanta è andata ko contro il Catania: 2-1 dopo essere andata in vantaggio a inizio secondo tempo. "GARA EQUILIBRATA CON GRAN RITMO" - L'allenatore nerazzurri è comunque soddisfatto della prova della squadra e lo dichiara a Itasportpress. it: "E' stato bravo il Catania a riportare la partita sul pareggio  -  dice Colantuono -. Dovevamo essere più attenti e non dovevamo farci sorprendere. Abbiamo avuto una grande occasione alla fine, ma Ferri è scivolato. Nel primo tempo, malgrado il predominio territoriale del Catania, non abbiamo giocato male. La partita non è stata spettacolare, dovuto al fatto che giochiamo troppi incontri ravvicinati. Complimenti al Catania. La partita è stata molto equilibrata, senza grande ritmo" Leggi i commenti I commenti dei lettori 
NAPOLI - "Abbiamo fatto una grande gara, era il nostro obiettivo e siamo contenti: a Catania avevamo fatto fatica, oggi intaschiamo questi tre punti che alimentano la nostra spinta verso il vertice". Edinson Cavani parla dopo aver deciso Napoli-Lazio: la sua tripletta ha rilanciato in testa gli azzurri, a pari punti con la Juventus. "Lo scudetto? Non lo so, siamo una squadra solida che vuole vincere sempre e lottare per qualcosa di importante: è presto e lo sappiamo, dobbiamo continuare a preparare ogni gara come fosse una finale". MAZZARRI: PROVA DI SQUADRA - Soddisfattissimo anche Walter Mazzarri, che esalta il collettivo. "Non solo l'attacco, oggi tutta la squadra ha fatto bene, sia come qualità che come sacrificio. Nei primi 10 minuti abbiamo un po' sofferto, dovevamo prendere le misure alla Lazio, poi siamo venuti fuori. Se vogliamo competere per i primissimi posti dobbiamo giocare così tutte le partite: nel calcio italiano se arrivi secondo sulla palla vai in difficoltà, a Catania abbiamo faticato per quel motivo. Serve continuità di rendimento". PENSO ALLA SAMP - Dopo il pari di Catania, Mazzarri non vuole più rischiare cali di concentrazione. "Penso già alla Sampdoria, c'è il rischio di rilassarsi troppo, pensando che se si è vinto così contro la Lazio possa essere tutto facile. Rischieremmo di fare brutte figure, la classifica della Sampdoria potrebbe aiutarci nella preparazione del match. Behrami? In questo momento sta benissimo, ha recuperato tantissimi palloni, per come giochiamo ci serve un giocatore come lui, ha fatto una grandissima gara". La chiusura è per l'episodio che poteva cambiare la gara in avvio: Klose ha ammesso di aver segnato di mano, il tecnico del Napoli minimizza l'eleganza del gesto. "Io credo che sia stato bravo chi ha deciso di introdurre la prova tv per casi simili, forse è stato un deterrente per Klose. Quando le regole sono fatte bene bisogna dirlo. Poi in caso di gol la partita poteva mettersi anche in maniera diversa. Lui comunque è stato bravo nel segnalare la scorrettezza, ma credo che sia stata una mossa dettata dalle regole". Leggi i commenti I commenti dei lettori 
MILANO - In casa Milan si festeggia per la prima vittoria casalinga, ma il gioco si vede solo a tratti. Ne è consapevole dopo il 2-0 sul Cagliari, Mauro Tassotti, che non cerca alibi. "Siamo contenti, era abbastanza impensabile poter giocare bene da un giorno all'altro, abbiamo sofferto, sapevamo che sarebbe stata una partita di questo tipo, abbiamo rischiato qualche volta poi loro sono rimasti in dieci e per noi è stato più semplice gestire la partita. Ripartiamo da questo risultato, non da come abbiamo giocato anche se non è facile giocare bene in questa situazione di tensione". GIOCARE MEGLIO - Tassotti, insomma, si tiene stretto i tre punti, un po' meno la prestazione. "Dobbiamo giocare meglio di come abbiamo fatto stasera - confessa -, ma arriverà anche il gioco, la squadra troverà serenità e migliorerà". Il vice di Allegri non può, però, fare a meno di tirare in ballo le condizioni del campo ("non lo abbiamo bagnato, perché pensavamo ci avesse pensato la pioggia e invece si è asciugato e tenere la passa rasoterra non era semplicissimo") e difende Montolivo, anche oggi non al meglio. "E' rientrato a Udine, abbiamo giocato contro una squadra che non ha giocato in settimana e forse ha pagato anche questo, ma siamo contenti di lui, ha doti tecniche importanti e si sacrifica molto". IL FARAONE CON ALLEGRI - Eroe della serata Stephan El Shaarawy che esprime solidarietà a Massimiliano Allegri oggi in tribuna, perché squalificato. "Noi siamo con lui, ha la nostra fiducia. Avanti così. Sono giovane ma cerco sempre di dare il massimo, oggi credo di esserci riuscito - spiega l'attaccante -. Ho avuto molta fiducia da parte di Allegri quest'anno. Mi sta facendo giocare, sono molto contento per la vittoria di oggi che ci dà tanto morale. Spero di continuare così. Oggi c'è stato lo spirito giusto in campo, abbiamo subito cercato il gol. Abbiamo un po' sofferto, ma insieme e compatti siamo riusciti a vincere". Leggi i commenti I commenti dei lettori 
VERONA  - "Per noi era importante tornare a vincere dopo la rocambolesca sconfitta di domenica penso di aver meritato per 90' la vittoria globalmente". Il tecnico dell'Inter Stramaccioni mantiene il suo aplomb dopo la vittoria di Verona. Trovata la quadratura? "Con la difesa a tre? Credo di sì: è il modo migliore per sfruttare i calciatori che ho a disposizione, ci permette di giocare con un mix di solidità e di essere pericolosi senza perdere quegli equilibri che ci sono costati tanti punti". Un nuovo inizio? "Dobbiamo ancora lavorare tanto: non siamo partiti bene, stasera: eravamo in difficoltà, abbiamo provato poco con pochi allenamenti. Facevamo fatica a trovare le misure. Trovate quelle, il campo mi ha confermato che questo modulo è da ripetere perché ci permette di sfruttare al meglio le nostre qualità". Cassano ha fatto la differenza... "Ad Antonio parlo di persona: io parlo del gruppo. Sono contento di una prestazione globale che ha messo in campo delle caratteristiche che ci avevano imputato di non avere. Grinta, solidità, equilibrio". Chiaro il riferimento agli "attributi". Ma lei ha saputo subito inserire bene Cassano in questo gruppo, insistiamo. "Questione di feeling? Io sono fatto così, nel bene e nel male: sono semplice e diretto. Spero che il calciatore apprezzi questo lato. Lui sta rispondendo bene sul campo, non l'ho voluto solo io, ma anche il club e il presidente. La strada però è ancora lunga". Difesa in difficoltà nei primi minuti, poi spinta contemporanea dei due esterni. Crossa Nagatomo, segna Pereira. Proprio quando il 3-5-2 si è assestato, no? "Centro. Gli esterni nel nostro assetto sono il termometro dell'indole della mentalità, chiedevo ai miei di avere più coraggio nell'entrare in area. L'ho chiesto pure a Guarin, per spiegarci. Questo è il modo migliore di sfuttare i miei". Pereira in off side? "Forse con il codino". A che punto è questa Inter? "Questo è un momento di lavoro, dal primo settembre ho tutta la rosa, abbiamo fatto 4 partite, due vinte e due perse, abbandonare la discontinuità questo è il nostro obiettivo, ma è un problema di lavoro". Leggi i commenti I commenti dei lettori 
TORINO - Avrebbe meritato i tre punti, invece il Torino deve accontentarsi di tre pali, nella serata che si chiude con lo 0-0 contro l'Udinese. Ne è consapevole Giampiero Ventura, contento per la prova dei suoi ma rammaricato per un risultato che sta stretto ai granata: "Sono felice per la prestazione e deluso per il risultato - ammette il tecnico del Toro  - avremmo meritato di vincere. Abbiamo fatto la partita, questa prova è la conferma che siamo sulla buona strada". "L'UDINESE NON HA MAI TIRATO IN PORTA" - Nonostante l'ampio turnover e il cambio di modulo adottati dal tecnico, il Torino ha convinto sul piano del gioco e dello spirito, sicuramente più propositivo rispetto a quello messo in campo dall'Udinese: "Dobbiamo tenere conto che avevamo quattro esordienti in A, che giocavamo contro una grande come l'Udinese, che non ha mai tirato in porta, e che noi l'anno scorso eravamo in B - sottolinea con orgoglio Ventura - nel complesso, quindi, mi dispiace solo per il risultato. Questa partita, però, deve dare consapevolezza ai ragazzi che si può fare bene". Leggi i commenti I commenti dei lettori 
PARMA - Giocatori del Parma in silenzio, a fine gara parola al tecnico dei ducali Roberto Donadoni. L'ex ct azzurro analizza il pareggio. "E' un Parma che ha sempre cercato di giocare e di fare la partita e di questo devo dire bravi ai ragazzi. Probabilmente manca quella determinazione feroce che serve per buttare la palla dentro, e su questo dobbiamo sicuramente continuare a lavorare. Però non dimentichiamo che Amauri viene da un infortunio e deve ingranare, Biabiany e Sansone idem, Belfodil si è infortunato, Pabon è entrato a freddo. Sono comunque dispiaciuto che i ragazzi non abbiano ottenuto il risultato pieno perché se lo meritavano". NO COMMENT SUGLI ARBITRI - Sugli arbitri, come sempre, Donadoni non commenta e, sul silenzio dei giocatori, spiega: "Continuiamo, io e la società, a comportarci come sempre. Però il fatto che non ci lamentiamo non significa che certe cose non le vediamo. Non abbiamo il blasone di Juve, Milan e Inter ma facciamo parte della famiglia della Serie A e certe considerazioni è giusto che vadano fatte a 360 gradi". Sulla partita, invece, il mister gialloblù spiega: "Abbiamo corso qualche pericolo di troppo all'inizio sulle palle lunghe che il Genoa giocava sugli attaccanti per cercare la spizzata e l'inserimento della seconda punta o del trequartista. Nel complesso però siamo stati bravi a non permettere al Genoa di costruire azioni manovrate, mentre noi ne abbiamo costruite diverse". Sabato arriva il Milan e mancherà Valdes per squalifica e quasi certamente Belfodil: "E' difficile stabilire l'entità dell'infortunio di Belfodil. Spero sia solo una leggera distorsione. L'ammonizione di Valdes invece mi fa arrabbiare, perché è gratuita, anche se rientra in quelle valutazioni in cui ci vorrebbe un po' più di elasticità da parte degli arbitri", conclude Donadoni. Leggi i commenti I commenti dei lettori 
CATANIA - Rolando Maran, in conferenza stampa, analizza il successo del Catania in rimonta contro l'Atalanta. 2-1 il risultato finale per i siciliani. "L'ATALANTA CI HA CONCESSO POCO" - "Sapevamo che sarebbe stata una partita difficile - dice Maran -. L'Atalanta ha concesso pochi spazi, ma noi abbiamo fatto tutto con equilibrio. Quando siamo andati sotto, siamo riusciti a ribaltare l'incontro e non era semplice. Abbiamo dimostrato grande valore tecnico e morale. Il pubblico ha dato sempre grande entusiasmo. E' una spinta splendida e noi siamo sempre in debito con loro. Barrientos? Sono contento della sua prestazione, il gol che ha fatto è stato molto bello. Ci sono stati pochi spazi per lui, ecco perché si visto poco, ma ha fatto un lavoro utile. Sono felice che la squadra stia andando molto bene, non voglio fare un discorso individuale, ma è il collettivo che mi sta soddisfacendo molto". "ANDUJAR? HA FATTO GRANDE GARA" - Sull'errore di Andujar, Maran ammette: "Poteva tagliarci le gambe, ma siamo stati bravi a non crollare ed ha recuperare mentalmente l'errore. Purtroppo la disattenzione di Mariano ci sta, ma ha fatto comunque una grande gara, sono soddisfatto. Condizione fisica? Stiamo bene, abbiamo recuperato bene dopo la fatica con il Napoli" Leggi i commenti I commenti dei lettori 
TORINO - È lucida l'analisi di Francesco Guidolin al termine della gara con il Torino, che ha visto la sua Udinese in affanno ma premiata, al di là dei propri meriti, da un pareggio che potrà risultare prezioso: "Sul piano del risultato dico che siamo soddisfatti, per la prestazione penso che il Torino abbia fatto meglio di noi stasera - riconosce il tecnico bianconero - i granata sono stati più propositivi, ma non posso chiedere di più ai miei giocatori. Per noi era la terza partita in sei giorni ". "DEVO PRESERVARE DI NATALE" - Tra gli impegni europei e il campionato, Guidolin non ha potuto evitare un robusto turnover, che lo ha convinto a rinunciare a Totò Di Natale contro il Torino: "Totò ha 35 anni, è un ragazzo che non può fare tutte le gare - osserva l'allenatore dei friulani - non può fare 52 gare come lo scorso anno. Devo cercare di tenermelo come una reliquia, sa far gol in qualsiasi momento, ha qualità indiscutibili ma devo preservarlo a lungo. Ripeto che per le squadre che giocano le coppe europee non è facile avere le forze sufficienti per essere sempre al top. Mi tengo stretto questo punto. I ragazzi non hanno demeritato, dobbiamo migliorare il gioco". Leggi i commenti I commenti dei lettori 
