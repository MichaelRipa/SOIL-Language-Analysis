Un incensurato di 30 anni, Pasquale Romano, originario di Cardito, è stato ucciso in un agguato a Napoli. Il cadavere dell'uomo è stato ritrovato in piazza Marianella, nell'omonimo quartiere. Romano era alla guida della sua auto, una Renault Clio, quando la vettura è stata affiancata dai killer, che hanno sparato contro la vittima quattordici colpi di arma da fuoco. Sull'episodio indagano i carabinieri del nucleo investigativo. La vittima, figlio di un pensionato, era residente a Cardito e aveva accompagnato da poco la fidanzata a casa quando è stato assalito dai sicari che, secondo una prima ricostruzione dei carabinieri, avrebbero utilizzato due pistole calibro 9. Marianella è uno dei quartieri più degradati e aggrediti dalla criminalità organizzata di Napoli, non molto distante da Scampia, quartiere della nuova faida tra scissionisti e 'girati'. E proprio a Marianella è stato ucciso, appena una settimana fa, nella notte tra l'8 e il 9 ottobre scorso un altro giovane, Mario Perrotta, di 27 anni. Il ragazzo aveva appena parcheggiato la propria auto in un garage, quando sono arrivati i sicari che lo hanno ucciso con alcuni colpi di pistola. I carabinieri stanno scandagliando nella vita di Romano, per verificare i suoi legami familiari e gli amici, nonché quelli della fidanzata. Al momento sembra che nella sua vita non ci siano mai state amicizie pericolose. Nessun collegamento con la criminalità organizzata. 
I vendoliani di Sel chiedono al sindaco di Bologna, Virginio Merola, la testa di Rino Maenza, consigliere del Teatro comunale, nonché consigliere provinciale del Pdl, condannato per una violenza sessuale di lieve entità nei confronti di una stagista. "Chiediamo ufficialmente che il sindaco e presidente del cda del comunale (quindi Merola ndr ) si attivi col governo per la sostituzione immediata del consigliere Maenza". Per Sel la "cosa più grave" della situazione che si è creata "è che Maenza siede attualmente nel cda del comunale, cda il cui presidente incidentalmente è anche il sindaco di Bologna". Certo Maenza, ricorda Cipriani, "non è stato nominato dal Comune di Bologna, ma dall'allora ministro dei Beni culturali Sandro Bondi.Resta il fatto che a nostro avviso non può più rimanere nel cda di un'istituzione, il Teatro comunale, che dovrebbe portare lustro a Bologna". Maenza, dal canto suo, respinge con fermezza le istanze avanzate da sel in consiglio comunale. "Stravaganze in questo periodo se ne sentono tante e anche Sel ha diritto alle sue - replica maenza, che è anche consigliere provinciale del Pdl, arrivando nella sala del consiglio di Palazzo Malvezz -  I vendoliani ignorano completamente quali sono le regole istituzionali: non esiste la possibilità che qualcuno possa dimettermi a meno che non lo si faccia per tutto il collegio. L'esponente del Pdl non intende assolutamente lasciare il consiglio provinciale. "Assolutamente- afferma, prima di entrare in aula per la seduta odierna- ci mancherebbe altro.L'ipotesi di lasciare la érovincia non è nè necessaria, nè opportuna nè tantomeno una cosa dovuta - assicura il consigliere provinciale- perchè non c'è alcun tipo di conseguenza che attiene alle mie funzioni di pubblico amministratore ma si tratta solo di questioni che eventualmente attengono al mio privato. A tal proposito, anche l'opinione pubblica deve cominciare a discernere ciò che riguarda la sfera privata e le conseguenze pubbliche". Contro Maenza insorge anche Nara Rebecchi, capogruppo del Pd tra i banchi della provincia. "Poichè dobbiamo considerare la condanna in primo grado un fatto concreto - afferma rebecchi a margine del consiglio di oggi - come gruppo e come donne non possiamo che ribadire la nostra posizione. Ovvero che atti simili non possono essere difesi, anzi rafforzano la volontà delle donne e nostra di denunciare e condannare comportamenti come questo. Maenza procederà nei prossimi gradi di giudizio, ma noi partiamo dalla condanna in primo grado e, premettendo che non tocca a noi estrometterlo dal cda del teatro, bensì al governo, sottolineiamo che sta a lui adottare atti individuali consapevoli". In altri termini, le dimissioni. 
«Quando fai queste magie mi fai impazzireee», scritto proprio così, con tre “e” finali, perché ci stanno tutte dopo il golcapolavoro di Mbakogu. Jerrad ha 16 anni, poteva essere il babybomber del Padova, ma ha preferito lo studio. La doppietta di suo fratello, però, potrebbe cambiare tutto. Gli scrive e lo sfida: «Ci becchiamo in serie A fra tre anni e ti stendo. Altro che passare in mezzo a tutta la difesa del Bari». Jerry Mbakogu risponde con uno “smile” e poche parole: «Ho fatto un bel gol, vero fratellino?». Verissimo. È lui il nuovo fenomeno della Juve Stabia. S’è preso il Menti, spodestando lo zar Danilevicius e offuscando persino il ricordo di Sau. Castellammare non parla d’altro: Mbakogu è ovunque: sui titoloni dei giornali, davanti ai caffè, nei pub, nelle scuole, negli highlights, immagini che raccolgono il meglio del calciatore dalle treccine impossibili. Dribbling, scatto, finta e cucchiaio. Gli applausi sono la cosa più scontata. A Padova, il telefono di Alessandro Barison scotta, è il suo procuratore. «Lo cercano in tanti», ammette. «Questo sarà l’anno decisivo». Ha 20 anni, Mbakogu. È nel mirino di Lazio, Chievo e soprattutto Palermo, dove lo conoscono dai tempi dello scudetto primavera. La Juve Stabia ha investito 300 mila euro per la metà del cartellino. «Ma ora vale 2 milioni». Lui, il fenomeno gialloblù, frena, perché «fino a luglio voglio far impazzire Castellammare». È una promessa. «Da quando gioco prima punta, i fischi sono un brutto ricordo», e chissà «i miei gol potrebbero anche valere i playoff». Lo dice sottovoce, per non farsi sentire da Braglia. «L’allenatore predica lavoro e salvezza». Ma uno come Mbakogu sa che i sogni possono avverarsi. Pensa al suo papà, un operaio che ha avuto il coraggio di lasciare la Nigeria e affrontare il viaggio della speranza per regalare un futuro migliore ai suoi tre figli. «I sacrifici pagano sempre», dice il ragazzo saggio. Lui, quando partì arrivò a Venezia da Lagos, aveva 13 anni. Ha studiato, è diventato ragioniere e poi calciatore. Ora ha due sogni: «diventare italiano» e poi «esordire in Nazionale». Uno che fa gol trascinandosi dietro tre difensori può farcela. 

Lo so che non si scrive sui muri, ma questa era solo una ripassata. Ne aveva bisogno 
Claudio Lotito al contrattacco. Dopo le contestazioni di ieri pomeriggio allo stadio Arechi da parte dei tifosi della Salernitana, culminate con qualche sputo proveniente dagli spalti, il presidente, in una intervista all'emittente salernitana Radio Bussola, si scatena. "A Salerno - dice - ci sono delle persone che danno per scontato che tutto è dovuto, ma non è così. Perchè ci sono dei momenti in cui io assumo  posizioni molto forti e quindi rischiano di fare del male alla città". "Il sindaco di Salerno - aggiunge Lotito - si è affidato a persone perbene che stanno dimostrando di voler riportare ad un ruolo importante il nome calcistico della città e lo stanno facendo con abnegazione, spirito di sacrificio ed investimento di grandi risorse economiche che nessuno a Salerno ha fatto. Questo qualcuno lo dimentica". "Se continuano atteggiamenti ostili - dice ancora il presidente - noi prenderemo in esame quello che non vorremmo prendere in esame". Lotito definisce quindi "vergognoso" che i tifosi della Salernitana abbiano sottoscritto solo 200 abbonamenti. "I tifosi - racconta - mi avevano ripetuto: se la società riacquista il simbolo del cavalluccio, se riprende la storia della Salernitana, saremo in diecimila abbonati allo stadio. Io non voglio parlare di 10 mila, anche se era quello che dicevano tutti, ma quanti sono? Solo duecento". "Ed io - prosegue lo sfogo di Lotito - ho dovuto fare una battaglia con l'Osservatorio e con la Lega per metterli in condizione di poter fare gli abbonamenti in modo celere, altrimenti con il sistema in vigore ci sarebbe voluto un mese di tempo. Tutto questo non è servito a nulla. Allora ne prendo atto e faccio le mie considerazioni". "Io fino ad adesso sto tranquillo e sereno però se prosegue un atteggiamento ostile da parte di alcuni, se la città dovesse stabilire che non siamo graditi, noi togliamo l'incomodo e ce ne andiamo, non c'è problema. Anche se ritengo - conclude Lotito - che questo è dovuto soltanto da pochissimi tifosi, una sparuta minoranza, 10-15 persone che non fanno storia e si arrogano il diritto di rappresentare una tifoseria che viceversa è sana e perbene". 
MILANO - Si commuove quando parla dell'operazione al cuore "ho pensato, se esiste qualcuno fammi rivedere mio figlio" e del secondo figlio in arrivo "Femmina? No, speriamo sia maschio". Per il resto tra Antonio Cassano e Fabio Fazio è un one to one di battute e risposte. Il nerazzurro ospite a 'Che Tempo fa' su Rai3 parla con il conduttore a suo modo: spiattella in diretta i pensieri, così come gli vengono. Quando perdi ti arrabbi e ti parte la rotella... "Io mi arrabbio ogni giorno e senza motivo". L'incubo che hai avuto? "Ho sognato di diventare ingegnere, pensa come siamo messi...". Come si sta all'Inter? "Molto bene". Avevi detto sono arrivato al Milan, il top, l'Inter cosa è? "Sopra il cielo...". Ti diverti ancora a giocare a calcio? "Sì, dopo il problema al cuore mi è tornata la voglia di giocare". Puoi raccontare cosa ti è passato per la testa, se hai voglia... "Io non sono credente, ma ho pensato 'se esiste qualcuno voglio rivedere mio figlio'. Dopo la strizza inizi a vedere le cose in maniera diversa. Si diventa più responsabili e prima di fare un errore ci pensi dieci volte, ma il mio problema è che io non penso mai fino a dieci..." All'Inter hai avuto un inizio esaltante... "E' stato molto buono, ora dobbiamo continuare così". Come mai non è arrivata la chiamata per la Nazionale? "Io ci spero, boh, non so. Io comunque spero fino all'ultimo, fino al Mondiale. La vita è questa. Il problema è che le convocazioni le sanno prima i giornalisti, questo mi irrita un po'. Se poi salto il Mondiale... ne ho saltati due, vorrà dire che salterò il terzo...". Sui monitor alle spalle di Cassano e Fazio compare una foto di Adriano Galliani. E' una foto all'ultimo derby. Cosa sta pensando secondo te? Cassano si gira, guarda e risponde: "Io credo che sia prima della gara perché è felice e contento". Sei molto amico di Nagatomo "Sì, perché non ci capiamo mai quando parliamo. Quando parla ridi perché non si capisce nulla. Di cosa parliamo? Gli puoi parlare di cibo donne... non capisce. Noi andiamo avanti a dirci che ci vogliamo bene dalla mattina alla sera, ci resta solo quello....". Perché non sei mai andato alla Juventus? "Ho rifiutato tre volte, per varie situazioni e perché ho un'idea della Juve: lì vogliono solo i soldatini che vanno dritti sui binari. Io, invece, devo andare a destra e sinistra e poi pago sulla mia pelle...". Ad Andrea Stramaccioni cosa gli piace di te? "Spero che non abbia fatto la sua cazzata più grande e spero che non si alzi la temperatura (tra Cassano e l'Inter). Ringrazio lui e Moratti. L'ultima che ho fatto? Stamattina, ho perso la partitella e ho buttato le palle che ho trovato da tutte le parti. E' così, io non penso". Il golf... "E' il gioco degli sfigati.. ma nessuno si deve offendere... Tiri la pallina, poi passa un quarto d'ora prima di ritirare e poi devi anche andare dietro alla macchinetta...". Come mai tu non sei alla Samp, so che tornerai... "Io l'ho detto, sono tifoso interista, ma il sogno è tornare a casa a Genova. Lì è la mia base". Hai detto: nessuna maglia vale quanto giocare a torso nudo in piazza "E' vero, perché puoi fare tutto quello che vuoi senza rendere conto al mondo intero e tra l'altro io vincevo sempre perché erano tutti bidoni". Hai detto di non aver mai visto un oggetto più perfetto di un pallone... "Il pallone è divertimento, allegria, popolarità, soldi. C'è tanta ipocrisia in giro, il calcio è bello all'Inizio poi diventa tutto il resto (popolarità e soldi). Tra non molto appenderò le scarpe al chiodo, non posso continuare tutta la vita a giocare". Elenchi scuse per saltare allenamento? "La pubalgia... ti fanno esami e non vedono nulla... Tu dici che hai male e loro dicono che non c'è nulla. La tua parola contro la loro..." Meglio assist o gol? "L'assist, fare un gol mi cambia poco..." Cassanata, che vuol dire? "La parola 'cassanata' l'ha inventata Capello. Non so cosa vuol dire". Dicesi cassanata... "Forse vuole dire che fai troppe cazzate...". Il calciatore più grande di sempre? "Messi, cinque spanne sopra gli altri". Anche di Maradona? "Sì". La seconda cosa al mondo che ti piace di più fare? "Giocare a calcio". Leggi i commenti I commenti dei lettori 
CATANIA - All'università come nella politica dei grandi. Le elezioni del 10 e 11 ottobre nell'ateneo di Catania hanno visto contrapporsi schieramenti simili a quelli che si stanno dando battaglia in vista delle imminenti regionali. Mpa e Pdl in corsa solitaria, mentre destava curiosità la neonata alleanza tra Partito Democratico e Udc, che nella corsa per la presidenza della Regione sostiene Rosario Crocetta e che per la prima volta si presentava insieme anche in ambito universitario. Una novità che, tuttavia, è uscita ridimensionata dal netto successo delle liste autonomiste e, in seconda battuta, dei giovani di area Pdl. Su 17 seggi degli organi superiori, Pdl e Mpa ne hanno conquistati rispettivamente sei. Ma i lombardiani arriverebbero a sette considerando anche il seggio ottenuto nel consiglio d'amministrazione dell'Ersu di secondo livello da parte della rappresentante del Segretariato Italiano dei Giovani Medici, che avrebbe avuto l'appoggio degli autonomisti. Questi ultimi sono avanti anche come numero complessivo di voti negli organi superiori (Senato, Cda, Ersu, Cus e Nucleo di Valutazione), anche se a causa di problemi legati al nuovo statuto, le liste legate al Pdl non hanno potuto presentare candidati al Nucleo di Valutazione. Terza e staccata l'alleanza tra democratici e centristi che conquista quattro seggi, nonostante il favore del rettore Antonino Recca. Risultati che, a seconda dei punti di vista, fanno sorridere o preoccupare e che, con le dovute proporzioni, aprono uno squarcio sul peso elettorale delle forze politiche nel capoluogo etneo. Le elezioni universitarie seguono dinamiche diverse, ma numerosi politici si sono spesi in prima persona nella campagna elettorale per gli organi superiori dell'ateneo. Nel campo autonomista il coordinatore è stato Giuseppe Lombardo, figlio di Angelo, fratello del presidente dimissionario della Regione. Stamattina nella sede del Mpa, è stato proprio lui in una conferenza stampa a rivendicare la vittoria delle liste Intesa Autonomista e Actea. "Abbiamo vinto e diventiamo forza di riferimento per le elezioni del rettore di febbraio  -  ha spiegato  -  mi auguro che questo test catanese sia anticipatore del dato regionale". A differenza del cugino Toti, che corre per una poltrona all'Ars, Giuseppe Lombardo dice di non avere intenzione, almeno per quest'anno, "di scendere in prima persona in politica". Ma "con Toti mi sento sempre  -  precisa  -  e tutte le scelte per questa campagna elettorale universitaria le abbiamo prese insieme". In area Pdl erano due le liste a concorrere per gli organi superiori e i corsi di laurea: Studenti per la libertà e Alleanza Universitaria. La prima ha come punto di riferimento Pino Firrarello e il presidente della provincia Giuseppe Castiglione, l'altra risponde all'ex parlamentare regionale e attuale candidato Salvo Pogliese. "L'università è un termometro di quello che succede attorno  -  sottolinea Emanuele Maniscalco, coordinatore per il Sud Italia degli Studenti per la libertà  -  e quello che si evince è che quella tra Pd e Udc è un'alleanza falsa, che i giovani universitari catanesi non hanno capito. Noi siamo la prima lista dell'ateneo, a conferma del buon lavoro svolto in questi anni negli organi universitari". Ma dentro l'area Pdl crescono i malumori per una gestione del partito, e quindi anche della rappresentanza universitaria, troppo autoritaria. Prova ne è che liste come Fronte Universitario, che fa riferimento al consigliere comunale Giacomo Bellavia, hanno scelto di correre in solitaria. "Se non fai parte di alcune segreterie politiche e non ti impegni a portare voti per le regionali, rimani ai margini", denuncia Ugo Bellavia, fratello di Giacomo che ha coordinato la campagna universitaria. "Alcuni gruppi hanno preferito rimanere fuori dalle liste ufficiali, ma il rischio, anche in vista delle regionali, è che il Pdl perda forze e risorse". Infine, i Democratici che non ci stanno a giocare il ruolo degli sconfitti. "Da due tornate elettorali non avevamo rappresentanti negli organi superiori  -  spiega Luca Spataro, coordinatore provinciale del Pd  -  avere conquistato quattro seggi è un bel passo avanti". Per tutti ha pesato la bassa affluenza alle urne. Ha votato solo il 21 per cento degli aventi diritto, mentre in 11 corsi di laurea, tra cui Lettere, Lingue e Scienze della Formazione, dove i democratici hanno le loro roccaforti, nessun consigliere è stato eletto perché non si è neanche raggiunto il quorum del 15 per cento. A contribuire al dato negativo anche il fatto che nella maggior parte dei casi le lezioni non sono ancora iniziate e quasi il 50 per cento degli studenti dell'ateneo catanese è fuori sede. 
