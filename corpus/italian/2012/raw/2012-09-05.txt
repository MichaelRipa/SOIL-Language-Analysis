Nell'annus horribilis dei tagli drastici ai bilanci, nel foyer del Regio per l'inaugurazione di MiTo Settembre Musica, si contano ben cinque signore in rosso fiamma. Tra queste, la direttrice del Circolo dei Lettori, Antonella Parigi, fasciata in un abito anni 50, e la moglie del sovrintendente Walter Vergnano, Angela Larotella, in un sensuale vestito scollato alla Kelly LeBrock. Conti della cultura in rosso e belle signore in rosso ad esorcizzare la paura. Tocchi di colore intenso ad illuminare la consueta sabauda serietà, in una serata rischiarata pure dal sole dopo giorni di freddo autunnale portatore di pessimi auspici. Ma l'atmosfera è lieta, al rinfresco nel Foyer del Toro che prelude al concerto omaggio a Debussy con il maestro Daniele Gatti alla guida dell'Orchestre National de France. Ottimo il buffet minimal a base di tramezzini (a cura di Il Tramezzino) e eleganza ugualmente morigerata, senza sfoggi né cadute di gusto, mentre si pronosticano le sorti della cultura torinese in questo annutunno che si annuncia assai mesto. "Continiuamo a resistere - dice il sindaco Piero Fassino, e lo ribadisce nell'intervento in sala prima che si spengano le luci - convinti che l'investimento sulla cultura sia strategico anche in tempi di vacche magre". Stessi auspici da parte del patron milanese di MiTo, Francesco Micheli (accompagnato dall numero due, Francesca Colombo, in completo pantaloni blu notte, dall'assessore alla cultura della giunta Pisapia, Stefano Boeri, e dal direttore Enzo Restagno) che insiste sulla bontà del tandem Torino-Milano: "Una partnership che rende più competitiva la formula di Settembre Musica". Sul fronte torinese, ottimista anche l'assessore Maurizio Braccialarghe: "Continuiamo a resistere, sì, ma a resistere bene. Il festival è forte, è un'eccellenza europea è la nostra Salisburgo". Tra gli ospiti Ezio Pellizzetti, Rolando Picchioni, Roberto Placido, Giancarlo Caselli, il generale LaVacca, Enrico Cucchiani, nuovo ceo di Intesa San Paolo con il vicepresidente Pietro Garibaldi 
La Perugia-Bettolle chiusa all'altezza di Pietraia nel comune di Cortona nell'aretino. Due auto e un camion sono rimaste coinvolte in un scontro in un tratto di carreggiata in cui c'è un restringimento a causa di lavori in corso. Tre le persone ferite, tutte in gravi condizioni. Sul posto sono intervenute ambulanza da Cortona, Foiano e Castiglion Fiorentino. Il raccordo autostradale Perugia-Bettolle è stato chiuso. Sul posto si sono formate lunghe code in attesa della riapertura. 

La Nike le ha anche vestite uguali, ché a casa, se hai un televisore senza alta definizione, fai fatica a distinguerle. Dagli spalti del Louis Armstrong Stadium invece non puoi sbagliarti e ti godi il loro tennis, che non sarà quello brutalmente potente di Azarenka o quello elasticamente elegante di Sharapova ma è ricco d'inventiva, d'intelligenza e di sapienza. E vale per tutt'e due, per Roberta e per Sara. Che giocano in modo diverso ma mai noioso, tanti sono i cambiamenti di ritmo, il ricorso alle palle corte, il passaggio repentino dall'incrociato al passante lungolinea, i deliziosi lob che propongono. Merito dei grandi miglioramenti che hanno via via portato nei propri colpi e, in parte, sono stati ottenuti anche lavorando ore ed ore insieme per diventare la coppia più forte al mondo. Quel che anche i critici meno entusiasti riconoscono a entrambe è di aver affinato in misura e qualità impressionanti le proprie strategie di gioco. Merito soprattutto dei due coach, Pablo Lozano, 32 anni, di Valencia (ma parla un italiano perfetto), e Francesco Cinà, 37 anni, palermitano. Anche loro hanno belle storie. Lozano non è stato un giocatore di successo ma ha avuto l'umiltà, ancora molto giovane, di mettersi a seguire da vicino alcuni eccellenti allenatori spagnoli, i veri artefici della scuola che ha portato tredici loro tennisti tra i primi cento del ranking ATP. Cinà, invece, è stato un buon professionista ed è considerato tra i migliori coach italiani. Hanno lavorato molto sul carattere delle loro "clienti". Lozano ha dovuto incanalare la grinta e la competività di Sara, Cinà ha invece contribuito a dare consapevolezza dei propri mezzi a Roberta, che fino all'anno scorso sembrava destinata a fare da eterna terza o quarta delle italiane. I risultati li stiamo vedendo in questi US Open, dove mai due italiane erano arrivate così avanti. Sara ha regolato nei quarti di finale Roberta, che per per oltre metà partita non è riuscita a superare né l'emozione della prima volta sulla soglia della semifinale di uno slam né il trauma di avere come avversaria l'amata compagna di doppio. Non è stato, e non poteva esserlo, un match al livello dei due ottavi di finale, che avevano visto Errani dominare Angelique Kerber, WTA 6, e Vinci lasciare di sale la numero 2 Agnieszka Radwanska. Sara ha fatto quel che doveva, Roberta ha sbagliato troppo. La differenza è - azzardo - nella freddezza e nella determinazione, che in Errani sono concentrate al massimo livello. Non è stata, va detto, nemmeno una festa. Alla fine - come sapete, il risultato è stato 6-2 6-4 - non hanno sorriso, preoccupata Sara di non offendere l'amica, mentre Roberta sembrava volerla consolare. Per fortuna basterà poco per ritrovare l'equilibrio, visto che già domani torneranno in campo fianco a fianco a giocarsi l'accesso alla finale del doppio. Torneranno a sorridere, dopo il piccolo incubo di oggi. Dunque Errani ripete l'exploit di Parigi e va in semifinale, dove troverà Ana Ivanovic o Serena Williams. La sua corsa potrebbe anche non finire lì. Mail c. giua@kataweb. it Twitter @claudiogiua 
Brava, bella, appassionata, commossa, Michelle Obama ha pronunciato martedì sera il discorso della vita , al Congresso Democratico. E nessuno l'ha vista. Qualcuno avrà pietà del vecchio Clinton, l'obamiano riluttante, e lo guarderà questa sera? Sono stati disastrosi anche per i Democratici, come già per i Repubblicani a Tampa la scorsa settimana, i dati degli ascolti televisivi dopo la prima giornata. Share attorno e inferiori all'uno per cento per i network generaliste. Crolli rispetto ai risultati di quattro anni or sono: meno 24% per la Nbc, meno 36% per la Abc e addirittura un meno 45% per la Cbs, la rete che fu il tempio della grande informazione video. E noccioline anche per la tv via cavo, Fox, Msnbc, la ormai marginale Cnn rimaste a contendersi, con la loro crescente faziosità, i resti. In attesa del vecchio seduttore Bill "Bubba" Clinton, re della seconda giornata ma condannato ad andare contro la prima partita attesissima del campionato di football fra gli squadroni di New York e di Dallas nelle stesse ore, e del "clou", il discorso di Obama giovedì sera ridimensionato al Palazzo delle sport con il pretesto della possibile pioggia sul grande stadio destinato a troppi vuoti, la conclusione è ovvia. Il disinteresse del pubblico non ha un colore politico. Repubblicani, Democratici, Indipendenti, conservatori, progressisti, latinos, neri, donne, bianchi, e soprattutto giovani ignorano queste Convention. E dunque gli effetti negativi o positivi sui sondaggi sono minimi se non inesistenti, come ha già dimostrato Romney che ha visto appena incresparsi il piatto mare delle proprie percentuali dopo il suo show. Il mostro delle Convention in scatola e plastificate sta divorando sé stesso. Troppo laccato, troppo "scripted", troppo sceneggiato, troppo scontato, troppo prevedibile, troppo sdentato dai partiti che vivono nel terrore della gaffe, del lapsus, del dibattito e della spontaneità, il non-evento è ormai privo di interesse umano o politico e il pubblico, naturalmente, lo ignora, lasciandolo ai "junkies", ai tossici della politica. Il dato è tremendo. Un prodotto concepito interamente per la televisione non funziona più in televisione. Non importa quanto bravi, azzimati, appassionati, inceronati siano gli oratori che si succedono sul palcoscenico per raccogliere gli applausi a comando e le ovazioni dei convertiti, dei delegati che stanno raccolti ai loro piedi per fare da osannanti comparse. Il picco degli ascolti, martedi sera, è stato il momento in cui Carina Victoria, figlia di tre anni del sindaco di San Antonio, Joaquin Castro , ha scoperto di essere inquadrata dalle telecamere, si è vista sul jumbo schermo e ha cominciato, con deliziosa civetteria, a sistemarsi i lunghi capelli neri, rubando la scena al padre che concionava ( VIDEO ). Neppure Michelle Obama saprà fare meglio di lei, in fatto di ascolti. Gli studiosi dell'opinione spiegano questa apatia con la rigidezza degli atteggiamenti politici registrati dai sondaggi. Sembra che il 96% dei potenziali elettori abbia già deciso per chi votare a novembre e nulla di quello che dicono gli attori sul set delle Convention possa far cambiare loro opinione. Lo spettacolo, e i 130 milioni spesi per i due show, si rivolge ormai a quella piccola frazione di cittadini, due o tre per cento, ancora indecisi e disposti a cambiare idea. Per usare la famosa espressione di Winston Churchill, il destino di molti, e il futuro dell'America, dipende dalle azioni di pochi. Di sempre meno persone ancora disposte a sorbirsi le Convention. Argomenti elezioni usa 2012 
