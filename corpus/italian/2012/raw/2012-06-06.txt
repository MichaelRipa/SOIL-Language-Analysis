"Potevamo fare certamente meglio quando eravamo in possesso di palla, dovevamo entrare tra le linee e creare la superiorità numerica. Sapevamo della forza del Varese, ma dovevamo fare una prestazione importante per avere la meglio". E' il commento a caldo a fine partita dell'allenatore della Sampdoria Beppe Iachini. "Abbiamo commesso qualche errore. Avevamo preparato le situazioni di gioco con frequenza di raddoppio sui giocatori che potevano rientrare e tirare così come accaduto con Rivas. Purtroppo non abbiamo chiuso gli spazi come dovevamo. Sul secondo gol, poi, abbiamo perso la marcatura. Ci sta, ma non dovevamo perdere la testa come successo in alcune occasioni e dimenticare determinate cose. Va bene, visto il risultato, ma dobbiamo stare attenti". A chi gli chiede se adesso la Sampdoria può essere considerata favorita, Iachini risponde di no: "Dobbiamo andarci a giocare la partita a Varese - spiega - dobbiamo rispettare l'avversario, sappiamo che è una squadra ostica. Serve il giusto atteggiamento e lo spirito corretto. Ricarichiamo adesso le nostre energie e pensiamo al ritorno. Non mi sento sereno, abbiamo fatto tutto il girone di ritorno con questo spirito. Tenendo sempre alta la tensione. Non possiamo rilassarci. Non possiamo aspettarci vantaggi dagli avversari. Per noi il Varese è ancora il favorito per la posizione classifica". Infine una battuta sul futuro del tecnico: "C'è un'opzione, ma ne parleremo dopo esito del campionato. Devo ringraziare Garrone per stima e fiducia. Spero di regalare la soddisfazione della promozione". 
BEIRUT - Un centinaio di persone, tra cui una ventina di bambini e altrettante donne, sono state uccise nella regione di Hama. A denunciare questo ennesimo massacro di civili da parte del regime è il Consiglio nazionale siriano, che ne attribuisce la resposabilità alle forze del regime di Bashar Al Assad. La strage, secondo uno dei portavoce del Cns, Mohammed Sermini, è avvenuto nei villaggi di Al-Koubeir e Maarzaf. L'organismo dell'opposizione ha chiesto agli osservatori internazionali incaricati di controllare il rispetto del cessate il fuoco di recarsi immediatamente nella zona. Del massacro ha parlato anche il direttore dell'Osservatorio siriano dei diritti umani Rami Abdel Rahmane, secondo il quale il bilancio provvisorio delle vittime è di 87 morti. Secondo Rahmane, la zona è stata prima bombardata e, in un secondo momento, i miliziani sono entrati nei villaggi andando casa per casa e uccidendo gli abitanti a colpi di coltello o di pistola. Una dinamica che ricorda molto il massacro perpetrato a Hula lo scorso 25 maggio, in cui sono state trucidate almeno 108 persone, tra le quali 49 bambini e 34 donne. L'eccidio aveva suscitato orrore e indignazione nella comunità internazionale e molti governi avevano intensificato la pressione per l'adozione di misure drastiche contro il regime di Assad o addirittura per un intervento militare. Ipotesi che malgrado il mancato rispetto del cessate il fuoco e le decine di vittime provocate ogni giorno dalla repressione della protesta popolare continuano ad essere osteggiate con fermezza sia da Mosca che da Pechino. Intanto si muove il fronte diplomatico, dopo il muro contro muro delle ultime settimane: dal vertice russo-cinese di Pechino è venuta oggi la proposta di una conferenza internazionale che garantisca l'attuazione del piano di pace di Kofi Annan, mentre occidentali e Lega araba, i cui ministri degli esteri si sono riuniti questa sera a Istanbul, premono per un nuove sanzioni contro Damasco e l'avvio di un processo di 'transizione'. Con la Russia ci sono fragili segnali di disgelo. Ma il vertice di Istanbul ha risposto negativamente alla proposta di Mosca di coinvolgere anche l'Iran in una futura trattativa internazionale. A Istanbul il segretario di stato Usa Hillary Clinton si è pronunciata per una 'strategia di transizione' che preveda "un completo trasferimento di potere da parte di Assad" e la formazione di un governo transitorio "pienamente rappresentativo" che porti a "elezioni libere". "La strategia di Damasco rischia di produrre un genocidio, se non si interviene rapidamente" ha avvertito oggi il titolare della Farnesina Giulio Terzi, presente per l'Italia al vertice degli 'Amici della Siria' a Istanbul accanto a Clinton, e ai ministri di Francia, Germania, Regno Unito, Turchia, Arabia Saudita, Giordania, Marocco e Qatar, presidente della Lega Araba. La Francia ha annunciato che ospiterà il prossimo vertice il 6 luglio a Parigi. Un intervento militare internazionale 'modello Libia', con mandato Onu, al momento sembra escluso per il veto di Cina e Russia. Argomenti siria 
"Sono contento per la prestazione, abbiamo commesso qualche errore su calcio da fermo, la Sampdoria ha molta fisicità e sapevamo che ci avrebbero potuto mettere in difficoltà. Dobbiamo certamente fare meglio, ma della prestazione non mi posso lamentare". Lo ha detto a fine partita l'allenatore del Varese Rolando Maran. "Purtroppo Terlizzi ha avuto un risentimento muscolare prima della partita - ha poi proseguito Maran - e ci siamo dovuti privare di lui. Dovremo rivalutare le sue condizioni e poi capire se sarà disponibile. Tra tre giorni torniamo in campo e cerchiamo di rimediare questo risultato". Sugli episodi arbitrali, Maran dice di non volere parlare, ma si capisce che non è proprio contento: "Siamo usciti con sei ammoniti noi e uno loro - ha sottolineato - in una partita in cui non è che ci siano stati tutti questi episodi. Avevo messo in conto tutto, non così tanto però. Sono soddisfatto e posso ben sperare per il ritorno per quanto riguarda la prestazione. Sull'arbitraggio mi è stato chiesto di non dire niente, ma purtroppo gli episodi possono fare la differenza". 
I teatri, innanzitutto. Ma anche altri spazi. Le strade della città, l'Orto Botanico, il parco archeologico di Posillipo, il molo di Nisida, le Terme di Agnano, il Grenoble, la Villa comunale, alcuni alberghi cittadini, l'Auditorium di Scampìa. Per la quinta edizione del Festival, come da tradizione, il teatro si fa diffuso. Gli artisti non calcheranno solo i parquet dietro i soliti sipari, ma li si vedrà in luoghi inconsueti, in scenari urbani e scenari naturali. I più suggestivi dei quali sono, forse, la Grotta di Seiano, il tunnel scavato dai romani per collegare la zona flegrea e quella napoletana, e il Parco archeologico di Pausilypon, con il suo odeion e le sue tre aree di spettacolo affacciate sulla baia di Trentaremi. Un sito non facilissimo da raggiungere, per chi si muove dal centro o dai quartieri cittadini più lontani dalla zona occidentale. E per questo l'organizzazione del Festival ha messo a disposizione del pubblico che non vuole usare l'auto privata un bus che partirà da piazza Trieste e Trento (sul lato della Biblioteca nazionale) un'ora prima dell'inizio degli spettacoli, e farà il percorso inverso subito dopo la fine degli spettacoli stessi. Il bus ferma a due passi dalla Grotta di Seiano, che dovrà essere percorsa interamente a piedi (sono circa 700 metri). Il pubblico affezionato all'auto potrà invece parcheggiare negli appositi spazi predisposti a Città della Scienza, da dove alcune navette faranno continuamente la spola con la Grotta di Seiano, prima e dopo gli spettacoli. Ed è alla fine degli spettacoli che comincia il dopoFestival. Un appuntamento che dopo esser stato al Pan e al Borgo Marinari si trasferisce, quest'anno, in quella zona del lungomare di via Partenope dinanzi all'hotel Royal e coinvolge anche alcuni ristoranti del Borgo (Bersagliera, Scialuppa e Nautico della vela offriranno menu a prezzo fisso). E proprio tra la piscina, la terrazza, le sale e il bar sulla strada dell'hotel Royal, a un passo dal mare, artisti e pubblico si ritroveranno, dalle 18 in poi, per confrontarsi su quanto visto, per discutere degli spettacoli, per cenare o ballare (snack gratuito per i possessori dei biglietti del festival): la musica sarà la protagonista del post serata del giugno teatrale. E veniamo ai biglietti. Che si possono acquistare al Pan in via dei Mille (dal lunedì al sabato dalle 10 alle 19, la domenica dalle 10 alle 14) o on line attraverso il sito www. napoliteatrofestival. it. Il biglietto singolo costa 25 euro, ma sono molte le formule proposte per risparmiare: gli abbonamenti, innanzitutto, a 6 spettacoli per 80 euro o il "carnet promo coppia" a 90 euro per 6 ingressi in due persone. Poi ci sono i pacchetti tematici, come quelli per il Focus sul teatro argentino o sulla danza israeliana (3 spettacoli a 55 euro). 
Nuove idee cercasi. Il Partito democratico prova ricominciare dopo la "sberla" del 21 maggio con un'assemblea pubblica al parco Bizzozero. Una sconfitta che ancora brucia, che deve cicatrizzarsi, tanto che tra il pubblico c'è chi invoca anche il dovuto tempo del lutto. Ma la macchina della politica va rimessa in moto, visto il prossimo Consiglio comunale. Su quella che sarà la linea dell'opposizione parla Nicola Dall'Olio , consigliere più votato tra i democratici, e indicato come possibile futuro capogruppo, anche se per parlare di ufficialità è ancora presto. Ma tra il pubblico non manca chi chiede a Vincenzo Bernazzoli di fare un passo indietro. "Faremo un'opposizione decisa, non preconcetta, ma nel rispetto del ruoli. Loro - i 5 Stelle - sono al governo, noi siamo quelli che devono controllare la maggioranza, vigileremo sulla coerenza delle scelte, rispetto a quanto affermato in campagna elettorale". Dall'Olio non esclude a priori possibili convergenze, rispondendo all'appello del consigliere Marco Vagnozzi dei 5 Stelle: "Valuteremo se possono esserci, faremo opposizione per costruire qualcosa. Ci preme l'interesse della città e che venga portato avanti nel miglior modo possibile". "Sui temi della sostenibilità non può che esserci convergenza anche perchè molti punti del programma dei 5 stelle si rifanno ad esperienze amministrative del Pd". L'esponente Pd parla anche dei ritardi nelle nomine della futura Amministrazione: "Ci sono difficoltà abbastanza evidenti, non basta raccogliere curriculum per creare una Giunta. Esiste anche un aspetto fiduciario, con persone capaci di creare e avere rapporti con la città. Per gli assessori serve un legame forte con la realtà locale, i curriculum vanno bene per i dirigenti". La serata organizzata dal Pd vuole essere un occasione di confronto e riflessione, ma anche di proposta. Pubblica, niente lunghi coltelli. "Il Pd ha bisogno di rigenerarsi - afferma l'ex consigliera Carla Mantelli citando il tema della serata - Parma può diventare il luogo dove costruire qualcosa di nuovo". Dall'Olio parte analizzando le ragioni della sconfitta, in parte legate a questioni locali, in parte intrecciate con i problemi nazionali e le difficoltà del Pd nel suo complesso. "All'interno del Pd ci sono molti strumenti innovativi, come il limite dei mandati e le primarie, importantissime, lo dico pur avendole perse. Ma questi aspetti non sono stati portati avanti con continuità, ci sono resistenze e paure, limiti e chiusure, che fanno accomunare il Pd al vecchio. E poi manca una visione chiara e forte sul modello di società, si continua a ragionare su schemi del secolo scorso. Il cambiamento però ci chiama tutti in causa, ci vuole impegno in prima persona perché la politica possa cambiare come noi vorremmo". E' vivace il dibattito dal pubblico, segnale forse che in Italia più di antipolitica continua a esserci voglia di politica. Ma servono nuovi modi di partecipazione, nuovi strumenti, competenze. E c'è chi tira in ballo il tema dell'identità incompiuta del Pd. Dario Serventi 30 anni parla con passione: "Dobbiamo unire spazi fisici come l'incontro di stasera con quelli virtuali. Chi fa politica deve rassegnarsi a sapere usare questi nuovi strumenti. E poi il Pd non è una chiesa e il segretario il papa, si deve poter criticarlo, anche in faccia". Renato Marchesi preferisce l'analisi della sconfitta: "Avremo fatto questa serata se il Pd avesse vinto? Noi abbiamo perso le elezioni sul campo perché i 5 Stelle si battono su cose che anche noi abbiamo dentro". Il riferimento è alle opere come la via Emilia bis o la lottizzazione da un milione di lotti di terreno del Cepim a Fontevivo: "Lavori che servono le imprese non il territorio. Tutta la nostra politica è basata sui sondaggi, come Berlusconi". Luciano Olivetto riprende il tema delle competenze, invocato da più parti con una puntualizzazione: "Per amministrare non basta la capacità professionale, quello che conta è l'abilità a interpretare il bene comune". Concretezza chiede Paola Campanini , che dai suoi rappresentanti vorrebbe sentire "cose di sinistra". Ebe Quintavalla accusa il programma del Pd di essere stato poco partecipato, ma di ripartire da quel documento. Giuseppe Franzini sembra toccare quello che è un nervo scoperto del Pd, non solo parmigiano, quello dell'identità: "I problemi del Pd a me sembrano simili ovunque. Che cos'è? Se devo partecipare, impegnarmi come militante devo sapere che cos'è? Non sappiamo neppure dove sederci nel Parlamento europeo. Tra i socialisti? Tra i popolari? Se non definiamo l'identità è inutile". Franco Tegoni si concentra sull'immediato futuro: "Sarebbe un dramma se il Pd arrivasse alla prima seduta del Consiglio senza un capogruppo già nominato. Chiedo a Bernazzoli di dimettersi dal suo seggio". Per il Pd sono iniziate le prove di rigenerazione. 

Bychkov&Brahms Torna sul podio dell’Orchestra Sinfonica Nazionale della Rai il grande  direttore russo Semyon Bychkov che, nell’arco di due settimane  consecutive, conclude il ciclo di quattro concerti del “Progetto Brahms”  dedicato al compositore tedesco. Alle 20.30 all’auditorium Arturo  Toscanini in piazzetta Rossaro (anche domani e in collegamento diretto  su Rai Radio3 e in streaming audio-video sul sito www.osn.rai.it )  l'Orchestra Sinfonica Nazionale della Rai e il Coro del Teatro Regio,  diretti da Semyon Bychkov con il baritono solista Matthias Goerne, e il  Coro del Teatro Regio guidato da Claudio Fenoglio, interpretano celebri  pagine: lo “Schicksalslied (Canto del destino) op. 54 per coro e  orchestra, su testo di Hölderlin” del 1871; “Detlev Glanert del 1960 e i  “Vier Präludien und Ernste Gesänge (Quattro preludi e Canti seri) per  baritono e orchestra” del 1896; la “Sinfonia n. 4 in mi minore op. 98”  del 1885. Biglietti da 30 a 9 euro (ridotto giovani); info www.osn.rai.it INCONTRI & EVENTI ISLAMICI IN ITALIA Si aprono alle 9 al Teatro Carignano al numero 6 della piazza omonima, i  lavori del convegno “Culture e diritti del mondo islamico nella società  italiana”. Info 011/4429704-60. COLLEZIONAR MONTAGNE Alle 17.30 a Palazzo Sormani in piazza Solferino 22 si tiene una  conferenza sul tema “Collezionare le montagne” condotta dal direttore  del Museo nazionale della Montagna, Aldo Audisio. Info 011/5757371 . MERAVIGLIOSO ARTISTA Alle 19 al Mirafiori Motor Village in piazza Cattaneo 9 si inaugura la  prima mostra del ciclo espositivo curato da Guido Curto “È dell'artista  il fin la meraviglia. Il primo appuntamento è dedicato al Gruppo Radici;  effervescente compagine di studenti dell’Accademia Albertina di Belle  Arti di Torino. Info www.mirafiorimotorvillage.it DOPPIO INCONTRO BARILLA La scuola d’Infanzia Andersen di Grugliasco sul podio del progetto  promosso da Barilla “A mangiar bene si comincia da Piccolini” con evento  di premiazione dalle 16 alle 18 alla scuola di via Di Nanni. Al Centro  Commerciale Le Gru di Grugliasco sosta da oggi a domenica il tour  “Benessere Integrale Barilla”; all’interno dello stand gli chef  organizzeranno degli show-cooking proponendo ricette della tradizione  mediterranea, con abbinamenti originali e gustosi per esaltare i diversi  formati di Barilla Integrale. LIBRI FORNELLI IN RETE Alle 18.30 alla Mood in via Cesare Battisti 3, su presenta il volume  “Fornelli in Rete. La cucina italiana dei foodblog” (Malvarosa) a cura  di Francesca Martinengo. Info www.moodlibri.it DIVIETO DI CACCIA! Alle 18.30 alla Feltrinelli di Porta Nuova in via Nizza 2, Roberto  Piana, presidente della Lega Abolizione Caccia del Piemonte, presenta il  libro “Divieto di caccia. Tutto quello che i cacciatori non vogliono  farci sapere” (Sonda) di Carlo Consiglio. Info www.sonda.it SPOSA RIPUDIATA Nell'ambito dei progetti “Leggermente” e “Amici della lettura”, a Villa  Amoretti, alle 17.30 in corso Orbassano 200, l'autore Younis Tawfik  presenta il suo romanzo “La sposa ripudiata” (Bompiani). Info 011/4438604-5 . ARGENTI SABAUDI Alle 17 al Museo Accorsi in via Po 55 presentazione del libro “Argenti  sabaudi del XVIII secolo” con il presidente della Fondazione  Accorsi-Ometto Giulio Ometto, il curatore della mostra “Sacro alla luna”  Gianfranco Fina e lo storico dell’arte Luca Mana. Info 011/837688 interno 5. I MIEI TU-LI-PAN Al Caffè del Progresso in corso San Maurizio 69, Maria Bria, ultima  componente del Trio Lescano ancora in vita, interviene alla  presentazione del libro “I miei tu-li-pan. Mamma cantava nel Trio  Lescano”. Info 011/837914 . SORSO TORINESE Alle 18.30 alla libreria BorgoPo in via Ornato 10 incontro con Maurizio  Ternavasio, autore di “Un sorso di Torino” (Il Punto) in dialogo con  Luciano Borghesan. Info 011/8196386 . MUSICA LUCI DALL’ORIENTE Si apre oggi al Mao in via San Domenico 11 la rassegna “Darbar. Luci  dall’Oriente”: alle 18 con la conferenza “I pellegrini della non  violenza. Un viaggio nel giainismo: da Delhi ai templi del Gujarat” di  Marco Restelli; alle 21 con il concerto della cantante Sangeeta  Bandyopadhyay, originaria dell’India del Nord. Info www.fondazionetorinomusei.it GALLESI & JAZZ MARKET Alle 21.30 il Jazz Club presenta in piazzale Fusi, lo spettacolo di  Marco Gallesi & Jazz Market, tra fraseggi jazz, tempi dispari,  metallo e transistor di strumenti rigorosamente analogici, legni e  ottoni di liuteria, archi e ritmiche. Info www.jazzclub.torino.it ALBA JAZZ FESTIVAL L’Alba Jazz Festival parte oggi alle 21 in piazza Savona con il  pianoforte di Luca Mannutza, e prosegue domani in piazza Savona con il  trio del grandissimo batterista Lorenzo Tucci, un Jazz incredibilmente  nuovo ispirato da John Coltrane, uno dei giganti del Jazz americano.   Info www.albajazz.com ORCHESTRANIKÈ Alle 22 alla Maison Musique in via Rosta 23 a Rivoli è di scena  l’Orchestraniké: travolgente ensemble italo-africano nato nel 2008  dall'incontro di musicisti italiani con artisti burkinabé. Ingresso 10  euro; info www.maisonmusique.it SUQ FESTIVAL APERITIVO Alle 19 a Fitzlab in via Aosta 8 si anticipa il Suq Festival con la  direttrice Carla Peirolero, i cantanti Eyal Lerner e Tatiana Zakharova,  la danzatrice Amar e Chef Kumalé che cucinerà in diretta con una  speciale “Officina Gastronomica” e farà degustare qualche sapore  d'oltremare. Ingresso 5 euro; info www.fitzcarraldo.it CARL LEE@FLUIDO Alle 21 in viale Cagni 7 nel parco del Valentino, per la rassegna “Live  Fluido”, è di scena Carl Lee (Carlo Musso) alla voce e chitarra; dalle  22.30 è in programma il dj set delle Pennoire. Info 011/6687953 . BLOU DAVILLE A PUEBLO LIBER A Pueblo Liber in corso Vercelli 2, dalle 21 suonano live i Blue  Daville, tra chitarre blues, influenze gitane ed un pensiero a Tarantino  mentre scrive una sceneggiatura. Info puebloliber2@gmail.com ARCIPELAGO RESISTENTE Si apre oggi la terza rassegna del festival “Arcipelgo. Estate  Resistente” nel porticato del Museo diffuso della Resistenza in corso  Valdocco 4/a: alle 20 concertino swing e alle 21 bliues elettrico con  The Cyborg dal vivo. Info 011/19907670 . SCANU A GIAVENO Il giovane artista vincitore del Festival di Sanremo 2010, Valerio  Scanu, sceglie il Piemonte per dare avvio al nuovo live. Appuntamento a  Giaveno per due ore di musica con i successi di sempre e i brani del  nuovo disco “Così Diverso”. Biglietto 23 euro; info www.nouvellesbeautes.it TEATRO LA BAMBINA CINEFILA Alle 21 alla Casa Teatro ragazzi in corso Galileo Ferraris 266,  nell'ambito del “Festival delle Colline Torinesi”, dal romanzo di Hernán  Rivera Letelier, va in scena la prima nazionale dello spettacolo “La  bambina che racconta i film”. la storia di una famiglia nel deserto  sudamericano, per la regia di Lino Spadaro e Renzo Sicco con Assemblea  Teatro. Biglietto 15/10 euro; info 011/ 883865 . PATER FAMILIAS Per il “Festival delle Colline Torinesi”, alle 19 alla Cavallerizza  Reale in via Verdi 8 va in scena lo spettacolo “Pater familias” di  Fiammetta Carena per la regia di Maurizio Sguotti, con Kronoteatro, che  ritrae un universo interamente maschile di scontri e violenza. Biglietto  15/10 euro; info 011/ 883865 . SPAGHETTI MAMMUTH Alle 21.30 alla fattoria Propolis in strada del Nobile 86, va in scena  lo show “Spaghetti Mammuth” con Diego Casale e Fabio Rossini, tra  equivoci e gaffe e molte risate. Info 011/6606530 e www.fattoriapropolis.it CINEMA I BAMBINI DEL SECOLO Nell'ambito della rassegna “Bambini nel mondo/Diritti negati”, alle 20  al Museo della Resistenza in corso Valdocco 4/a si proietta il film  “Nous, les enfants du XX siècle (Noi, i bambini del XX secolo)” del 1993  di Vitalii Kanevskij: un documentario di inchiesta sulla realtà dei  ragazzi abbandonati nella Russia post comunista. Info 011/4420783 e www.museodiffusotorino.it VILLAGGIO DEI DANNATI Per la rassegna “Meravigliose Alchimie. La fantascienza dal romanzo al  film, dal film al romanzo”, alle 19 allo Spazio Mu.Fant in via Luini 195  si proietta la pellicola “Il villaggio dei dannati” del 1960 di W.  Rilla dal romanzo “I figli dell’invasione” di John Wyndham del 1957.  Info 349/8171960 . DICIASSETTE FILLES Nell'ambito della rassegna “V.O. – Il grande cinema in lingua  originale”, alle 16.30, 18.15, 20.30 e 22.15 nella sala tre del cinema  Massimo in via Verdi 18 si proietta il film “17 ragazze/17 filles” del  2011 di Delphine & Muriel Coulin in versione francese con  sottotitoli italiani. Info www.museocinema.it e 011/8138574 . 
Finisce 3-2 l'andata della finale dei Play-off tra Sampdoria e Varese. Una partita bellissima che proseguirà nel ritorno di sabato sera alle 20.45 a Varese. I blucerchiati avranno due risultati su tre. Il Varese l'obbligo di vincere. La cronaca della partita ha una svolta al 21' quando la Samp passa in vantaggio, sugli sviluppi di un calcio d'angolo, con Gastaldello, tutto solo, su colpo di testa. Il Varese non si scompone e trova il pareggio al 25' con Rivas che entra in area dalla sinistra, punta lo stesso Gastaldello, rientra sul destro e lascia partire un tiro a giro che si insacca sul palo più lontano della porta difesa da Romero. Nella ripresa, al 2', la Sampdoria ritrova subito il vantaggio con Pozzi di piatto destro, ben servito da un lungo lancio di Obiang. Così come accaduto nel primo tempo, pareggia subito i conti il Varese con De Luca, solo al centro sulla linea dell'area piccola, all'11', ben servito dalla destra con un rasoterra di Neto Pereira. Al 36', per la terza volta, torna in vantaggio la Sampdoria ancora con Gastaldello su calcio d'angolo. Finisce 3-2 per la Sampdoria che mette un mattoncino sulla strada verso la promozione. Il Varese, per andare in A, dovrà vincere con qualsiasi risultato. A parità di gol, infatti, andrebbe nel massimo campionato proprio il Varese in virtù del miglior piazzamento nella stagione regolare. 
