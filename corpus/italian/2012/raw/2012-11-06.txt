MILANO - Un Milan in crescita agguanta - grazie a un gagliardo secondo tempo - la capolista Malaga (al primo gol subito nella competizione) che - oltre a confermarsi imbattuta in Europa con due turni di anticipo - stacca il biglietto della qualificazione. Gli antichi romani erano superstiziosi: mai alzarsi da letto appoggiando il piede sinistro. Invece il match del Milan comincia subito col piede sbagliato. Una smorfia, un dolore alla coscia al primo allungo, finisce così il match di Abate. Sono trascorsi cinque minuti, entra De Sciglio. Ci mette un po' il Diavolo per assestarsi contro i soliti spagnoli dal delizioso palleggio. La squadra di Pellegrini non è solo quello. La tenaglia dei due mediani Iturra e Camacho davanti a Demichelis è una chiave fondamentale per capire il dominio territoriale, con grande personalità, dell'ospite Andaluso. Serve dare più ritmo al proprio gioco. El Shaarawy suona la carica con un paio di ripiegamenti efficaci, lo seguono subito Bojan e Emanuelson. Ma soprattutto è l'ex pupillo di Guardiola a prendere in mano l'inerzia. Un tiraccio dal limite, dopo un controllo magico, turba le geometrie dell'undici di Pellegrini. La parte centrale del tempo è un duello a distanza tra i tiratori scelti rossoneri e il portiere Will Caballero. Lo vince quest'ultimo, che si allunga a sinistra sulla sberla di Bojan e a destra su una punizione fiondata sotto l'incrocio da Emanuelson. Il Malaga fa del moto perpetuo degli avanti la sua arma migliore. Isco dimostra il talento che ha e che lo ha portato a essere oggetto del desiderio dei grandi club europei, ogni movimento, ogni pallone toccato da Saviola è sapido di idee. Il gol, a fine tempo, non è un premio eccessivo: nella squadra di Pellegrini la personalità tracima, il gol è la naturale conseguenza di una tendenza a pensare calcio e a tradurlo in concretezza attraverso la qualità, il sacrificio, la corsa. Milan sotto, ma a testa alta, dopo 45'. C'è un gol da recuperare, proprio come a Bruxelles, per lo Zenit di Spalletti. Mission impossibile? Si direbbe di no, anche se la squadra di Pellegrini dalla sua ha un equilibrio tattico e una malizia tecnica superiori. Cosa serve? Ritmo, corsa, arrivare prima sul pallone. Squadra corta e aggressiva. Cuore, in altre parole. Il Milan della ripresa getta in campo tutto quello che ha. Un allenatore non può che rallegrarsene. Il solo a confermare un approccio timido è Pato. Sembra nascondersi il Papero. E poi c'è De Jong che fa il compitino. Non è una novità: è il De Jong di tutta la stagione, un soldatino semplice non un leader. Ma Constant appoggia la manovra sulla destra con continuità, Montolivo conferma la sua condizione di forma straordinaria in mezzo, dove contrasta e costruisce con precisione e spinta propulsiva. Davanti si spegne prima del tempo la luce di El Shaarawy, ma Bojan tiene botta. Quando Allegri cambia il Faraone con Boateng (poco in palla), San Siro ulula di scontentezza. Come? Non esce Pato? L'inerzia del match dà poi ragione al tecnico, perché al minuto 28, Pato è al posto giusto nel momento giusto. Con classe e freddezza cancella l'insufficienza schiacciando il pallone dell'1 a 1 in porta. L'assalto continua, il Milan gioca alla baionetta, senza trovare l'acuto vincente, mettendo però in seria difficoltà l'ospite. Il milan resta in corsa, la buona novella per Allegri è che, dopo il gol, si vede un altro "Papero". Forse aveva ragione Altafini che amava dire: "Il gol è come il sacramento della confessione per un cristiano. Dopo, ti senti finalmente libero". MILAN-MALAGA 1-1 (0-1) MILAN: Abbiati 6  -  Abate sv. (al 5' De Sciglio 5,5), Bonera 6,5, Mexes 6, Constant 6,5  -  De Jong 5,5, Montolivo 8, Emanuelson 6 (80' Robinho sv.)  -  El Shaarawi 6 (60' Boateng 5,5), Bojan 6,5, Pato 6,5. All. Allegri. MALAGA: Will 6  -  Gamez 6, Demichelis 5,5, Welington 5, Sanchez 6  -  Iturra 6,5 (74' Toulalan 6), Camacho 6,5  -  Joaquin 6 (81' Seba sv.), Isco 7, Eliseu 6,5  -  Saviola 7 (67' Santa Cruz 5,5). All. Pellegrini ARBITRO: Webb 5 (Ing) RETI: 40' Eliseu; 73' Pato. NOTE: Dieci gradi cielo sereno, terreno leggermente allentato. Ammoniti: Montolivo, De Jong Emanuelson; Iturra, Sanchez, Welington. Corner: 11 a 1 per il Milan. Recupero: 0'e 4'. Leggi i commenti I commenti dei lettori 
ROMA - Montpellier e Dinamo Zagabria eliminati, Manchester City quasi. Avanzano Porto e Malaga. Sono i verdetti della 4/a giornata dei gironi A, B, C e D di Champions League che regala 3 pareggi spettacolari per 2-2 (Real Madrid-Borussia-Dortmund, Schalke-Arsenal e Manchester City-Ajax) e la goleada del PSG ai danni dei croati. Il Montpellier, invece, è fatto fuori dall'Olympiacos che vince 3-1 e torna in corsa per il 2° posto nel gruppo B. Lo Zenit scivola all'ultimo posto nel girone del Milan scavalcato nello scontro diretto (1-0) dall'Anderlecht mentre il porto non va oltre lo 0-0 a Kiev con la Dinamo. MANCHESTER CITY-AJAX 2-2 Al Manchester City non basta rimontare da 0-2 a 2-2 con l'Ajax per tenere vive le speranze qualificazione, ormai ridotte al lumicino. I Citizens si fanno sorprendere dalla partenza a razzo dei Lancieri che dopo appena 10' sbloccano il risultato con un destro in spaccata da pochi passi di de Jong su assist di Moisander. La squadra di Mancini accusa il colpo e, al 17', incassa il raddoppio ancora da de Jong che infila il pallone di testa sotto l'incrocio su cross dalla sinistra di Eriksen. Il City si rimbocca le maniche e al 22' torna in partita con una pregevole mezza girata volante di destro di Y. Touré su cross dalla destra di Nasri. Gli inglesi insistono e, dopo un'occasione fallita da Zabaleta, pareggiano (74') con un preciso destro in diagonale di Aguero su sponda aerea di Balotelli. Nel finale l'azzurro è protagonista assoluto: prima va vicino al 3-2 con un colpo di testa poi, in pieno recupero, si vede negare dall'incerto arbitro danese Rasmussen un netto rigore per una trattenuta in area ai suoi danni da parte di van Rhijn. "L'arbitro è stato veramente povero questa sera insieme al guardalinee, meritavamo di vincere, non siamo molto fortunati", tuona Mancini. REAL MADRID-BORUSSIA DORTMUND 2-2 Il Real evita in extremis il ko con il Borussia Dortmund e mantiene 3 punti di vantaggio sull'Ajax. Dopo un paio di buone occasioni per parte (Higuain e Ronaldo per il Real, Schmelzer e Grosskreutz per il Borussia) sono i tedeschi a passare (28') con un gran destro di controbalzo a fil di palo di Reus su sponda aerea di Lewandowski. Il Real reagisce con rabbia e pareggia (34') con uno stacco imperioso di Pepe su cross dalla sinistra di Ozil. Il Dortmund non si scompone e al 45' torna avanti con un bel pallonetto di Gotze su assist dalla sinistra di Grosskreutz. Nella ripresa si gioca a una porta sola ma le Merengues falliscono l'incredibile con Callejon (3), Ronaldo e Di Maria. Quando ormai la porta di Weidenfeller sembra stregata ci pensa Ozil a siglare il 2-2 con una magistrale punizione a giro dal limite che picchia sul palo prima di infilarsi in rete. SCHALKE-ARSENAL 2-2 Sotto 0-2 lo Schalke riprende l'Arsenal e conserva il 1° posto nel gruppo B. I tedeschi falliscono il vantaggio con Afellay ed Howedes e, al 18', vengono puniti da Walcott che vince un rimpallo in area e insacca a porta vuota dopo aver saltato con un pallonetto Unnerstall in uscita. Lo Schalke accusa il colpo e, al 26', subisce lo 0-2 da Giroud che infila la porta in tuffo di testa su cross dalla sinistra di Podolski. I tedeschi si rimboccano le maniche e, dopo un'altra occasione mancata da Afellay, accorciano le distanze (45') con Huntelaar che batte Mannone con un preciso sinistro in diagonale su assist di Holtby. Nella ripresa gli uomini di Stevens attaccano a testa bassa e, dopo un paio di clamorose palle-gol fallite da Huntelaar e Hoger, pareggiano meritatamente con Farfan che infila la porta con un preciso destro in diagonale su sponda aerea di Holtby. Nel finale Huntelaar da una parte e Walcott dall'altra hanno mancato il gol vittoria. ANDERLECHT-ZENIT 1-0 Lo Zenit cade malamente a Bruxelles e perde una buona occasione per avvicinare il 2° posto. La squadra di Spalletti sbaglia due ghiotte occasioni in avvio con Shirokov e Semak e viene punita, al 17' da Mbokani che chiude un triangolo con Jovanovic e scavalca Malafeev con un tocco morbido di destro in diagonale. La reazione dello Zenit è confusionaria e l'Anderlecht non fatica a gestire il vantaggio sfiorando, di rimessa, anche il 2-0 con Yakovenko che centra in pieno una traversa a tu per tu con Malafeev. PSG-DINAMO ZAGABRIA 4-0 Il PSG travolge 4-0 la Dinamo Zagabria e ipoteca il passaggio agli ottavi. Grande prova di Ibrahimovic, autore di 4 assist. La squadra di Ancelotti rischia in avvio su una conclusione di Pivaric poi passa: l'1-0 lo segna al 16' Alex con un pregevole destro al volo in diagonale su cross dalla destra di Ibrahimovic. I francesi insistono e, dopo due occasioni fallite da Thiago Silva e Ibrahimovic, raddoppia al 61' con un preciso destro in diagonale di Matuidi su lancio smarcante di Ibra. Al 65' c'è gloria anche per l'ex romanista Menez che, lanciato al limite da Ibrahimovic, salta un uomo e spiazza Kelava con un preciso destro rasoterra dagli 11 mt. Il PSG non si accontenta e all'80' cala il poker col subentrato Hoarau che insacca a porta vuota su assist dalla destra del solito Ibra. DINAMO-KIEV-PORTO 0-0 Il Porto non va oltre lo 0-0 a Kiev ma conserva comunque il 1° posto nel gruppo A centrando, unica insieme al Malaga, la qualificazione con due turni di anticipo. I lusitani ci provano a lungo, sfiorando il bersaglio con Jackson Martinez, Varela e Moutinho poi nel finale calano e rischiano di essere beffati da Yarmolenko. OLYMPIACOS-MONTPELLIER 3-1 L'Olympiacos piega nel finale il Montpellier e si porta a -1 dal 2° posto. I greci sbloccano il risultato dopo appena 4' con Machado, lesto a riprendere un destro ravvicinato di Mitroglou respinto dal palo. Il Montpellier non si dà per vinto e al 65' trova il pari con Belhanda che trasforma un rigore concesso dall'arbitro croato Strahonja per una trattenuta di Siovas ai danni di Camara. L'Olympiacos si riversa in avanti e all'80' torna avanti con l'ex romanista Greco che infila l'angolo con un bel destro al volo dai 12 mt riprendendo una corta respinta della difesa francese. Il Montpellier crolla e, 2' dopo, incassa il colpo del ko da Mitroglou che insacca di destro al volo da pochi passi su cross dalla sinistra di Holebas. Leggi i commenti I commenti dei lettori 
Non solo fa uno dei caffé più buoni del quartiere, non solo ha le seggiole più vintage, ma avete presente come sono belle, verdi, carnose e carioca le piante che Giulio ha fuori dal suo bar, davanti al mercato-che-non-c'è? 
Alla guida in stato di ebbrezza ha urtato una vettura in sosta a Pietrasanta fuggendo, inseguito dall'automobilista danneggiato ha proseguito la sua corsa fino a Fiumetto dove ha investito un uomo di 53 anni uccidendolo. E' successo in serata in Versilia, protagonista un romeno di 25 anni poi fermato dai carabinieri mentre un gruppo di testimoni lo aggrediva. Deve rispondere di guida in stato di ebbrezza e di omissione di soccorso. L'uomo investito, residente nella provincia di Pistoia, è stato falciato dall'auto del romeno mentre stava scendendo dalla sua vettura, una Fiat Panda, parcheggiata al lato della via Carducci. Il romeno ha proseguito la sua corsa fino ad una strada poco distante dove è stato poi bloccato dai militari che lo hanno anche sottratto ad un tentativo di linciaggio da parte dei testimoni. Ad avvertire le forze dell'ordine è stato l'automobilista danneggiato che stava inseguendo il romeno. 
Serata imperdibile, quella in calendario per il 15 novembre al Teatro di San Carlo. Il palcoscenico del lirico napoletano accoglie uno speciale omaggio dedicato a Francesco Rosi, che nella città d'origine festeggia i 90 anni. Un brindisi allegro e commovente sul medesimo palco che nove anni fa ospitò proprio l'allestimento di "Napoli milionaria" di Eduardo De Filippo con una sua regia. Le foto Nato nel novembre del 1922, l'ex studente di Legge è diventato uno dei più sensibili sceneggiatori e registi mondiali. Inimitabile il suo stile nel ritrarre personaggi, fatti e non detti del costume, della politica e della cronaca del Paese mischiando fantasia, sguardo, indagine e coraggio. Pellicole intitolate "Salvatore Giuliano" (Orso d'argento al miglior regista al Festival di Berlino del 1961), "I magliari", "Le mani sulla città" (co-sceneggiato dallo scrittore Raffaele La Capria, amico di banco al liceo Umberto, che vinse il Leone d'oro per il miglior film al Festival di Venezia nel 1963), "Il caso Mattei" (Grand Prix per il miglior film al Festival di Cannes del 1972 ex aequo con "La classe operaia va in paradiso" di Elio Petri), "La sfida" e "Cadaveri eccellenti" restano capolavori al di là del tempo. Soprattutto, sono titoli che hanno convinto il neodirettore della Mostra del Cinema di Venezia, Alberto Barbera, ad assegnargli il Leone d'oro alla carriera all'ultima edizione della rassegna in laguna. Quel giorno di agosto, per premiare Rosi, è stato scelto Giuseppe Tornatore, figlio artistico del cineasta partenopeo con il quale ha appena completato il libro "Io lo chiamo cinematografo" (Mondadori editori) che sarà nelle librerie dal 13 novembre (collana "Strade blu", 480 pagine, 18 euro). Un libro che è contemporaneamente un'autobiografia e un saggio critico nel quale l'autore napoletano svela finalmente una serie di retroscena sui suoi film e altrettante sensazioni private. Specialmente quelle vissute intensamente in compagnia della moglie Giancarla, scomparsa a causa di un gravissimo incidente domestico un paio di anni fa. "Il nostro è un mestiere particolare  -  confessa Rosi nel volume in uscita  -  se lo fai con passione non te ne puoi liberare. Ti rimane dentro, non c'è niente da fare. È la mia ossessione di uomo nato in un certo Sud. Il cinema che facevo io era una grande avventura di famiglia, fatto di rapporti di affetto e comprensione. Bisognava far rivivere sullo schermo la vita". Accanto ai moltissimi ricordi professionali, Rosi aggiunge pagine di diario familiare. L'emozione del mare; le fotografie da dilettante che gli scattava suo padre Sebastiano - che desiderava tanto fare del cinema e però dovette rinunciarvi optando per un lavoro meno creativo - ispirandosi al "Monello" narrato da Charlie Chaplin. Ancora, i giovedì pomeriggio trascorsi nel buio dei cinema a vedere decine di film muti in compagnia di zia Margherita, e lo zio Pasqualino, vivace capoclaque nei teatri di rivista di quell'epoca. Rosi, infine, cita le infinite collaborazioni con Luchino Visconti (agli esordi fu suo assistente alla regia per i lungometraggi "Bellissima" e "Senso") e Ennio Flaiano, Sergio Amidei e Federico Fellini, Raffaele La Capria, Gian Maria Volonté, Sophia Loren, Roberto Rossellini, Vittorio Gassman, Rod Steiger (nella foto al centro), Ettore Giannini, Alberto Sordi, Michelangelo Antonioni e Mario Monicelli, e assieme a Tornatore rivive con entusiasmo e passione morale il secolo breve, evocando esperienze di gioventù, scene di una Napoli in bianco e nero, ricerche storiche e minacce ricevute. Avvertimenti improvvisi, estranei e pericolosi, che quando ti chiami Francesco Rosi, però, puoi addirittura ignorare. Perché tu hai in testa di fare il cinematografo così come va fatto. O meglio, per dirla alla maniera del cineasta autore di "Lucky Luciano", per "comunicare la verità cercata attraverso la realtà che abbiamo sotto gli occhi ogni giorno. Viva il cinema". 
Un ex militante dei Nuclei armati rivoluzionari (Nar) è stato arrestato con  altri due complici dai carabinieri mentre stava per mettere a segno una rapina a Roma. Si tratta di Massimiliano Taddeini, di 52 anni, detto "L'ala", coinvolto nelle vicende giudiziarie sulla strage di Bologna, amico di Valerio Fioravanti, Francesca Mambro e Luigi Ciavardini, ed esponente dell'associazione neofascista Terza Posizione. A notare i tre è stata una pattuglia della compagnia San Pietro, che li ha bloccati mentre, armati di pistole, si preparavano a fare irruzione in una sala bingo centrale, in via Baldo Degli Ubaldi. Armati, con il colpo in canna,  stavano per entrare nel locale quando sono stati fermati dai carabinieri. Ma è stata quasi una casualità. A bordo di due motorini, infatti, avevano bruciato un semaforo rosso facendosi così notare dai carabinieri. I militari hanno quindi seguito i tre fino al bingo, li hanno fermati e perquisiti: addosso avevano due pistole cariche. Gli arrestati dovranno intanto rispondere di porto abusivo d'armi e ricettazione, uno dei motorini è risultato infatti rubato. Ma le indagini proseguono: i carabinieri stanno cercando di capire se le armi sequestrate siano state usate anche in altri colpi messi a segno nella zona. Taddeini, l'Ala, è nome ben noto: accusato di associazione sovversiva e banda armata, fu condannato a sei anni di reclusione. Scontata la pena tornò in carcere nel 1993 quando, dopo una soffiata, i carabinieri trovano nel suo appartamento sulla via Braccianense un latitante, Antonio Fiorentino, all'epoca ricercato per rapina, porto e detenzione abusiva d'armi. 
Stati "sicuri" per Obama: 1 am: Vermont 2 am: Connecticut,  D.C., Delaware, Illinois, Massachusetts, Maryland, Maine (che però può  assegnare alcuni grandi elettori a un candidato diverso), New Jersey,  Rhode Island 3 am: New York 4 am : Oregon 5 am: California, Hawaii, Washington Stati in cui Obama dovrebbe vincere di misura 2 am: Michigan, Pennsylvania 3 am: Minnesota, New Mexico 4 am: Nevada Stati "toss up" 1 am : Virginia, parte della Florida 1,30 am : Ohio 2 am: resto della Florida, New Hampshire 3 am: Colorado, Wisconsin 4 am : Iowa Stati in cui Romney dovrebbe vincere di misura 1,30 am : North Carolina 3 am: Arizona Stati "sicuri" per Romney Mezzanotte : Indiana, Kentucky 1 am: Georgia, South Carolina 1,30 am : West Virginia 2 am: Alabama, Kansas, Missouri, Mississippi, Oklahoma, South Dakota, Tennessee, Texas 2,30 am : Arkansas 3 am: Louisiana, Nebraska, Wyoming 4 am : Idaho, Montana, North Dakota, Utah 6 am: Alaska 
MILANO - Massimiliano Allegri è soddisfatto della prova del Milan nel pareggio con il Malaga: "Le partite di Champions sono tutte difficili, contro il Malaga bisognava tenere i ritmi alti e giocando ogni 3 giorni non lo puoi fare", ha detto il tecnico rossonero a Sky. "Le occasioni migliori le abbiamo create nel primo tempo pur giocando con meno intensità. Nel secondo tempo abbiamo giocato più alti. I ragazzi hanno fatto una buona partita anche se abbiamo sbagliato qualche passaggio di troppo, ma non ho niente da rimproverare alla squadra". Per il futuro, Allegri è fiducioso: "Fisicamente stiamo bene e credo che il Milan abbia l'obbligo di risalire in campionato e battagliare nelle ultime due partite di Champions. Fino alla gara con lo Zenit è tutto in ballo, ma sa avessimo vinto oggi avremmo fatto un passo avanti importante verso la qualificazione". Allegri si sofferma anche sulle insistenti voci riguardanti lo staff di Guardiola: "La presenza dell'entourage di Guardiola in tribuna non mi infastidisce, hanno fatto circolare un miliardo di nomi finora, e questa storia mi ha un po' annoiato, anche perchè poi è la società a gestire queste situazioni. I problemi del Milan sono altri: recuperare in campionato e passare il turno di Champions. Io devo impegnarmi in questi obiettivi e devo farlo al meglio finchè sarò seduto su questa panchina". Una battuta su Berlusconi: "Ho incontrato il presidente Berlusconi negli spogliatoi, mi ha detto che gli è piaciuta la prestazione della squadra". LA SODDISFAZIONE DI PATO - "Stiamo crescendo tanto, abbiamo trovato un buon modulo, giochiamo sempre avanti: ora mancano solo le vittorie". E' l'analisi di Alexandre Pato ai microfoni di Sky.  "Io sono tranquillo e ho solo bisogno di giocare, gioco per la squadra e le decisioni spettano al mister, ma voglio fare il meglio per aiutare i miei compagni. Dedico questo gol alle persone che mi sono vicine". Un messaggio anche ai tifosi: "Abbiamo bisogno del loro sostegno, devono rimanerci vicini anche quando le cose non vanno bene per darci una spinta in più. Oggi comunque sono stati incredibili, ci hanno aiutato fino alla fine. Ora speriamo di passare il turno in Champions". MONTOLIVO: "IL 4-2-3-1 E' LO SCHEMA MIGLIORE" - "Con questo modulo abbiamo trovato l'equilibrio, le partite migliori finora l'abbiamo fatte con il 4-2-3-1: abbiamo anche i giocatori per poter cambiare sistema, ma in questo momento l'importante è dare sicurezza e continuita alla squadra", analizza Riccardo Montolivo.   "Rispetto all'andata la partita l'abbiamo fatta noi, abbiamo fatto 19 tiri in porta contro 5, purtroppo abbiamo preso gol nel nostro miglior momento e la partita si è messa male, ma per fortuna ci ha pensato Pato. Cosa ci manca? Un po' di velocità e spirito d'iniziativa dalla trequarti in avanti, un pò di coraggio e magari un pò di precisione in fase conclusiva". Montolivo si è soffermato sulle prospettive di classifica, con il Milan ancora 2° nel girone C: "A parte il Malaga la classifica è aperta a ogni possibilità, la qualificazione si deciderà all'ultima partita". Leggi i commenti I commenti dei lettori 
