MILANO - Un'Inter tutto cuore soffre terribilmente contro il Vaslui ma alla fine strappa la qualificazione alla fase a gironi di Europa League. Malgrado il netto 2-0 in Romania, la formazione nerazzurra si è trovata costretta ad una gara di rincorsa: per colpa di un fallo in area di Castellazzi i è ritrovata sotto di un gol e di un uomo al 35'. Ma ha stretto i denti e con grande carattere e determinazione nella ripresa è riuscita a evitare il peggio pareggiando i conti. DECISIVO GUARIN - L'uomo della serata è stato, senza dubbio, Freddy Guarin che, lanciato nella mischia nella ripresa, ha preso per mano i compagni restituendo loro quella forza e quel coraggio che, sul finire del primo tempo, sembravano essere smarriti. Ha restituito peso e dinamismo al centrocampo, contribuendo attivamente al 2-2 conclusivo, non a caso sigillato proprio da una sua rete in pieno recupero. IL SALUTO A JULIO CESAR - Messe da parte le lacrime e un pizzico di emozione per il saluto di Julio Cesar dopo 7 anni, l'Inter ha provato a concentrarsi sulla sfida ma è parsa subito giocare con sufficienza e ritmi troppo bassi. Non a caso si resa pericolosa solo su palla inattiva con Samuel che ha girato sulla traversa una bella punizione-cross di Cassano. STANCIU FA IMPAZZIRE L'INTER - Col passare dei minuti il Vaslui, sospinto da uno Stanciu scatenato sull'out di sinistra, ha iniziato a prendere fiducia e, pur senza impensierire Castellazzi, ha dato sempre più l'impressione di rendersi pericoloso. E al 33', poco dopo una buona occasione fallita da Coutinho, è passato: il solito Stanciu ha lavorato un buon pallone sulla sinistra e ha smarcato in verticale Antal che ha rubato il tempo a Castellazzi e si è fatto atterrare. Inevitabili l'espulsione ed il rigore che Stanciu ha trasformato con freddezza. STRAMACCIONI VARA IL 4-4-1 - Costretto a rivedere i propri piani, Stramaccioni a malincuore si è privato di Cassano varando il 4-4-1 con Palacio unica punta e Coutinho arretrato a destra a centrocampo. La squadra non si è ritrovata, ha arretrato troppo il baricentro, lasciando eccessivamente isolato l'attaccante argentino. Il tecnico nerazzurro ha capito l'antifona ed è corso subito ai ripari: dentro Guarin per Samuel con Juan Jesus spostato in mezzo e Nagatomo arretrato in difesa. PALACIO, PRIMO GOL AL MEAZZA - L'Inter è sembrata subito più quadrata e ha iniziato a mettere in difficoltà i rivali in ripartenza, sfiorando il gol con Coutinho, Cambiasso e lo stesso Guarin. Il Vaslui non ha trovato le contromosse necessarie e, al 76', si è fatto infilare di rimessa dopo non aver sfruttato un angolo: Coutinho ha percorso 40 mt e ha fornito un assist al bacio per Palacio che non si è fatto sfuggire l'occasione per segnare il primo gol davanti ai sui nuovi tifosi. LA PAPERA DI BELEC RIAPRE I CONTI - Tutto finito? Macché. Sono passati appena 3' e, complice un'uscita a vuoto di Belec, su un calcio d' angolo, il Vaslui si è riportato a un solo gol dalla qualificazione insaccando di testa a porta vuota con Varela. L'Inter ha stretto i denti, ha alzato il muro difensivo con Ranocchia gettato nella mischia al posto di Jonathan e non ha tremato. GUARIN, PARI DI FORZA - Anzi, di rimessa ha fallito di un soffio con Palacio, lanciato solo verso la porta, il 2-2, centrato comunque, e meritatamente, in pieno recupero da Guarin con un'azione emblematica di tutto il secondo tempo: ha recuperato palla a centrocampo, ha saltato due uomini in serpentina e con un forte diagonale rasoterra ha beffato Straton. L'onore è salvo. E ora sotto con la Roma. INTER-VASLUI 2-2 (0-1) Inter (4-3-2-1): Castellazzi 5, Jonathan 6 (37' st Ranocchia sv), Silvestre 6, Samuel 5.5 (1' st Guarin 8), Juan Jesus 6, Zanetti 7, Cambiasso 6, Nagatomo 6, Coutinho 7, Cassano 6 (34' pt Belec 5), Palacio 6.5. (10 Sneijder, 24 Benassi, 22 Milito, 88 Livaja). All.: Stramaccioni. Vaslui (4-2-3-1): Straton 6.5, Varela 6.5, Celeban 6, Salageanu 5.5, Cordos 5, N'Doye 6, Caue 6 (13' st Sanmartean 5), Stanciu 7 (34' st Buhaescu sv), Tukura 6.5, Antal 7, Sburlea 6. (1 Coman, 20 Milanov, 30 Costin, 33 Charalombous, 40 Varga). All.: Sumudica 6. Arbitro: Manuel De Sousa (Portogallo) 6. Reti: nel pt 35' Stanciu su rigore; nel st 31' Palacio, 34' Varela, 45' Guarin. Angoli: 6-5 per il Vaslui. Recupero: 1' e 3'. Ammoniti : Cordos, Guarin, Sanmartean e Antal per gioco falloso; Coutinho per comportamento non regolamentare. Espulso : Castellazzi al 33' per fallo da ultimo uomo. Spettatori : 50.000. Leggi i commenti I commenti dei lettori 
COIMBRA - Avanti pure di 26, gli azzurri, alla fine ne restano 12 e sono buoni ugualmente: servono ad espugnare pure il parquet di Coimbra, mantenere intonso il cammino (5 giocate, 5 vinte) ed issarsi di fatto ad una vittoria dalla qualificazione agli Europei: battendo domenica sera la Repubblica Ceca, che pure arriverà a Trieste da seconda in classifica, il passaggio del turno sarà garantito, a quota 12. A 14 c’è il primo posto, ma verosimilmente questo si deciderà con i turchi, in casa loro (il 5). Primo quarto – Subito 4-0 Italia con 4 liberi, pressing di Aradori e Cinciarini, palla rubata, assist per Datome, canestro e libero aggiuntivo: 7-0 dopo 1’50”, sembra il remake della carneficina di Sassari (finì di 52). Datome difende pure e constringe Cunha alla persa, Aradori colpisce dall’angolo (9-0), un attimo dopo Gallinari manda sul ferro la tripla del +12. Dentro Poeta, Mancinelli e Gigli per allungare i giocatori “caldi”, mentre Fernandez, uno di quelli più insidiosi, cade nel terzo fallo quando ci sono da giocare ancora tre minuti nel quarto. Poeta ricorda a tutti che è un play che guarda il canestro, ed il 17-5 azzurro lievita fino al 22-9 della prima sirena (con metà dei punti segnati dalla lunetta). A Sassari era finita 24-7, non è cambiato nulla a parte il parquet di Coimbra che dà sul giallo fluo. Secondo quarto – Entra anche Viggiano, che crea la cosa più bella col passaggio schiacciato per il canestro di Mancinelli (24-9), prima che Poeta galleggi in area per evitare stoppata e trovare due canestri simili e consecutivi (28-9). Gomez schiaccia in decollo, ma è l’unico sussulto dei locali contro un’Italia che si concede pure Gallinari in panchina. E quando Viggiano trasforma in una tripla un attacco costruito su passaggi scentrati, vuol dire che è serata. Collaborano i portoghesi, passandosi la palla in faccia. Prima ancora che la frazione si concluda, Pianigiani ha già spedito in campo tutti i dodici portati in campo (fuori dai 12 stavolta restano Chessa e Chiotti). Alla sirena il Portogallo ha segnato appena 19 punti, uno in meno di quanto era stata capace di (non) fare nella sua terribile gara d’esordio a Sassari. Terzo quarto – Si parte con un 8-0 dei portoghesi, perché Gomes ha spazi in eccedenza ma è pure bravo lui a crearseli. Il margine azzurro si riduce ad 11 punti (27-38), servono quasi tre minuti prima che Cinciarini dimostri che l’Italia è uscita dagli spogliatoi. Ed è ancora lui col 2+1 a colpire, un attimo prima che Gallinari provi a mettersi in partita con la tripla, con dedica rivolta a chi lo sta maltrattando dall’inizio ed allora il clima si scalda un po’. Tecnico alla panchina di casa, Cinciarini mette i due liberi, se li guadagna anche Gallinari, altra doppietta, Italia di nuovo a +19, come se i padroni di casa non fossero mai risaliti fino a -11 appena tre minuti prima. Un tap-in di Datome, la tripla di Aradori (57-33), i liberi ancora di Datome, la partita sembra aver imboccato l’epilogo. Invece no, i portoghesi mettono due triple in fila (loro specialità), Pianigiani s’imbelvisce, timeout sacrosanto. Sceso da +24 a +17 il margine resta solido, ma la testa s’è svagata. Ultimo quarto – C’è una zona da affrontare, ma la difesa che non tiene più è proprio quella degli azzurri, che escono male dall’ultima pausa. Piovono altre due triple, una penetrazione concessa a Cunha, portoghesi a -9 in meno di due minuti (50-59). E’ il solito blackout azzurro, Cusin cade nel quarto fallo che manda in lunetta Gomes per il -7. Poeta sbaglia un lay-up ma sulle teste di tutti vola Cusin che interrompe lo 0-10 schiacciando in tap-in. E’ un’Italia che non trova un Gallinari su cui fare affidamento, ma c’è il solito momento-Hackett: un canestro, una palla recuperata che frutta un fallo antisportivo su Poeta, doppietta ai liberi, ed alla ripresa altro canestro di Hackett (54-67) per una bella boccata d’ossigeno. I portoghesi sparano da 3 appena possono (col 36%), l’Italia continua a trovare in lunetta una preziosa riserva di caccia (27/31 alla fine). A 3’ dalla fine la suspence torna ad essere viva perché Mancinelli perde palla, cade nell’antisportivo che concede ai padroni di casa di crederci ancora. E solo un blocco irregolare di Gomes cancella la tripla di Silva che sarebbe valsa addirittura il -5. Rientrano Cinciarini e Gallinari per il finale, ed è proprio l’ala dei Nuggets che stavolta ne ha abbastanza: prima tripla per il 74-63 , poi infila la seconda appena 35” dopo, è di nuovo +14. Subisce pure uno sgambetto che meriterebbe l’espulsione di Silva, ma gli arbitri non vedono, come tante altre cose. Peggiori in campo, loro, ma gli azzurri ne vengono fuori. Col grande finale di Gallinari e la solita difesa che oltre i 70 punti non fanno mai andare nessuno. Portogallo-Italia 70-82 (9-22; 19-38; 42-59) Portogallo: Fernandes 4, Ja. Silva 15, Cunha 8, Fonseca 3, Gomes 22, Minhava 4, Coelho 2, Evora, Santos 6, Barroso 2, Lima. N.e. Jo. Silva. Italia : Cavaliero 2, Mancinelli 8, Gallinari 16, Poeta 9, Cusin 5, Datome 7, Gigli 2, Cinciarini 9, Viggiano 3, Aradori 7, Hackett 9, Vitali. Note – Tiri da 2: Por 11/30; Ita 16/27. Tiri da 3: Por 9/25; Ita 6/18. Tiri liberi: Por 17/22; Ita 27/31. Rimbalzi: Por 27; Ita 24. Massimo vantaggio Italia: +26 (33-59 al 28’). Massimo svantaggio: mai in svantaggio. Altro risultato: Repubblica Ceca-Bielorussia 79-72. Riposava: Turchia. Classifica: Italia (5-0) 10; Repubblica Ceca (4-1) 8; Turchia (2-2) 4; Bielorussia (1-4) 2; Portogallo (0-5) 0. Prossimo turno (2/9): Italia-Repubblica Ceca (a Trieste, 20.30), Bielorussia-Turchia. Riposa: Portogallo. Leggi i commenti I commenti dei lettori 
PRETORIA - I minatori della Lonmin arrestati due settimane fa, alle porte di Pretoria, in Sudafrica, dopo che la polizia aveva aperto il fuoco e ucciso 34 operai in sciopero nella miniera di Marikana, sono stati incriminati per la morte dei loro colleghi. Lo ha reso noto un portavoce della procura locale. L'accusa si basa su una norma della legge sudafricana, già in passato utilizzata contro i movimenti anti-apartheid, che stabilisce la corresponsabilità dei manifestanti nella morte di qualcuno se la polizia è costretta a intervenire con la forza per sciogliere manifestazioni. Intanto, mentre prosegue il negoziato tra la società, terzo produttore mondiale di platino, e gli operai in sciopero, oggi si è presentato al lavoro meno del 7 per cento dei 28mila uomini che compongo la forza lavoro locale. L'azienda, che estrae a Marikana il 96% del platino prodotto, è stata costretto a chiudere l'attività tre settimane fa, a causa delle crescente tensione con il sindacato. Oggi seconda giornata di trattativa a porte chiuse tra i quattro sindacati e il management aziendale. La morte di 34 operai, il 16 agosto, uccisi dai proiettili della polizia, ha ulteriormente irrigidito le posizioni dei minatori che adesso sembrano decisi a resistere fino a quando le loro richieste non saranno esaudite. L'accusa di omicidio è a carico dei 270 fermati sul luogo della tragedia con le armi. La prossima settimana verrà esaminata la richiesta di rilascio su cauzione. Ma la mossa della procura sembra destinata a infiammare la situazione. Intanto, l'organismo di vigilanza del governo, l'Independent Police Investigative Directorate, ha fatto sapere di aver ricevuto oltre 200 denunce da parte dei minatori arrestati che sostengono di esser stati aggrediti o abusati mentre sono in stato di fermo. 
MILANO - Andrea Stramaccioni riconosce che ancora c'è da lavorare, ma dopo il pareggio 2-2 con il Vaslui, che regala la qualificazione alla fase a gironi della Europa League, loda l'atteggiamento mentale della squa squadra: "Una volta ci saremmo abbattuti dopo il rigore, stavolta invece abbiamo reagito con l'aiuto del pubblico: siamo in un buon momento, lo spogliatoio è unito, dobbiamo crescere ancora ma ho visto tanta voglia, tanta grinta, c'è la testa giusta per costruire una nuova Inter". "Abbiamo fatto 60 minuti importanti in inferiorità numerica, siamo stati costretti a tirare fuori qualcosa in più". Come già era successo nel turno precedente contro l'Hajduk, dopo la larga vittoria in trasferta l'Inter si è complicata la vita in casa: "Ma sono due partite diverse - ha precisato Stramaccioni - perchè contro l'Hajduk sbagliammo l'approccio e loro crearono tante occasioni, mentre stasera nei primi 30 minuti non siamo stati trascendentali, ma stavamo comunque controllando la gara, avevamo colpito una traversa e avuto una palla gol con Coutinho. Poi l'episodio del rigore ha cambiato tutto, condizionando anche l'andamento tattico della partita. Da quel momento persino il Vaslui, pur se in superiorità, ha trovato difficoltà nella costruzione del gioco". Sotto 0-1, nell'intervallo il tecnico nerazzurro ha corretto la disposizione tattica della squadra, inserendo una pedina fondamentale come Guarin: "Ho cercato di dare equilibrio alla squadra senza perdere pericolosità e rinunciare alle ripartenze. Nel primo tempo ho chiesto dei sacrifici a Zanetti e soprattutto Nagatomo, recuperato solo questa mattina. Poi ho cercato di mettere i ragazzi nelle condizioni di potersi esprimere al meglio: Guarin è un centrocampista importante e ci ha dato una mano, ma non ha cambiato da solo la partita. In ogni caso la fase di non possesso palla mi sembra più solida rispetto alla scorsa stagione". In campionato ora al Meazza arriva la Roma. "Sarà una partita importante ma certo non decisiva, perchè siamo alla seconda giornata. Ripercussione dal punto di vista dopo la fatica fatta stasera? Non lo so, ve lo dico domenica sera". Leggi i commenti I commenti dei lettori 
ROMA  - Un tris per conquistare l'accesso alla fase a gironi di Europa League, già ipotecato all'andata. Dopo il successo per 2-0 a Maribor sette giorni prima, la Lazio concede il bis davanti al proprio pubblico battendo 3-1 il Mura 05 nel ritorno dei playoff e proseguendo così il proprio cammino nella competizione continentale. Non ha sbagliato l'approccio alla gara la squadra di Vladimir Petkovic, senza sottovalutare un avversario che ha comunque confermato di essere troppo modesto per impensierire i biancocelesti, anche se con qualche big tenuto a riposo nell'occasione (Marchetti, Konko, Ledesma, Candreva, Klose e Mauri). PETKOVIC CAMBIA UOMINI E ANCHE MODULO  - Oltre al turn over il tecnico bosniaco opta per un modulo 4-4-2 contro la compagine slovena, attualmente ultima nel proprio campionato sloveno con appena 1 punto dopo sette giornate. Il team allenato da Bogatinov è del resto giunto a questi spareggi in modo un po' rocambolesco: ha cominciato eliminando l'Fk Baku (0-0 esterno all'andata e 2-0 casalingo al ritorno), poi il Cska Sofia (0-0 in casa all'andata, 1-1 nel ritorno a Sofia) e, in ultimo l'Arsenal Kiev (in un primo momento perdendo 0-3, risultato poi ribaltato a tavolino, perché gli ucraini avevano fatto scendere in campo un calciatore squalificato, e 0-2 in casa al ritorno). Anche all'Olimpico comunque il Mura si presenta in modo molto prudente, con un 5-4-1 che lascia pochi sbocchi ai padroni di casa. KOZAK-ZARATE, QUALIFICAZIONE AL SICURO - Così, dopo una punizione di Zarate deviata dal portiere a metà tempo, il match si sblocca alla mezz'ora quando Kozak addomestica un pallone vagante al limite e di sinistro insacca sotto la traversa. Passano pochi minuti, però, e gli sloveni vanno vicino al pareggio: leggerezza di Biava in disimpegno, Fajic libera il destro dai 10 metri e calcia potente, attento Bizzarri ad alzare oltre la traversa. Poi, senza dover faticare più di tanto, la Lazio trova anche il raddoppio, stavolta con Zarate, che sfrutta a dover un assist di Scaloni e ritrova la gioia del gol dopo oltre un anno (senza peraltro festeggiare granché...). E prima dell'intervallo è il portiere sloveno a negare il 3-0 ai capitolini. KOZAK DOPPIETTA, TRAVNER IL GOL DELLA BANDIERA - Tris che arriva comunque al 10' della ripresa, quando ancora Kozak sfrutta un'incertezza della difesa avversaria e con un diagonale rasoterra firma la personale doppietta. Con la qualificazione ormai in cassaforte Petkovic fa tirare il fiato a qualche altro elemento (richiamando prima Gonzalez, poi Lulic e Hernanes) ma i suoi continuano a creare, sfiorando in varie occasioni il poker. Ma quasi allo scadere, complice un po' di deconcentrazione nella difesa laziale, con marcature blande su un calcio piazzato e un'uscita non impeccabile di Bizzarri, in scivolata è Travner a segnare il gol della bandiera per il Mura, che salva così almeno l'onore. ASPETTANDO IL SORTEGGIO ORA SI PENSA AL PALERMO - La Lazio esce tra gli applausi e i cori di festa dei suoi tifosi e, aspettando il sorteggio dei gironi di Europa League, può iniziare a pensare al debutto casalingo in campionato, quando contro il Palermo proverà a concedere il bis dopo l'esordio vincente sul terreno dell'Atalanta. Lazio - Mura 05  3 - 0 (2-0) LAZIO (4-4-2): Bizzarri 6; Scaloni 6, Biava 5.5, Dias 6, Cavanda 6.5; Gonzalez 6 (17' st Rozzi 6), Onazi 6.5, Hernanes 6.5 (34' st Konko sv), Lulic 6.5 (25' st Candreva 6); Zarate 6, Kozak 7. (22 Marchetti, 24 Ledesma, 6 Mauri, 11 Klose). All.: Petkovic 6.5. MURA 05 (4-5-1): Drakovic 7; Maier 5.5, Kramar 5, Marusko 6, Travner 6, Janza ; Vas 5 (43' st Kozar sv), Horvat 5 (39' st Kouter sv), Bohar 5 (1' st Buzeti 6), Eterovic 5.5; Fajic 6. (12 Cipot, 24 Barbic, 23 Gruskovniak, 10 Lotric). All.: Bogatinov 5. Arbitro : Trattou (Cipro) 6. Reti : nel pt 30' Kozak (L), 42' Zarate (L); nel st 10' Kozak (L), 43' Travner (M). Ammoniti : Horvat (M) e Rozzi (L) per gioco falloso. Angoli : 11-1 per la Lazio. Recupero : 1' e 3'. Spettatori : 12.000. Leggi i commenti I commenti dei lettori 
Opel in festa per il 30° compleanno della Corsa, besteseller di marca. Tutto iniziò nel 1982 presso lo stabilimento Figueruelas di Saragozza in Spagna, fondato per la prima piccola moderna di Opel. Fino al 1982, il modello di base del marchio era la compatta Kadett (lunghezza della Kadett D del 1979: 3,98 m). Con l'arrivo della piccola e ancora più accessibile Corsa A (lunghezza: 3,62 m), Opel entrò in un segmento nuovo dalla crescente popolarità e aprì un ulteriore capitolo della sua storia. "Negli ultimi 30 anni - spiegano alla Opel - in Europa si sono costruite e vendute quasi 12 milioni di Corsa, per un totale di 4 generazioni. Ad agosto 2012 compreso, lo stabilimento spagnolo di Saragozza ha costruito 9,3 milioni di Corsa. 2,5 milioni di unità sono state realizzate presso l'altro stabilimento europeo di Eisenach in Germania, dove la produzione di Corsa iniziò nel giugno 1993. Questi numeri rendono Corsa il modello più popolare nella storia di Opel. Il suo successo mondiale è ancora più eclatante: prendendo in considerazione tutti i modelli derivati da Corsa nel mondo nell'ambito del gruppo General Motors, si sono prodotti o assemblati e venduti circa 20 milioni di veicoli basati su Corsa, prevalentemente in America Latina (Chevrolet), Australia (Holden), Sud Africa (Opel) e in Cina (con il nome di Buick Sail)". 

E' l'icona del cinema americano, Clint  Eastwood, l'ospite 'misterioso' che interverrà alla Convention dei  repubblicani di Tampa, in Florida, introducendo il discorso di  accettazione della nomination presidenziale di Mitt Romney. A  rovinare l'effetto sorpresa sono stati alcuni media americani, tra cui  la Cnn e Fox Tv. Ma le voci sulla partecipazione della star di Hollywood  si erano moltiplicate già da diverse ore. Argomenti elezioni usa 2012 
ROMA  - Il passaggio del turno era solo una formalità contro il Mura 05. Il discorso qualificazione era già stato chiuso nella partita di andata e questa sera Petkovic ha avuto l'opportunità di provare qualche esperimento. Il croato ha rispolverato il 4-4-2 usato solamente nelle prime partite del ritiro di Auronzo, schierando in avanti la coppia Kozak-Zarate. Klose è stato dunque lasciato a riposo ma il risultato non è cambiato: la Lazio ha giocato alla grande, ha imposto il proprio gioco con la stessa grinta e determinazione vista nelle due precedenti partite. Tre le reti segnate, Zarate e doppietta di Kozak, e l'unico rammarico è per la rete subita, la prima in impegni ufficiali, a pochi secondi dal triplice fischio. PETKOVIC CONVINCE SEMPRE DI PIÙ  - Ma ciò che conta è che la squadra ha vinto e convinto, divertendo il proprio pubblico con un calcio votato all'attacco e ricco di idee. Fino a poco tempo fa, nessuno avrebbe potuto immaginare di vedere Zarate schierato in mediana al fianco di Onazi come è accaduto nel finale della partita di stasera. Non può che essere soddisfatto il tecnico croato che sta raccogliendo i frutti di quanto seminato durante la preparazione estiva: "Il risultato è arrivato come prodotto di ciò che abbiamo fatto. Abbiamo giocato con scioltezza ma sempre con determinazione, mi è dispiaciuto per il gol subito". Un errore che non si potrà commettere nuovamente contro il Palermo: "Sentivo anche oggi che già nella testa dei giocatori c'era la volontà di liquidare presto questa partita per pensare a quella dopo. Il Palermo viene da una sconfitta e avrà voglia di rivincita ma noi dobbiamo confermare quanto visto anche stasera". Si potrà contare anche sull'apporto di Mauro Zarate, questa sera tornato al gol e autore di una partita di sacrificio: "Stasera si è mosso meglio. Negli ultimi venti minuti l'ho messo come mediano per sviluppare questo obbligo di sacrificio. Oggi ha dimostrato che può essere utile per questa squadra. Dipende solo da lui. Per me è chiaro che giocano i migliori" LA RIUNIONE DI MERCATO  - La conferenza stampa di Petkovic ha subito un notevole ritardo a causa di un vertice di mercato improvvisato nello spogliatoio con il presidente Lotito e il direttore sportivo Igli Tare. Al centro dei discorsi è finito anche Libor Kozak, autore oggi di una doppietta: "Abbiamo passato un po' di tempo anche a causa della prosecuzione dell'allenamento e di alcune cure. Spesso ci scambiamo le opinioni, vediamo un po' i punti di vista per capire cosa si può e si dovrebbe fare. Sul mercato non ci sono novità. Ci sono ancora poche ore, io non mi aspetto niente. Kozak ha segnato due gol, si è mosso bene. Deve migliorare alcune cose come tutti, ma ha dimostrato anche stasera che può far valere le sue doti e può essere importante in certe partite". Qualcosa si dovrà muovere comunque. Soprattutto in attacco, dove la Lazio continua a essere in sovrannumero: "Si, l'ho detto anche alla squadra oggi. Mi piacerebbe avere problemi di scelta tutte le partite. Non è semplice avere una rosa larga, ma meglio averli che non averli". L'attaccante ceco, nell'immediato post partita non ha escluso una sua partenza: "Una squadra che mi possa far giocare con continuità? Vediamo, mai dire mai". L'AMBIZIONE DI BIZZARRI  - Poco lavoro questa sera per il "portiere di coppa" Albano Bizzarri che, però, nelle poche occasioni in cui è stato chiamato in causa si è fatto trovare pronto. Un'indecisione di troppo sul gol a tempo scaduto degli sloveni, ma nel complesso ancora una volta l'argentino ha garantito affidabilità: "Abbiamo sempre controllato la qualificazione  -  ha spiegato ai microfoni di Mediaset Premium il portiere  -  facendo una grande partita davanti il nostro pubblico. Stiamo migliorando piano piano e speriamo di continuare su questo cammino, con questo gioco. Siamo molto contenti, ora pensiamo a domenica perché ci aspetta una partita molto difficile". I biancocelesti puntano a ottenere quella qualificazione in Champions sfumata di un soffio per ben due anni consecutivi: "Penso che ogni stagione è diversa, abbiamo grandi giocatori e abbiamo una rosa ampia per tutte le competizioni, quindi non ci saranno problemi". Infine una battuta sul connazionale Mauro Zarate che oggi è tornato a giocare dal primo minuto e, soprattutto, a segnare; "Bisogna lasciarlo tranquillo, perché è un giocatore importante, così come tutti gli altri. Siamo contenti di poter contare su di lui, così come su tutti quelli che sono qua". Leggi i commenti I commenti dei lettori 
