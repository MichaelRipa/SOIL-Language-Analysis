PESARO  - Milano, costruita per arrivare fino in fondo ad una serie di finale, se la conquista violando per la prima volta nella stagione l'Adriatic Arena (dove era 0-2): ma è quella più importante perché decisiva. Pesaro invece non era certamente stata pensata per resistere fino all'ultimo minuto di una gara4 di semifinale contro l'Olimpia. Ma ci riesce, con qualità e cuore, forte di un quintetto tutto in doppia cifra, ma di una panchina dalla quale spreme appena 5 punti. Il desiderio di allungare la serie alla sfida senza ritorno s'infrange sulla tripla di Daniel Hackett, a 15 secondi dalla fine, inseguendo il -1 della speranza. Ma il ferro la respinge e Fotsis (il migliore stavolta), dalla lunetta, mette al riparo la finale per l'Olimpia. Sarà la quindicesima della storia (un record in Italia, 6-8 il bilancio ad oggi), la terza negli ultimi quattro anni, ancora contro Siena. Il bilancio è 0-8 in quanto a partite giocate, pure con un -35 a domicilio. Si giocherà, da sabato, per dimostrare che questa è un'altra Milano. E Siena per confermare che è sempre la stessa. Primo quarto  - Il primo canestro è di White, il secondo di Fotsis perché Jones lo perde a rimbalzo. Tripla di Hackett, Pesaro inizia con 3/3 al tiro. Milano replica con la tripla di Bourousis ed un 2+1 di Mancinelli che crea attaccando il ferro ed è il protagonista del primo vantaggio ospite (7-12 al 4'). Con la qualità della circolazione di palla Pesaro rientra, l'assist di Jones per Cusin crea la schiacciata della parità a quota 12. In due attacchi consecutivi Bourousis viene colto in primo e secondo fallo e Cusin affonda di nuovo nell'area ora meno guarnita (7-0 il parziale). Due lampi di Hairston lo riportano dentro la serie, ma la difesa dell'Olimpia perde tutti i lunghi sul pick and roll: con quella di Lydeka le schiacciate di Pesaro salgono a tre, sui nove canestri complessivi, creati da quattro assist. Un tap-in di Radosevic dà ugualmente il +1 di Milano alla prima sirena, pure se Pesaro tira con il 69% dal campo. Secondo quarto - Gentile batte White, che però ha un saldo attivo infilando la tripla (23-23). Lydeka viene punito da Radosevic e poi da Dalmonte, che lo tira via. Gli arbitri utilizzano l'instant-replay per verificare una rimessa data a Milano, la macchina conferma. Servono Hackett e Jones, di nuovo in campo, mentre Gentile prova a ricreare un break ospite (27-23) anche andandosi a prendere un rimbalzo in attacco che gli frutta due liberi. La tripla con la quale Hackett sale a quota 10 fa esplodere l'Adriatic Arena, azzerando di nuovo l'allungo di Milano (28-29). Hairston gioca con pazienza stavolta, quella che Mancinelli ha già perso dopo il buon inizio. La tripla di Fotsis può essere un buon segnale per Milano, tanto che arriva subito la seconda nell'azione che segue. Mentre le palle perse si equivalgono a quota 10 e per questo non incidono sul risultato come era stato nei capitoli precedenti. L'intervallo trova l'Olimpia avanti di tre (41-38), vantaggio inferiore a quello ben più solido a rimbalzo (17-9). Mentre Pesaro è sotto pur tirando col 58% dal campo e questa è, per assurdo, una cattiva notizia. Come quella che Hickman non ha ancora segnato in azione e Jones in 16 minuti sul parquet si è preso solo due tiri. Terzo quarto  - Il terzo, di Jones, arriva dopo 25 secondi ed è una tripla per la parità a 41. In campo gli stessi quintetti dell'inizio e quindi c'è Fotsis che continua a non sbagliare mai (5/5). Ecco Hickman con due canestri in fila, mentre due tiri dall'arco fuori dai giochi (di Bourousis e Mancinelli) fanno imbestialire Scariolo che non vuole ritmi alti e difese sbilanciate. A metà tempo Hackett ha gli stessi punti di Fotsis (12) e sono i due leader offensivi ma non designati, alla vigilia. Fotsis è anche il primo a cadere nel terzo fallo (al 25') ma questo non gli raffredda la mano, per la sua terza tripla su altrettante tentate. C'è anche Rocca, che si esibisce in un'arte nella quale i compagni difettano, blocco solido e rollata a canestro: 53-49 Milano, timeout di Dalmonte perché per la Vuelle è il primo momento di difficoltà, il margine è ridotto ma i segnali dal campo negativi. Facchini (alla 700° direzione in A) ravvisa un fallo in attacco a Fotsis e Scariolo lo deve togliere. Gran palla di Cook che Hairston traduce in due punti (55-49). Melli è protagonista di una grande giocata difensiva su Hackett, anche Rocca diventa infallibile in lunetta (2/2). White cerca un passaggio che non c'è ed è ancora Melli è il più pronto a guadagnarsi il fallo di Jones. Gentile recupera e schiaccia, il finale è tutto Olimpia che coi i due ventenni di casa nostra sale al massimo vantaggio (62-53). Ultimo quarto  - Inizia con grande frenesia sui due lati, dopo due minuti abbondanti di gioco Pesaro e Milano sommano sette tiri sbagliati in fila. Finché Jones, con la tripla del -6, e Cusin, col tap-in del -4 (59-63) non rimettono in gioco Pesaro ed i quasi 10.000 dell'Adriatic Arena. Timeout di Scariolo, ma Milano perde un altro pallone e Pesaro sente che ce la può fare, coi tifosi più caldi scesi dalle tribune ad incitare dal bordo campo. Gentile segna da sotto un canestro importante, ed ancora Melli tira giù un rimbalzo che vale altrettanto, pure se da giocare c'è ancora una vita (5'30"). Nella bolgia i fischi degli arbitri ormai sono intuiti che sentiti, Scariolo rimette dentro Fotsis. White ha la tripla aperta del -1 ma la sbaglia, Hackett si guadagna il fallo di Radosevic ma fallisce entrambi i liberi, Hickman sgancia la tripla senza coscienza sul ferro, ed Hackett cade nel quarto fallo. Si torna a fare confusione, ci cadono pure Cook e Jones con tiracci immondi. Scariolo chiede l'instant replay su una rimessa data a Pesaro: mancano 2'39", l'inversione sarebbe pesante, sul +4, ma non arriva perché ancora una volta s'era visto giusto (arbitri-macchina: 2-0). Schiaccia Cusin (63-65), in lunetta di là va Melli che dimostra attributi (63-67). Pesaro ha la palla della speranza a -1'12", la gioca Hickman che però non esce vincente dall'area di Milano, a caccia di un fischio che non arriva. Sbaglia Melli il tiro dal k. o., a -28" ancora Pesaro a decidere il suo destino con Hickman che stavolta, con un gesto atletico clamoroso, schiaccia sopra Gentile. Pesaro a -2, fallo immediato di Cusin su Cook, lo fischiano un palasport intero a Cook non sbaglia (65-69). Il tiro della stagione, rapido per forza, lo prende Hackett ma il ferro lo respinge. E Fotsis torna a segnare per portare Milano in finale. Con questa si riprende, già certo, un posto in Eurolega. Mentre Sergio Scariolo giocherà per un titolo alla guida della settima squadra diversa, primato in Europa (i precedenti: Pesaro, Fortitudo Bologna, Vitoria, Real Madrid, Malaga, Khimki). Poi quel che più conta sarebbe vincerla. Pesaro invade il campo e saluta i suoi beniamini, molti dei quali non rivedrà più se non ci saranno denari importanti. Per questo potrebbe essere stata l'ultima del beniamino Hackett, per il quale però Milano (per fargli spazio) dovrebbe rinunciare ad un italiano importante. Ed allora la sua destinazione potrebbe essere Vitoria, in Spagna, che lo studia da tempo. Prima però c'è Pesaro, che farà la sua offerta. E chissà che i diecimila  di stasera non aprano, oltre ai cuori, pure altre casse. Scavolini Siviglia Pesaro-EA7 Milano 67-73 (20-21; 38-41; 54-62) Scavolini Siviglia Pesaro: Hickman 13, Hackett 12, White 14, Jones 13, Cusin 10; Lydeka 4, Cavaliero 1, Flamini.  N. e. Cercolani, Alibegovic, Tortù, Urbutis. EA7 Milano: Cook 5, Hairston 12, Mancinelli 8, Fotsis 17, Bourousis 5; Giachetti, Rocca 5, Melli 5, Bremer, Gentile 10, Radosevic 6. N. e: Filloy. NOTE -  Arbitri: Facchini, Lanzarini, Bettini. Tiri da 2: Ps 18/35; Mi 18/38. Tiri da 3: Ps 6/22; Mi 5/20. Tiri liberi: Ps 13/19; Mi 22/25. Rimbalzi: Ps 28; Mi 39. Massimo vantaggio Pesaro: +3 (7-4 al 4'). Massimo vantaggio Milano: +9 (62-53 al 30'). Usciti per 5 falli: Cusin al 40' (67-69). Spettatori: 9613 (record stagionale). Serie: 3-1 Milano. Così la finale Gara 1 a Siena, sabato 9 (20.30). Gara 2 a Siena, lunedì 11 (20.30). Gara3 a Milano, mercoledì 13 (20.30). Gara4 a Milano, venerdì 15 (20.30). Gara5 (ev.) a Siena, domenica 17 (20.30). Gara6 (ev.) a Milano, martedì 19 (20.30). Gara7 (ev.) a Siena, giovedì 21 (20.30). SCAVOLINI SIVIGLIA PESARO - EA7 EMPORIO ARMANI MILANO 67-73 (20-21, 38-41, 54-62) Pesaro : White 14, Hickman 13, Lydeka 4, Hackett 12, Jones 13, Cavaliero 1, Alibegovic, Cercolani, Cusin 10, Flamini, Tortù, Urbutis. All: Dalmonte. Milano : Cook 5, Hairston 12, Fotsis 17, Gentile 10, Rocca 5, Giachetti, Melli 5, Filloy, Radosevic 6, Mancinelli 8, Borousis 5, Bremer. All: Scariolo. Leggi i commenti I commenti dei lettori 
ROMA - Il PSG è sempre più il re del mercato. A un passo da Lavezzi, che verrà acquistato per 26 milioni più 5 di bonus ("La trattativa con il Napoli è ad un ottimo punto", ha detto il ds Leonardo che è pronto a far firmare all'argentino un quadriennale a non meno di 4 milioni all'anno), il club francese ora punta dritto su Zlatan Ibrahimovic. Secondo fonti francesi il PSG avrebbe già presentato un'offerta al Milan, di 34 milioni di euro più 6 di bonus. Lo svedese, e non Thiago Silva, potrebbe quindi essere il big sacrificato per sistemare i conti. Oltretutto per il Milan l'addio ad 'Ibra', che ha il contratto in scadenza nel 2015, comporterebbe un risparmio di 60 milioni lordi. A proposito di un ormai ex rossonero, il New York Red Bull ha giudicato fuori dalla realtà le richieste economiche fatte da Alessandro Nesta, per il quale potrebbe quindi sfumare la pista Usa IL MILAN PUNTA DEDE' - Dal Brasile, dove Ronaldinho è approdato all'Atletico Mineiro, arriva un commento all'eventualità che il Milan per la difesa possa puntare su Dedè: il Vasco da Gama non vende il suo gigante, consigliato all'ad rossonero Galliani da Serginho, per meno di 15 milioni di euro. LA JUVE PENSA A NAINGOLLAN E ISLA - La Juventus (che ha ricevuto una richiesta del Rubin Kazan per Matri, in cambio potrebbe arrivare Salvatore Bocchetti) continua la caccia ad un attaccante. Robin Van Persie dal ritiro dell'Olanda fa sapere che ora vuole pensare soltanto all'Europeo, mentre dall'Uruguay Cavani spiega di non essere interessato alle proposte bianconere. Il ds Marotta potrebbe 'consolarsì prendendo un centrocampista, il cagliaritano Nainggolan o l'udinese Isla, e cedere Felipe Melo, di rientro dal Galatasaray, al Napoli se i campani non dovessero riuscire ad arrivare al madridista Lassana Diarra. ZEMAN VUOLE IMMOBILE - E' sfida Inter-Napoli per Jovetic, ma spera d'inserirsi la Roma una volta che sarà chiaro il budget da poter spendere sul mercato. Zeman ha chiesto di fare il possibile per prendere Immobile, ma il Genoa non sembra così disponibile a cedere la sua metà del giocatore. Il ds giallorossi Sabatini aveva infatti puntato su Preziosi, con il quale parlerà anche del difensore Granqvist, mentre per Gilardino la società ligure ha ricevuto un'offerta dal Monaco. Leggi i commenti I commenti dei lettori 
BUDAPEST - Un pareggio che dice poco quello colto dall'Eire di Giovanni Trapattoni in Ungheria. La gara disputata a Budapest è finita 0-0, ma il livello di gioco ha risentito del campo reso quasi impraticabile a causa della pioggia. L'inizio della partita stessa è stato rinviato di 20 minuti per le ampie pozze d'acqua presenti sul terreno di gioco. La formazione di Trapattoni, avversaria dell'Italia nel gruppo C di Euro 2012 ha avuto le miglior chance per vincere la sfida nei minuti finali con Adam Cox, grande parata del portiere magiaro Bogdan, e Jon Waters, colpo di testa fuori di poco. 
MONTMELO' - I 56 giri compiuti nei test di Montmelò non hanno soddisfatto in pieno Valentino Rossi. Dopo il Gp di Catalogna il centauro di Tavullia aveva preannunciato di voler provare assetti e comparare i forcelloni, verificando, in particolare, eventuali vantaggi portati dal nuovo componente in alluminio, già testato al Mugello e nelle prove libere del Gp, possa dare veramente dei vantaggi e non sembra sia stato ancora archiviato. FORCELLONI DA RIVEDERE - Un test che non ha avuto il responso sperato: "Il forcellone in alluminio ci potrebbe aiutare per quanto riguarda il "grip" in accelerazione, ma qui innesca troppo "chattering", diversamente da quanto era avvenuto nei test al Mugello dove invece si era rivelato un vantaggio. Sarà interessante quindi riprovarlo ad Aragon mercoledì prossimo", ha specificato Rossi. "Per il resto ci siamo concentrati su test di assetto provando configurazioni diverse, geometrie e un paio di cose di elettronica. Alla fine abbiamo avuto conferma che il set-up che avevamo individuato per la gara era proprio il migliore per questa pista". IL RIMPIANTO DI HAYDEN - "Peccato che proprio alla fine abbiano dato bandiera rossa, cosa che ci ha impedito di fare un'ultima uscita con una gomma nuova. In ogni caso è stato un giorno sicuramente utile e adesso vedremo cosa verrà fuori ad Aragon", ha aggiunto Hayden. DI DOVIZIOSO IL MIGLIOR TEMPO - Per quanto riguarda i test bene Andrea Dovizioso che ha fatto segnare il miglior crono (1.41.997) con la Monster Yamaha Tech 3, precedendo la Yamaha di Ben Spies (1'42.143) e la Ducati di Hector Barbera (1'42.186). Quarto tempo per Alvaro Bautista (1'42.309) che ha preceduto Casey Stoner e Dani Pedrosa. Solo 10° e 11° tempo per le due Ducati ufficiali di Nicky Hayden (1'42.941) e Valentino Rossi (1'43.252). Leggi i commenti I commenti dei lettori 

Una disattenzione e sono finiti nel fiume in due. Ma mentre lui è stato ripescato, l'amica è stata ritrovata morta dai vigili del fuoco nel tratto di Po davanti i Murazzi. Così è annegata Yasmine 19 anni, italiana di origine marocchina. IMMAGINI La ragazza, stando al racconto di un suo amico, anche lui di origine marocchina, 24 anni, si trovava sul muretto che costeggia i Murazzi, al livello della piazza, nei pressi del ponte: "Eravamo seduti per mangiare qualcosa assieme. Stavamo giocando quando all'improvviso le è caduta la borsa in acqua. Nel tentativo di afferrarla siamo entrambi caduti nel fiume. Io sono riuscito a nuotare e ad avvicinarmi alla riva, dove alcune persone mi hanno soccorso". A prestargli le prime cure, i medici del 118, intervenuti con un'ambulanza. La prima preoccupazione del giovane è stata però per l'amica: "Dovete cercarla, era con me e quando siamo caduti in acqua l'ho persa di vista". Poco dopo il corpo senza vita viene ritrovato. 
ROMA - Prove di maxi-processo: riunione fiume stamattina in procura federale, fissato il calendario delle prime audizioni: giovedì a via Po Fabrizio Miccoli (Palermo), Sergio Almiron (Catania), Daniele Portanova (Bologna), Francois Gillet (Bologna), Damian Gimenez (Bologna) e Simone Bentivoglio (Padova). I primi interrogati  -  sulle carte di Bari e Cremona  -  di una lista di quasi 150 persone. Domani sera intanto dovrebbe chiudersi il primo processo con le rimanenti 43 difese, oggi la vigilia dell'ultima fase dibattimentale. Tutti contro i "superpentiti" Carobbio e Gervasoni, la musica non è cambiata. E ora chi ha già patteggiato si sfoga: "La giustizia sportiva è obsoleta, non permette il confronto tra accusato e accusatore, non ci si può difendere. Per questo ho preferito patteggiare. Se avessi fatto 100 nomi, avrei preso solo tre mesi, invece sono stato ammazzato", svela Tomas Locatelli. Una domanda lo tormenta: "Perché chi ha infangato il calcio, vendendo le partite, deve prendere due anni o 20 mesi e io, per presunto illecito, sono punito allo stesso modo?". Se lo chiedeva pure il presidente Abete, prima dello strategico dietrofront: "E' un mio potere, ma non ho mai detto che avrei impugnato le sanzioni. Non invado la giustizia sportiva, anzi. A giorni attiveremo il bando previsto per il rinnovo quadriennale degli organi e, qualora i vertici della procura, della commissione disciplinare e della corte di giustizia ritenessero di voler rinnovare la loro disponibilità, riproporrò i loro nomi in sede di consiglio federale". Dopo la maretta, gongola il procuratore Palazzi: "Sono molto felice per il suo sostegno". S'inchina di fronte all'atteggiamento del Novara: "Se i nostri tesserati hanno sbagliato e verrà accertata la nostra responsabilità, pagheremo, chiederemo scusa alla federazione, allo sport e soprattutto ai nostri tifosi", tuona l'ad De Salvo. Prima di svelare: "Attraverso Federbet, associazione che riunisce 150 bookmakers nel mondo, nelle ultime 12 gare di questo campionato abbiamo denunciato alla procura federale  -  che ha svolto le indagini del caso - il flusso anomalo di puntate su una partita". Le scommesse sono dietro l'angolo. Argomenti calcioscommesse Leggi i commenti I commenti dei lettori 
