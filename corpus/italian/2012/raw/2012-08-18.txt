CHOMUTOV - E' un'Italia diversa dalla prima, quella che vince (63-53) il suo secondo impegno nelle qualificazioni agli Europei: la Repubblica Ceca non è il pessimo Portogallo, ci aspetta in casa sua per giocarsi chance di secondo posto e parte col piglio giusto. Ma alla fine gli azzurri passano, pure se brutti e sporchi. Tirano appena col 38%, sbagliano una valanga di liberi (8, su 19), hanno un -7 tre perse e recuperate. Ma controllano i rimbalzi, lasciano alla squadra di casa appena 18 punti nei due quarti centrali e dopo due turni, concedendo di media 49 punti alle avversarie, fanno capire dove hanno deciso di costruire la qualificazione a Slovenia 2013. E la vittoria in terra ceka è una tassello fondamentale, perché di fatto ce la mette alle spalle alla vigilia della sfida per il primato con i turchi. Primo quarto  - Pianigiani conferma il quintetto del debutto (Cinciarini, Aradori, Datome, Mancinelli, Cusin) ma l'approccio azzurro è molle come quello dei portoghesi di tre giorni prima. Due ferri di Aradori, ma ci possono stare, molto meno le praterie lasciate all'amatissima transizione dei ceki, che affondano la lama nonostante l'assenza di Welsch, uno dei pezzi migliori. Timeout inevitabile dopo quattro minuti (Italia sotto 4-10). Gli azzurri concedono troppi rimbalzi in attacco, ed è l'altro peccato capitale. Il primo a ricordarsi cosa bisogna fare è Cinciarini, con due rimbalzi offensivi ed un canestro con libero aggiuntivo. A metà frazione arriva il momento di Hackett ma soprattutto di Danilo Gallinari. Aradori (top scorer coi portoghesi) si sblocca con un'altra azione da 2+1, e gli azzurri, pur bruttini (33% al tiro), tornano in scia (10-12). La tripla concessa amabilmente a Barton lancia di nuovo in fuga i ceki (10-17), ma subito dopo c'è il primo guizzo di Gallinari e Aradori sa farsi valere pure in post-basso. Due liberi di Chiotti per il -1, confortante visto l'andazzo, pure se Hruban trova sulla sirena l'invenzione per il +3 (19-16). Ma poteva andar peggio. Secondo quarto  - La tripla di Mancinelli, su assist di Gallinari, vale la prima parità a quota 19, altra grande circolazione per il sorpasso sulla tripla di Hackett, stavolta (20-19). Pianigiani chiede la zona ed il primo attacco ceko è un airball. Serve il timeout, l'Italia prende fiducia, segna con Chiotti. Gallinari crea spazi e vuole creare per gli altri, se poi sbagliano va lui al rimbalzo per il +5 (26-21 al 14'). Con la zona l'Italia puntella meglio anche l'area a rimbalzo, dove Cusin fa buona guardia; ma in attacco si ferma, con tre perse in sei azioni senza produrre alcunché, consentendo ai ceki di sforbiciare parte del passivo. Una grande stoppata di Cusin (la terza) consente a Cavaliero, new entry, la tripla senza coscienza che interrompe la rottura. Hackett ci mette il fisico per prendersi uno sfondamento, l'Italia spreca molto ma Cinciarini di nuovo dà la scossa per il massimo vantaggio (31-23). Altro timeout per i ceki, che hanno costruito appena due canestri in otto minuti. Ed alla ripresa, ennesima azione da 2+1 dell'Italia, stavolta protagonista Datome (33-23) pure se poi fallisce l'aggiuntivo. Zona anche dei ceki, per vedere l'effetto che fa, e pure Pianigiani è costretto al ripasso. L'ultimo attacco prima della sirena non è fluido, ma il vantaggio c'è (35-29) e per come era iniziata è di conforto. La difesa è salita di tono (cancellando il temuto Satoransky, 1/12) e, se tiene, gli azzurri si possono concedere anche l'attacco ondivago. Terzo quarto  - L'avvio è angosciante, 0-0 nei primi 3'50", vedendo pure due liberi sul ferro di Gallinari (1/4). Ma non segnano neanche i ceki, insomma c'è meno da giocare ed il +6 resta puntellato. Gallinari perfora per la prima volta il canestro avversario (38-29) dall'arco, Cinciarini (play da 8 rimbalzi, il migliore) e Chiotti lottano con efficacia, Gallinari torna in lunetta per combattere il male di serata ma neanche stavolta fa doppietta: un punto, lui a 10, come il vantaggio azzurro (39-29). Un attimo prima che Benda trovi il primo canestro ceko nel quarto, dopo 5'30". Bravo Cinciarini ad attaccare l'area ma è l'unico che lo fa, Pianigiani vuole movimento da tutti ma vede tiri creati fuori ritmo. Ci salviamo con aggressività al rimbalzo ed un assist di Mancinelli per il canestro di Chiotti (alla fine a 10, sugli scarichi). Hackett conquista due volte consecutive la lunetta, ne esce pure lui con ossa acciaccate (2/4) ed è peccato, con gli azzurri a +11 (massimo vantaggio) ma che potrebbero essere già in controllo se quel 9/17 ai liberi non fosse vero. Avanti solo di 7, in un quarto avarissimo di emozioni (9-8 il parziale), non è ancora finita. Ultimo quarto  - Subito due stoppate di Gallinari (che aggiunge 7 rimbalzi e 3 assist), in fondo all'Italia che conduce di sette potrebbe bastare difendere come nel terzo quarto e segnare un canestro, per vincerla... Bella cosa di Datome, Gallinari crea per Cusin che schiaccia (48-38). Segue altra pausa offensiva, segnano Jelinek e Barton, ed Houska sbaglia la tripla del -3. E' il momento più difficile. Hackett ci mette il fisico per ridare ossigeno (50-42), Gallinari sorveglia il tabellone, Mancinelli gli chiede aiuto, e lo trova, per il nuovo +10 attorno alla metà della frazione. Gallinari ha la faccia di uno che si diverte, recupera, corre il campo e finisce col canestro del 54-44. Cavaliero ha gambe buone e voglia per fermare Jelinek (3/12) è il momento di mettere le mani sulla partita quando si è entrati negli ultimi 4' e lo stesso Cavaliero infila il siluro del +13. E' Hackett che scaccia via gli ultimi patemi, con un grande recupero e poi il pallone giusto per Chiotti. I ceki cacciano l'uomo per fermare il cronometro, ma non basta per fermare il volo degli azzurri. Che martedì, di nuovo a Sassari, ospitano la Turchia per dare ancora più sostanza al suo primato. Repubblica Ceca-Italia 53-63 (19-16; 29-35; 37-44) Repubblica Ceca: Benda 10, Balvin 2, Pumprla 4, Hruban 3, Satoransky 4,  Carnecky, Barton 5, Jelinek 9, Kudlacek, Svrdlik 2, Houska 14. N. e. Licartovsky. Italia : Cavaliero 6, Mancinelli 4, Gallinari 13, Poeta, Cusin 4, Datome 6, Gigli, Cinciarini 8, Hackett 9, Chiotti 10, Aradori 3. Ne Vitali. Note  - Tiri da 2: R. Cec 20/47; Ita 20/48. Tiri da 3: R. Cec 1/14; Ita 4/15. Tiri liberi: R. Cec 10/16; Ita 11/19. Rimbalzi: R. Cec 38; Ita 47. Massimo vantaggio Italia: +13 (57-44 al 37'). Massimo svantaggio: -7 (10-17 all'8'). Altro risultato: Turchia-Bielorussia 77-74. Riposava: Portogallo. Classifica: Italia (2-0) 4; Turchia (1-0), Repubblica Ceca (1-1) 2; Portogallo (0-1), Bielorussia (0-2) 0. Prossimo turno (21/8): Italia-Turchia; Portogallo-Repubblica Ceca. Riposa: Bielorussia. Leggi i commenti I commenti dei lettori 
CASTELLAMARE DI STABIA  -  Dischetto rosso per la Sampdoria che esce subito dalla Coppa Italia dopo aver perso per 5 a 4 ai rigori. La squadra di Ferrara parte in maniera baldanzosa, ma, complice forse il caldo asfissiante, trentacinque gradi e forte umidità, si spegne quasi subito. Giusto il tempo di vedere un tiro potente di Estigarribia (schierato regolarmente dopo che nel pomeriggio è arrivato il transfer) deviato in corner da Seculin e una buona opportunità sprecata da Pozzi al 14', quando non arriva alla deviazione di testa su un'interessante punizione battuta da Krsticic. Sono due fiammate che farebbero presagire una gara d'attacco e invece da quel momento in poi, almeno sino all'intervallo, a menare la danza sono i padroni di casa, sorretti da un pubblico che non ha dimenticato la sconfitta per due a uno patita a maggio e vorrebbe dai propri beniamini una prestigiosa vendetta sportiva. La prima avvisaglia di una serata complicata arriva al 15', con un diagonale di Mezzavilla respinto a pugni da Romero. Più pericolosa ancora è l'azione del 30' con Bruno che s'invola verso la porta e Gastaldello è costretto a rincorrerlo. Buon per la Sampdoria che il capitano ha sufficiente esperienza: anziché tentare l'intervento, con il rischio di un fallo e un'espulsione da ultimo uomo, temporeggia, chiude lo spazio e alla fine riesce a sventare la minaccia. Il difensore merita i complimenti, ma vengono i brividi nel pensare che fra qualche settimana al posto della punta della Juve Stabia potrebbe esserci un pericoloso attaccante di serie A, senz'altro più deciso e smaliziato. Il tempo che manca all'intervallo viene impegnato con attacchi sterili dai padroni di casa, mentre la Sampdoria trova il tempo di recriminare per un contatto di Baldanzeddu con Costa. Il difensore, lanciato da Estigarribia, si era inserito bene, va giù, ma per l'arbitro Celi non ci sono gli estremi per la massima punizione. La riflessione di metà partita parla di una Sampdoria piatta, senza guizzi e con rare accelerazioni. Ferrara insiste sul 433, ma non sembra avere gli interpreti giusti per farlo, soprattutto ora che manca Eder. I due esterni, ieri Krsticic ed Estigarribia, sorreggono poco la manovra d'attacco, il centrocampo fatica a farli partire e in più ci sono Pozzi che non sembra trovarsi molto a proprio agio con questo modulo e Maxi Lopez che è decisamente in ritardo di condizione. E' assolutamente presto per i processi, il calcio d'agosto, soprattutto quando fa così caldo, è falso e taglia le gambe, ma certo in prospettiva serie A un deciso salto di qualità (oltre ad un paio d'innesti di qualità) è quanto mai necessario. Anche perché, se possibile, il volto offerto nella ripresa è ancora peggiore. Continua ad attaccare la Juve Stabia, per fortuna dei blucerchiati raramente in maniera pericolosa. Solo al 27' Romero deve faticare per salvare in angolo su Jidayi. Quando però al 37' la frittata sembra fatta, e solo la bandierina alzata del guardalinee nega a Bruno, peraltro in netto fuorigioco, la gioia del gol dopo un perentorio colpo di testa, la Sampdoria improvvisamente si sveglia. O meglio si sveglia Maxi Lopez, sonnacchioso sino a quel momento. Semina il panico nella difesa avversaria, scarta tre uomini e infila Seculin. E' il 38', la gara dovrebbe essere nel congelatore, e invece la Juve Stabia con un sussulto d'orgoglio la raddrizza al 45' con Danilevicius, che gira al volo un cross di Jidayi. Si va ai supplementari. Gastaldello fa crac, problema muscolare alla coscia destra, a rischio la prima di campionato. Nemmeno quelli risolvono. L'urlo liberatorio dopo l'errore dal dischetto di Maxi Lopez è della Juve Stabia con la rete ancora di Danilevicius. 

Il Genoa fallisce il primo obiettivo della stagione. Con il Verona che fa la serie B, va subito fuori dalla Coppa Italia ai rigori (5 a 2 il risultato finale), dopo l'uno a uno dei tempi regolamentari e dei supplementari. Jankovic sbaglia il primo centrato il palo, Immobile fa ancora peggio calciando abbondantemente fuori. Così l'unico a segnare è Canini e siccome il Verona dal dischetto fa 4 su 4, Gilardino e Granqvist non vanno nemmeno al tiro. Intanto continua ad imperversare il mercato, la rosa del Genoa è infatti ancora lontana da un suo assetto definitivo. Lungo l'asse Milano-Genova qualcosa sicuramente succederà e in rossoblù potrebbe tornare Sthepan El Shaarawy, fresco di debutto in Nazionale. Si sta lavorando ai dettagli, la formula dovrebbe essere quella del prestito e Kucka (lui pure, almeno inizialmente, in prestito) la contropartita. Il ritorno di El Shaaravy, ceduto per 25 milioni (15 cash +  il cartellino di Merkel) conferma la capacità di Preziosi nel fare il mercato. A vendere e a comprare è inarrivabile. Poi, però, in questo tourbillon di arrivi e partenze, occorre trovare un allenatore che alla squadra sappia dare un'anima e questo per De Canio si annuncia come il compito più difficile. Le trattative in spiaggia a Forte dei Marmi tra Preziosi e Galliani hanno coinvolto anche altri giocatori, ma tutto sembra essere rimasto a livello di intenzioni. Per esempio Mesbah, il laterale sinistro argentino che De Canio aveva a Lecce e che nel Milan, nonostante un contratto sino al 2016, non sembra avere troppo spazio. E anche De Sciglio, il diciannovenne difensore di destra che Prandelli ha voluto convocare in azzurro per l'amichevole con l'Inghilterra. E il Milan ha sondato il terreno per il regista ungherese Tozser. Ma è una trattativa clamorosa alla quale si è lavorato a lungo sott'acqua e che a un certo punto sembrava anche potesse andare in porto: Cassano al Genoa e Gilardino al Milan. C'è un solo giocatore davvero nuovo, Canini, nell'undici che inizialmente va in campo nella partita che segna il debutto stagionale del nuovo Genoa davanti al suo pubblico. De Canio tiene in panchina tutti i nazionali che di fatto nell'ultima settimana non si sono allenati con il gruppo. A sorpresa c'è Antonelli che giovedì a Carrara aveva mostrato confortanti segnali di ripresa e che al quale l'allenatore chiede subito una riprova. Antonelli, in campo per 65', gioca con buona autorevolezza e questo allontana ancora di più l'ipotesi Mesbah. La partenza del Genoa non è brillante, la squadra rossoblù fatica a giocare senza palla e la manovra è scontata e prevedibile. Così l'unico lampo è di Gilardino che di testa, sul lancio di Merkel, non angola però abbastanza la conclusione e Rafael in tutto riesce a salvarsi. E trema il Genoa intorno alla mezzora quando il Verona si costruisce tre palle gol in rapida successione. Giorginho, smarcato da Martinho, a sua volta innescato da un errore di Mesto, solo davanti a Frey tira clamorosamente fuori. Subito dopo il portiere genoano si salva di piede su Bjelanovic, lui pure arrivato tutto solo davanti al portiere. E sul corner sempre Bjelanovic può saltare indisturbato in terzo tempo, ma il suo colpo di testa non trova però lo specchio della porta. Dalla grande paura al gol. Punizione bomba di Jankovic, la palla passa tra una selva di gambe e trova la deviazione vincente di Gilardino. Nella ripresa il Genoa si ripresenta in campo con Granqvist al posto di Merkel (Mesto si alza a centrocampo), ma al 20' arriva la doccia fredda del pareggio del Verona. Cross di Gomez dal fondo, Frey resta inchiodato sulla linea, e Bjelanovic di testa, da pochi passi, non può sbagliare. Il Genoa accusa il colpo, la squadra rossoblù sparisce dal campo e al 25' un gol di Gomez (erroraccio di Granqvist che va a vuoto) è annullato per fuorigioco. Nemmeno Immobile (per Biondini) evita i supplementari. E ai rigori si va anche perché Banti al 115' ignora un clamoroso fallo in piena area di Maietta su Gilardino. Genoa (4-3-3): Frey  -  Mesto, Tomovic, Canini, Antonelli  -  Biondini (31' st Immobile), Seymour, Merkel (1' st Granqvist) - Rossi, Gilardino, Jankovic. Verona (4-3-3):  Rafael  -  Crespo, Maietta, Moras, Albertazzi (9' st Hallfredsson)  -  Giorginho, Bacinovic, Martinho  -  Gomez, Bjelanovic (11' p. t. s. Laner), Grossi. Arbitro: Banti di Livorno. Reti: 32' pt Gilardino, 20' st Bjelanovic. Note: ammoniti Antonelli, Biondini, Moretti, Gilardino, Bacinovic, Albertazzi, Grossi e Maietta. Spettatori 8.195, incasso euro 90.266 
Pietro Sibello in rimonta strepitosa, è ottimo quinto al Campionato Nazionale Open. E ora sotto con il Mondiale Moth dei prossimi giorni! Termina dopo cinque prove il campionato nazionale open Moth. Campione del Garda sta vivendo un'altra settimana internazionale con  lo skiff volante e alcuni bei nomi dell'olimpiade appena conclusa. Due giorni di regate per prepararsi all'appuntamento mondiale che andrà in scena a partire da lunedì 20. Da domani i centoventi competitor avranno ancora 48 ore per le ultime regolazioni, per prendere dimestichezza con il complicatissimo scafo o per riprendere contatto con i propri muscoli, come Pietro Sibello, l'atleta del Gruppo Sportivo Fiamme Gialle, che ha deciso di misurarsi con la "farfalla gigante". Tre metri di lunghezza per un'apertura alare di due metri e mezzo con i foil a far volare e i mille segreti per attivarli e renderli performanti. E Pietro Sibello a capire in pochi giorni come funziona il giochino. Al termine delle due giornate è quinto nella classifica degli italiani con prestazioni in crescita. Nella prima fase di campionato, organizzato dal Vela Club Campione in collaborazione con la Classe Italiana, ha finalmente potuto provare in gara, per puro divertimento, la barca che gli strizzava l'occhio da qualche tempo, mettendo a segno due prestazioni da metà classifica, ma i margini di miglioramento erano evidenti. Oggi, nelle tre prove con vento leggero, ha fatto vedere che, con un allenamento di cinque giorni, è riuscito ad emergere. Nella prima manche parte bene, gira ancora meglio la boa al vento, ma quando l'aria cala e lo scafo tocca l'acqua la pompata non è così vigorosa e la metà classifica è ancora sua. Sulla seconda prova preferiremmo non riferire se non che oggi è venerdì 17 e qualcosa vorrà dire. L'ultima frazione di gara invece è quella che mette nuova adrenalina addosso. Buona la partenza, un passo decisamente diverso e un piazzamento al diciannovesimo posto centra l'obiettivo di stare dentro i venti. La stanchezza è tanta ora perché il Moth è una barca faticosa. Divertente ma faticosa. Anche se la soddisfazione aiuta a dimenticare le gambe indolenzite. Adesso si pensa al Mondiale ancora senza troppe pretese o false illusioni perché questa esperienza era e resterà un'occasione imperdibile per provare a far volare un altro skiff. Appuntamento, dunque, domenica pomeriggio con la practice race, mentre da lunedì inizieranno le prove valide per decretare il campione del mondo Moth 2012. Leggi i commenti I commenti dei lettori 
ROMA - A sette giorni dall'inizio del campionato di Serie A, dodici compagini nella massima categoria debuttano in Coppa Italia e, di queste, due salutano: si tratta delle due genovesi, che lasciano la seconda competizione nazionale dopo i calci di rigore. Contro il Verona, il Genoa non riesce nemmeno a far valere il fattore campo, nella prima sfida giocata a Marassi dopo la squalifica del campo, dovuta alla sospensione della gara contro il Siena. Il Grifone passa in vantaggio con Jankovic ma al Verona basta il gol dell'ex Bjelanovic per portare la gara all'overtime: il Genoa domina ma non riesce a sfondare la linea gialloblù, per poi arrendersi dal dischetto. Stessa sorte tocca alla Samp di Ciro Ferrara a Castellammare di Stabia. I blucerchiati trovano il gol con Maxi Lopez nel finale del primo tempo ma si fanno raggiungere da Danilevicius al 2' di recupero. Al 'Mentì l'equilibrio permane fino all'epilogo ai calci di rigore, dove sono i campani ad esultare. BIANCHI E MICCOLI, USATO GARANTITO - Il menu dell'Olimpico di Torino offre tante emozioni e sei gol agli spettatori della gara tra i granata e il Lecce: la differenza tra le due squadre la fa il solito Rolando Bianchi, la cui doppietta nel secondo tempo risulta decisiva per il 4-2 finale; va detto che il Toro era già sul 2-0 al quarto d'ora (rete di Sgrigna e autogol di Ferrario), ma i salentini hanno saputo rimanere in partita con il penalty trasformato da Jeda e con la rete di Corvia, arrivata a 'spezzarè l'uno-due di Bianchi per il provvisorio 3-2. Gli uomini di Ventura aspettano ora la vincente tra Siena e Vicenza. Anche il Palermo mette in copertina la sua bandiera, Fabrizio Miccoli, le cui due reti portano per due volte in vantaggio i rosanero contro la Cremonese (di Le Noci il momentaneo 1-1): il 3-1 finale è firmato da Ilicic, pronto a riprendersi un posto da protagonista con la maglia dei siciliani. FIORENTINA SCIUPONA, BENE IL CHIEVO - Le prime due squadre a staccare il biglietto per il quarto turno sono Fiorentina e Chievo, impegnate nel tardo pomeriggio: i viola sprecano tanto ma riescono ad avere la meglio sul Novara, con le firme di Ljajic al 43' e Pasqual al 54'. Proprio Pasqual si consola così nella giornata in cui Montella ha ufficializzato la scelta di dare a Stevan Jovetic, invece che al veterano esterno viola, la fascia di capitano. Il Chievo fa un sol boccone dell'Ascoli, regolato con un secco 4-0, risultato che conferma l'ottimo stato di forma dei gialloblù in questo mese di agosto: trascinatore è il francese Thereau, autore di una doppietta (5' e 27'), inframmezzata dal gol al 10' di capitan Pellissier. Arrotonda il bottino clivense David Di Michele, al minuto 52'. CAGLIARI E PESCARA DI MISURA - Soffre fino all'ultimo respiro il Cagliari che, a Trieste, trova il gol-qualificazione contro lo Spezia solo al 92' con Larrivey, dopo essere passato in vantaggio al 23' con Pinilla ed essersi fatto raggiungere al 68' da Di Gennaro, su calcio di rigore. Non ha vita facile neanche il Pescara, avversario designato dei rossoblù per il quarto turno, che non va oltre l'1-0 su un coriaceo Carpi (rete di Abbruscato al 39'). Non vanno oltre il successo per 1-0 anche il Catania (contro il Sassuolo decide Gomez, ben imbeccato da un ispirato Barrientos) e Cittadella (al 94' la punizione di Di Roberto che stende la Ternana): etnei e veneti si troveranno di fronte nel quarto turno, per giocarsi un posto tra le top 16. TAIDER PROTAGONISTA A BOLOGNA - Sarà interessante la gara tra Bologna e Livorno, che hanno eliminato rispettivamente Varese e Perugia. Più duro l'impegno degli emiliani, contro la recente finalista dei playoff di Serie B. I rossoblù ringraziano l'ottima vena di Taider, in gol al 53' e al 72', mentre i lombardi provano a ravvivare il finale con l'illusorio 2-1 firmato Momenté al minuto 82. Soffre solo un tempo il Livorno, che va sotto prima dell'intervallo per un penalty trasformato da Clemente. Nella ripresa, la reazione labronica è perentoria, con le doppiette di Siligardi e Dionisi a chiudere la pratica con un netto 4-1. UN'ATALANTA FORMATO MAXI - Spettacolo al Dino Manuzzi di Cesena, dove i bianconeri vanno in vantaggio sul Crotone al 16' con Succi, per poi farsi superare nel finale di tempo (autorete di Iori e rete di Ciano). La reazione romagnola nella ripresa (Graffiedi al 5' e D'Alessandro al 39') vale agli uomini di Nicola Campedelli il biglietto per Bergamo, dove il Cesena se la vedrà con l'Atalanta (2-0 al Padova). Per gli orobici, il protagonista della serata è Maxi Moralez, assistman prezioso sul devastante uno due firmato Bonaventura al 23' e Brivio al 29'. REGGINA, FINALE DA URLO - Oltre a quelle delle due genovesi, va all'overtime anche la gara tra Modena e Reggina ma, al Braglia, i supplementari sono tutt'altra storia rispetto ai primi 90': Comi e Ardemagni avevano deciso l'1-1 dei tempi regolamentari, ma gli amaranto sfoderano il meglio del repertorio quando la gara si protrae. Barillà, Fischnaller e due volte viola fisseranno il definitivo, e severo 1-5 che vale l'eliminazione per la squadra di Dario Marcolin. TERZO TURNO Palermo-Cremonese 3-1 Genoa-Hellas Verona 2-5 dcr (1-1 dts) Bologna-Varese 2-1 Livorno-Perugia 4-1 Atalanta-Padova 2-0 Cesena-Crotone 3-2 Fiorentina-Novara 2-0 Juve Stabia-Sampdoria 5-4 dcr (1-1 dts) Siena-Vicenza (domenica 19/08) Torino-Lecce 4-2 Catania-Sassuolo 1-0 Cittadella-Ternana 1-0 Chievo-Ascoli 4-0 Modena-Reggina 1-5 dts (1-1 al 90') Cagliari-Spezia 2-1 Pescara-Carpi 1-0 QUARTO TURNO (28/11/2012) (tra parentesi l'avversaria che toccherà alla vincente di ogni sfida, agli ottavi di finale) Palermo-Verona (Inter) Bologna-Livorno (Napoli) Atalanta-Cesena (Roma) Fiorentina-Juve Stabia (Udinese) (Vincente Siena-Vicenza)-Torino (Lazio) Catania-Cittadella (Parma) Chievo-Reggina (Milan) Cagliari-Pescara(Juventus) Leggi i commenti I commenti dei lettori 
LOCARNO - Inter in forma europea. A pochi giorni dall'inizio del campionato e del turno inEuropa League contro il Vaslui, i nerazzurri battono in scioltezza a Locarno i tunisini del Bizertin con un netto 3-0. Andrea Stramaccioni ha messo in campo Castellazzi fra i pali, Maicon a destra con Nagatomo a sinistra. Centrali Silvestre e Juan Jesus. A centrocampo Zanetti, Cambiasso e Mudingayi. In campo Sneijder e Coutinho. Unica punta Palacio. A sbloccare il risultato ci ha pensato Cambiasso al 14' del primo tempo che ha festeggiato alla grande il suo 32/o compleanno. Quindi è salito al ruolo di protagonista della serata Rodrigo Palacio, autore di una doppietta al 31' del primo tempo e al 18' del secondo tempo. Convincente anche Sneijder che ha servito l'assist del secondo gol nerazzurro e si è mosso molto. Bene anche Maicon, e soddisfazione per parecchi giovani che hanno potuto mettersi in mostra. Stramaccioni ha dato questa opportunità a Acampora, a Bianchetti, a Benassi, a Livaja. L'Inter è sembrata in forma, giocando meglio i primi 45 minuti e calando lievemente nel secondo tempo. Nel complesso la partita è stata piacevole, con buoni spunti, interessanti fraseggi. Ora si fa sul serio, il 23 agosto ci sono i romeni del Vaslui. Leggi i commenti I commenti dei lettori 
