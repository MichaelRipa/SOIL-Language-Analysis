VERONA  - L'Hellas non manca l'appuntamento con la vittoria col Cittadella, importante perché consente agli scaligeri di scavalcare Sassuolo e Pescara e piazzarsi momentaneamente al secondo posto del campionato cadetto, aspettando di vedere cosa faranno le rivali, impegnate sabato rispettivamente a Grosseto ed in casa contro il Bari. Non c'è gara al Bentegodi, perché gli uomini di Mandorlini fanno subito la voce grossa, mentre gli ospiti non sembrano credere mai in un risultato positivo, nemmeno dopo l'autorete che ha parzialmente riaperto il match nella ripresa. ALLA MEZZ'ORA E' GIA' 2-0 - Il Verona fa capire subito che aria tira: dopo neanche sette minuti di gioco, Cordaz è costretto ad un grande intervento d'istinto sulla conclusione in spaccata di Ferrari; non può nulla il portiere del Cittadella al quarto d'ora di gioco quando Tachsidis, spalle alla porta al limite dell'area, si gira e fa partire un sinistro che va ad insaccarsi nell'angolino. La reazione degli ospiti è tutta nel tiro di Busellato, un minuto dopo l'1-0, sul quale Rafael è costretto all'unica vera parata del suo match. Alla mezz'ora è Juanito Gomez a pescare il coniglio dal cilindro, con un bel sinistro a giro sul quale Cordaz non può nulla. I gialloblù proveranno a chiudere il conto prima dell'intervallo ma Ferrari spedisce a lato di pochissimo con un insidioso tiro da fuori area. TRIPLETTA PER GOMEZ - La ripresa si apre ancora nel segno del numero 9 scaligero che, come nel primo tempo, spara addosso a Cordaz a un passo dalla linea di porta. Al 56' è ancora protagonista Ferrari, che si vede annullare un eurogol per un precedente fallo subito dal suo compagno Gomez; sugli sviluppi del calcio di punizione, arriva comunque il meritato gol del 3-0, messo a segno ancora dall'argentino, bravo ad intercettare il pallone vagante in area e a scaraventarlo in rete. Pochi minuti dopo, Gomez sfiorerà la tripletta con una rasoiata che sfiora il palo. Quando la partita sembra ormai chiusa, la sfortunata autorete di Abbate sembra riaprire i giochi in favore del Cittadella, che però non ha la forza di mettere davvero in difficoltà il Verona. Il gol del 3-2 arriverà solo al 95', quando Di Nardo insacca di testa sul cross da destra di Carrà, proprio un attimo prima che Nasca fischi la fine delle ostilità. È un gol che fa infuriare Mandorlini ma non fa male ai gialloblù che, almeno per una notte, sente la Serie A più vicina. VERONA-CITTADELLA 3-2 VERONA (4-3-3): Rafael, Abbate, Mareco, Maietta, Pugliese, Jorginho, Tachtsidis, Hallfredsson (21'pt Russo), Berrettoni (22'st D'Alessandro), Ferrari (37'st Pichlmann), Gomez. In panchina: Frattali, Ceccarelli, Galli, Bjelanovic. Allenatore: Mandorlini. CITTADELLA (4-3-3): Cordaz, Ciancio, Gasparetto (5'pt Gorini), Pellizzer, Marchesan, Schiavon, Busellato, Paolucci (30'st Carra), Di Roberto (14'st Vitofrancesco), Di Carmine, Di Nard. In panchina: Pierobon, Branzani, Maah, De Vito. Allenatore: Foscarini ARBITRO: Nusco di Bari RETI: 15' pt Tachtsidis, 30' pt, 11' st Gomez, 27'st Abbate (autogol), 50' st Di Nardo. NOTE: Serata mite, terreno in buone condizioni. Ammoniti: Schiavon, Marchesan. Angoli: 5-3 per il Verona. Recuperi: 2',4'. Leggi i commenti I commenti dei lettori 
"Un padre che regala un'auto a un figlio e non gli regala - potendo - un corso di guida  commette un grave errore". Così il presidente dell'Aci Angelo Sticchi Damiani oggi ha presentato il report del Sara Safe Factor, il progetto di educazione stradale  - ideato e portato avanti da Sara Assicurazioni in collaborazione con ACI, ACI Sport e SEAT - per gli studenti in età da patente di una trentina di città italiane grandi e medio-grandi. "Dobbiamo fare qualcosa per avvicinare i giovani alla sicurezza - ha poi continuato Damiani - e se il messaggio che le regole vanno rispettate arriva dallo sport arriva più forte ai giovani". Difficile dargli torto perché questo singolare tour di sicurezza stradale ha raccolto l'adesione di oltre 8.000 ragazzi neopatentati nel 2011, per un totale di quasi 30.000 i ragazzi coinvolti nel Sara Safe Factor dal 2005 ad oggi. "Agli incontri nelle scuole e ai Test Drive, svolti in 14 città italiane con le Ibiza messe a disposizione da SEAT - spiegano gli organizzatori della campagna - hanno partecipato i piloti professionisti Valentina Albanese e Andrea Montermini, che hanno portato la loro diretta esperienza, fatta di regole precise e dell'utilizzo di sistemi per la sicurezza personale sia in gara sia su strada. Attraverso semplici prove pratiche eseguite in aree attrezzate i ragazzi hanno avuto la possibilità di apprendere in situazioni totalmente controllate l'importanza di una guida corretta e responsabile. Venerdì 30 marzo 2012 presso il Centro ACI Sara di Vallelunga si è conclusa l'8a edizione del Sara Safe Factor. La giornata è stata dedicata alla premiazione dei 50 migliori classificati del concorso on line sulla sicurezza stradale: in pista, a bordo delle Ibiza fornite da SEAT, hanno avuto l'opportunità di frequentare il corso di guida sicura con gli istruttori qualificati del Centro ACI Sara e sono diventati Soci ACI grazie alle Tessere ACI Okkei consegnate al termine del corso. Un superfortunato estratto a sorte ha vinto una SEAT Ibiza". "Per Sara, la sicurezza stradale comporta da sempre un impegno di prima grandezza." Ha detto l'Avv. Alessi, Presidente di Sara Assicurazioni "Anzitutto per il suo alto valore etico. In secondo luogo perché, a ben riflettere, è certamente il sistema più conveniente e più nobile per ridurre il costo delle assicurazioni; tema sul quale c'è un forte dibattito nel nostro Paese. Con questi punti di riferimento ci siamo mossi e ci moviamo per far capire ai giovani quanto è importante il rispetto delle regole quando si è alla guida di un mezzo. Abbiamo deciso fin dall'inizio di questo nostro esperimento di affidare a dei piloti, che i giovani seguono e ammirano, proprio il compito di insegnare l'educazione stradale. I risultati sono molto incoraggianti e ci spingono a continuare la nostra iniziativa, adeguandola costantemente agli stili di vita e al linguaggio dei ragazzi e delle ragazze del nostro tempo". "Siamo molto soddisfatti per i successi ottenuti nel corso del 2011" dichiara Marco Brachini, Direttore Marketing Sara Assicurazioni. "Questa edizione è stata ancora più significativa, anche grazie ad una presenza sempre più attiva su Facebook con la pagina Sara Safe Factor, dedicata alla sicurezza stradale. Un modo innovativo per parlare ai giovani di guida sicura usando il loro linguaggio. In pochi mesi si sono iscritti alla pagina quasi 8.000 ragazzi, di cui una buona percentuale ha giocato al game on line sulla guida sicura. E' un progetto che portiamo avanti ormai 8 anni" conclude Brachini "ci crediamo molto ed è già partita l'edizione 2012, che prevede anche un nuovo gioco on line e un nuovo concorso.  " "Il luogo comune sui piloti sportivi  -  spiega Valentina Albanese  -  è che amiamo il rischio e non abbiamo regole. Non è vero. La sicurezza e la prudenza sono parte integrante del nostro lavoro. In pista, come sulla strada, di regole ce ne sono ed è vitale per noi rispettarle". "Ai giovani vorrei raccomandare massima prudenza. Anche se le auto di ultima generazione hanno migliorato i parametri di sicurezza, siamo noi alla guida, sta in primo luogo a noi rispettare la nostra vita e quella altrui". 
Come sentirsi tutti piloti, partecipando a una vera "series" di corse, senza spendere una cifra esorbitante. E' la formula proposta da Peugeot con la "RCZ Racing Cup Italia 2012" che si svolgerà nell'ambito del campionato italiano Turismo Endurance (sei appuntamenti, per un totale di 12 gare), con una speciale classifica dedicata. Una vera auto da competizione che si è imposta nella propria categoria alle ultime due edizioni dell'impegnativa 24 Ore del Nürburgring e che viene proposta al pubblico al prezzo di 54.900 euro + Iva in configurazione "ready-to-race". Insomma come avvenuto in campo rallystico, dove Peugeot Sport da oltre 30 anni organizza i suoi trofei promozionali che hanno permesso a tanti appassionati di debuttare nel mondo dei rally (e il sei volte iridato Paolo Andreucci proviene proprio da quella "scuola"), la formula si ripropone ora anche in pista. Il modello che debutterà nella RCZ Racing Cup Italia è stato curato e messo a punto dal reparto corse di Peugeot Sport e mantiene la stessa linea aggressiva del modello di serie. Il look corsaiolo è caratterizzato dalla forma aerodinamica dei retrovisori dall'esclusiva livrea colorata, dall'ampio alettone posteriore regolabile, dai cerchi Speedline da 18 pollici con pneumatici della misura 245/645. Ma per guadagnare i 50 cavalli di potenza in più, necessari per offrire il brivido della vera competizione in pista, i tecnici del reparto corse hanno lavorato sul motore quattro cilindri di 1.600cc  turbo ad iniezione diretta, utilizzando pistoni e bielle specifiche per le competizioni e una nuova centralina di gestione Magneti Marelli con sistema di acquisizione dati. La sportività della vettura, che pesa 250 chili in meno della RCZ stradale da cui deriva, è poi completata da altri specifici dettagli, come sottolineano al quartier generale del marchio: "Come sulle moderne vetture da competizione, il cambio (che integra un differenziale autobloccante a slittamento limitato) è un elettroattuato sequenziale con paddle al volante: l'inserimento delle sei marce è gestito da un'apposita centralina elettronica che rende superfluo l'uso della frizione se non in partenza. Invariato lo schema delle sospensioni (avantreno del tipo pseudo-McPherson; retrotreno a traversa deformabile) ma gli ammortizzatori sono del tipo racing regolabili messi a punto da Peugeot Sport. Potenziato il sistema frenante, con l'adozione di dischi ventilati da 355 mm e pinze a sei pistoncini anteriormente e di dischi pieni da 290 mm e pinze a pistoncino singolo posteriormente. L'assenza dell'ABS compensata dal ripartitore di frenata regolabile permettere al pilota di gestire le staccate secondo la propria sensibilità". Ecco quindi una vettura pronta per le corse e in grado di regalare tutte le emozioni che solo la pista può offrire senza compromettere la sicurezza. E proprio sul versante della sicurezza la RCZ Racing Cup è equipaggiata con tutti gli elementi indispensabili per l'impiego agonistico, come il robusto roll-bar saldato a gabbia, le cinture di sicurezza a sei punti d'ancoraggio, il sedile monoscocca compatibile con il collare Hans e l'impianto antincendio. (m. r.) 
MILANO - Dopo tre ore si è concluso il consiglio di amministrazione di Premafin chiamato ad approvare il bilancio e a convocare l'assemblea per l'aumento di capitale. Oggi in sede si è riunita tutta la famiglia Ligresti e sono giunti numerosi advisor legali e finanziari. Secondo  le prime indiscrezioni, il consiglio ha fissato il valore della controllata Fonsai a 3,95 euro, un prezzo stimato sulla media delle ultime quotazioni di Borsa. La società sarebbe intenzionata a portare avanti il  piano di ristrutturazione secondo l'ex articolo 67, ovvero senza sottoporsi al vaglio del Tribunale e poi a chiudere la fusione con Unipol. Il prezzo delle azioni Fonsai è tale da non chiedere un aumento di capitale per ricostituire il patrimonio della holding diverso dai 400 milioni di euro, previsti per la fusione con la compagnia bolognese. E' tuttavia un valore ben lontano dagli attuali corsi di Borsa, in quanto la società assicurativa vale un euro per azione. La perdita della Premafin registrata nel bilancio 2011 è di 440,3 milioni di euro. Nel 2010, aveva perso poco più di 100 milioni di euro. L'assemblea per la ricapitalizzazione è stata convocata per il 17 maggio e per il 21 in seconda. Al termine del consiglio, Salvatore Ligresti è uscito accennando un saluto ai cronisti con la mano e anche un sorriso. Dopo di lui è uscita anche la figlia Jonella Ligresti, presidente di Fonsai, mentre, il presidente di Premafin, Giulia Ligresti, è ancora in sede. Secondo quanto ha riferito un consigliere, in riunione non è stata affrontata la vicenda giudiziaria che coinvolge la famiglia. In sede era presente anche l'avvocato Giuseppe Lombardi, uscito prima della fine del consiglio. 
MILANO - Ci ha messo sette mesi a tornare in pubblico, in mezzo malattie, cliniche, recuperi, ma il fragore è d'obbligo. "Ragazzi" dice giulivo alla folla di giornalisti che lo aspetta, "il titolo ce l'avete. Ieri era Emilio Fede, oggi è 'Vasco alla Scala'". Ed è difficile dargli torto, si aggira allegro e generoso nei corridoi del più prestigioso teatro d'Italia, con ai lati del volto due ciuffi tirati su col gel, "a coprire il vuoto in mezzo" dice, "e anche per poter dire che ho un diavolo per capello". FOTO La prima VIDEO L'anteprima su Facebook VIDEO Albachiara abusiva Ha appena assistito alla prova generale del balletto L'altra metà del cielo , coreografie di Martha Clarke, che porta nel tempio della classica le sue canzoni, quelle dedicate alle donne, riarrangiate in maniera sinfonica da Celso Valli e ricantate per l'occasione. C'è anche una piccola drammaturgia, da lui voluta fortemente: "All'inizio avevamo messo le canzoni così, una dopo l'altra, poi ho pensato che mi piaceva di più dargli un senso". E così Albachiara , Silvia , Sally , Susanna , diventano altrettanti personaggi che raccontano quattro diverse fasi della vita di una donna. Un evento, strano, certamente spiazzante per il mondo classico, ma a suo modo coraggioso e, secondo Vasco, un buon modo per uscire dalla crisi degli ultimi mesi. "Sono stato sei mesi dentro una clinica. E per me è stato incredibile. Non avevo mai avuto niente nella vita. Nulla che fosse durato più di due giorni. Non conoscevo la malattia, non credevo che una polmonite durasse un mese, ho passato quattro mesi con gi antibiotici. Pensavo di recuperare più in fretta, ma non avevo energie e prendevo tutte le malattie che passavano, non avevo difese, quindi sono mancato per questo. Però se leggo ancora una volta che sono malato, vado a casa di chi lo ha scritto e lo bastono, così sarà lui a fare la degenza". Accanto a lui Martha Clarke, i responsabili della Scala, le ballerine protagoniste, lo guardano rapiti, loro ancor meno abituati alla sfrontatezza del rock, e anche alla recente vena di sincerità che Vasco sta mostrando in tutto il suo smodato fulgore. Ma com'è sentirsi alla Scala? "Il linguaggio di questo mondo non lo conosco, ma nella prova era troppo basso il volume, mi sono preoccupato, ne ho parlato con Martha che non era molto d'accordo, ma ho ragione io, il volume lo devono alzare, la musica deve essere forte, ma credo che alla fine ci siamo chiariti, il volume lo alzeranno, domani sera alla prima, anzi no, non c'è più, allora martedì sera". Il dubbio viene spontaneo. Alla prima, Vasco ci andrà in smoking? Ma su questo almeno, non vuol dire nulla. Vedremo, sarà una sorpresa. Ma la malattia lo ha cambiato, senza dubbio. "Ho avuto molto tempo per pensare e scoprire un mondo nuovo, la sofferenza e la malattia, però, togliendo questo è stato un periodo bello, in clinica vedevo sempre gente, di solito vivo più da solo, è stato un segnale, prima che succedesse lo avevo detto che mi volevo dimettere da rockstar, e anche la cosa della Scala è un segnale, successa per caso, come sempre, io non capisco mai perché le cose accadono, ho scoperto Fb e dialogo con due milioni di persone, rispondo a tono, e mi piace molto dopo tanti anni in cui non potevo rispondere". Per l'occasione è stato pubblicato anche anche un disco, col titolo L'altra metà del cielo , arrangiamenti sinfonici e Vasco che ricanta le sue migliori canzoni al femminile: "Stavo così così, poi improvvisamente è successo, sono andato in studio e ho cantato benissimo, in un giorno ne ho registrare sei, Celso non ci credeva, così, al primo colpo, poi dopo sono andato in camera e m'è preso un attacco di panico. Mai fatto interpretazioni così belle. Ma attenzione, il disco, non va ascoltato come un disco di Vasco, non ci sono i miei ritmi, va ascoltato come un disco di musica classica". 
ATENE - L'Europa rigetta l'Italia all'ultimo check-point e l'Italia per l'ennesima volta è stata Siena. Con Moss in cattive condizioni e Thornton costretto a guardare dalla frattura alla mano, l'ultimo capitolo della serie con l'Olympiacos è stato però zeppo d'orgoglio. Fino all'ultimo sussulto, creato nell'ultimo minuto e mezzo da Zisis che da solo ha quasi annullato il -8 (61-69) che suonava già da condanna. Lo sono stati molto di più, oltre alle due sconfitte, gli oltre venti rimbalzi strappati in meno dei greci nelle due partite giocate al Pireo; e se il dato dei liberi (48 a 21) può essere figlio di un rispetto eccessivo nei confronti dei padroni di casa, è anche vero che l'energia è quella che poi indirizza i liberi, come i rimbalzi. E qui l'Olympiacos è stato superiore, nessun dubbio. Se poi esiste un modo per complimentarsi dopo una sconfitta, la Montepaschi lo ha sperimentato fino in fondo. Certamente più solida che in gara1 e gara3, laddove vanno trovate le chiavi dell'eliminazione. L'AVVIO - Ivkovic parte con quattro greci ed un quintetto piccolo (Spanouis, Mantzaris, Papanikolau, Printezis) mentre Pianigiani non ha neanche un italiano per rispondere. Semmai c'è un altro greco in campo, Zizis, che fa compagnia ad altri quattro stranieri (McCalebb, Moss, Lavrinovic, Andersen). Nella prima azione l'Olympiacos va a prendersi tre rimbalzi in attacco, il possesso dura quasi un minuto, nel basket è un assedio. Siena non può concederlo. Si schiera presto a zona, sfida i rivali tiro, ma l'Olympiacos cerca sotto Hines che non arriva a due metri ma segna in testa a chi ha pure una decina di centimetri in più, come Lavrinovic. Eppure alla prima sirena, che trova le due sul 21-21, è Siena che recrimina per una palla buttata via quando era solo da buttare nel canestro, trovato solitario Moss vicino a quello avversario. SECONDO QUARTO - Oltre a Rakocevic e Stonerook, chiamati a rimettere in sesto un quintetto che subisce troppo in difesa, in avvio di secondo quarto c'e pure Lechthaler, ultima apparizione in campo lo scorso 21 dicembre. Ma le perse salgono presto a cinque, Siena si dimentica di Printezis sulla rimessa per un facile canestro da sotto; e quelli che Pianigiani prova a pescare dalla panchina sono così disabituati a giocare che sbagliano cose facili: capita pure ad un freddo come Carraretto. Arriva il momento di Andersen, che finalmente reagisce ai maltrattamenti di Hines. Siena tira bene, c'è anche la tripla dell'australiano, il vantaggio sale a 5 punti (33-25) ed è un peccato che la Montepaschi sprechi i tre possessi successivi per allungare ancora, con Rakocevic che dopo un paio di buoni canestri che mette il piede fuori dal campo. I greci escono dall'impasse col solito Hines, che con l'ennesimo rimbalzo in attacco azzera il gap (35-34). All'intervallo Siena è ancora in partita (+1, 39-38) ed è ciò che si voleva. Ma è un peccato l'aver sprecato l'occasione per creare qualche dubbio in più nell'Olympiacos. TERZO QUARTO - Il terzo quarto si apre con la tripla di McCalebb, sarebbe un fattore tattico per condizionare le scelte di Ivkovic. Che però si sente al sicuro quando vede Hines stoppare Andersen e poi avere ancora la lucidità per gettargli addosso il pallone e da lì sul fondo. Siena strappa coi denti di Zisis un +2 e sceglie ancora la zona per provare a difenderlo. Ma i rimbalzi non arrivano, pure se l'Olympiacos grazia fallendo cinque attacchi consecutivi. Lavrinovic mette il jump del +4, McCalebb s'invola per il +6 (42-48 al 25'). E peccato che poco più avanti Moss fallisca la tripla aperta del nuovo +6, pure se Rakocevic ci mette un bel mattonicno sopra (55-50 al 29'). La storia si ripete: Siena è davanti, lavora duro per metter via qualche punto ma di nuovo la sirena trova le contendenti sul 54-55 ed equivale a raccontare un'altra occasiona sprecata. ULTIMO QUARTO - Pagata carissima ad inizio dell'ultimo quarto, quando l'energia dell'Olympiacos emerge, come del resto puntualmente in coda agli atti precedenti. Il parziale a cavallo dei quarti diventa di 11-0 (da 50-55 a 61-55, al 33') ed ora i greci hanno in mano l'inerzia, con Hines che si riaccende, mentre McCalebb e Andersen sbagliano l'impossibile da sotto. Lavrinovic ora si mette a prendere rimbalzi e da quelli lucra anche quattro liberi che riaprono la contesa, entrando negli ultimi cinque minuti (61-59). E quando al lituano s'aggiunge Andersen, ecco i punti della parità (a 61). Ma in tre minuti Spanoulis firmava un pesante 0-8 (69-61). L'ultimo sussulto era di Zisis (69-64 a -1'40") nemico antico quando giocava con l'AEK. Trovava pure il fallo da tre punti, dalla lunetta li metteva tutti, Siena era ancora viva a 60" dalla fine (69-72). Printezis sbagliava la tripla, ma andava a prendersi il rimbalzo sul quale Siena restava a guardare, purtroppo. E Spanoulis completava il percorso netto ai liberi (10/10). Oltre all'Olympiacos al viaggio verso Istanbul s'è aggiunto anche il CSKA, che a Bilbao ha chiuso la pratica (73-71, 3-1 la serie). L'ultima ammessa diventerà nota mercoledì prossimo, quando si giocherà la quinta e decisiva partita tra Panathinaikos e Maccabi. La Grecia è travolta dalla crisi, ma tra i canestri non se ne è accorto nessuno. OYMPIACOS PIREO-MONTEPASCHI SIENA 76-69 (21-21, 38-39, 54-55) Olympiacos: Hines 19, Antic 5, Spanoulis 19, Vasilopoulos ne, Keselj 3, Papadopoulos, Gecevicius ne, Printezis 8, Papanikolaou 4, Mantzaris 3, Sloukas 7, Law 8. Montepaschi: McCalebb 10, Zisis 15, Andersen 15, Rakocevic 11, Carraretto, Thornton ne, Lavrinovic 10, Ress, Lechthaler, Stonerook 3, Aradori ne, Moss 5. Arbitri: Arteaga (Spa), Bulto (Spa), Viator (Fra) . Note  - Arbitri: Arteaga (Spa), Bulto (Spa), Viator (Fra). Tiri da 2: Pireo 20/39; Siena 19/41. Tiri da 3: Pireo 4/22; Siena 7/20. Tiri liberi: Pireo 24/29; Siena 10/12. Rimbalzi: Pireo 39; Siena 34. Spettatori: 12.000. Leggi i commenti I commenti dei lettori 
Per il mercato italiano dell'auto "marzo è un mese orribile". Questa l'anticipazione dell'amministratore delegato della Fiat, Sergio Marchionne, sottolineando che il calo dei volumi "potrebbe oscillare tra il 38 e il 40%. Un calo dovuto non solo al problema dello sciopero delle bisarche ma proprio all'andamento del mercato". Certo, non è una novità che le vendite vanno a picco (Unrae, associazione costruttori esteri, e poi la stessa Federauto, associazione concessionari. lo avevano annunciato più volte), ma nessuno era arrivato a previsioni così nere. E poi, le stesse parole, "in bocca" a Marchionne hanno ovviamente un altro peso. Senza dimenticare che solo il mese scorso, al Salone di Ginevra, lo stesso Marchionne, aveva dichiarato che "dal 2013 ci sarà una ripresa del mercato dell’auto: da questi livelli qua la ripresa ci sarà di sicuro”. Insomma, le cose cambiano velocemente. L'Ad Fiat comunque è andato oltre ricordando che dal 2007 ad oggi il mercato dell'auto in Italia ha perso circa il 40% dei volumi e che quindi alla fine dell'anno le vendite potrebbero arrivare a stento a 1,5 milioni di pezzi. Questo per spiegare, in sostanza, che questa crisi è di fatto insostenibile per un settore "abituato", e quindi strutturato, per livelli di vendita ben diversi da quelli di oggi. Il mondo dell'auto insomma deve fare i conti con una crisi ormai storica, appesantita dagli ultimi rincari che hanno riguardato benzina, bolli, assicurazioni, autostrade, tutto insomma. "A questo punto - aveva commentato proprio ieri Filippo Pavan Bernacchi, presidente di Federauto, l'associazione che raggruppa i concessionari - non resta che puntare ai 2 euro al litro per poi perseguire con caparbietà il raddoppio e arrivare a 4. Così non ci pensiamo più. Tornando seri voglio sottolineare che l'attacco concentrico all'auto fatto a colpi di accise sui carburanti, aumenti di Iva, superbollo per le auto prestazionali, aumento dei pedaggi autostradali ed RC, sta dando i suoi frutti: ha ucciso la domanda". Il problema insomma stavolta sembra più serio del previsto e la soluzione di Marchionne è chiara: "La ricerca di nuovi mercati - ha spiegato l'Ad Fiat - soprattutto in un business come quello dell’auto in  Europa, non è più solo una strategia per aumentare i ricavi, come poteva essere  un tempo. E’ diventata un imperativo di sopravvivenza. Il nostro settore  soffre da anni di una sovraccapacità produttiva cronica, che in Europa pesa in  modo soffocante, nell’ordine del 20 per cento". 
