SASSARI - Era la più dura, e si sapeva, ed il modo nel quale gli azzurri ne sono venuti fuori (78-69 il finale) è la notizia più bella. Cioè il terzo diverso in tre gare: avevano dominato i portoghesi, gestito i cechi, e stavolta ecco la sofferenza e la rimonta da -12 contro i turchi, prima di dilagare nell'ultimo quarto, quasi doppiando la rivale (27-14). A punteggio pieno dopo tre gare, imbattuta, l'Italia ha già messo via metà della qualificazione per gli Europei, per la quale basta uno dei primi due posti nel girone. Venerdì sera, a Minsk, si chiude l'andata contro la Bielorussia, con l'obiettivo di fare un altro corposo passo avanti verso il pass per Slovenia 2013. E si congeda da una Sassari calda ed appassionata (gli ultimi due turni casalinghi saranno giocati a Trieste), che tributa la standing ovation per Gigi Datome e la sua partita da Mvp (23 punti, 5/6 da 2, 4/7 da 3). Primo quarto - Stavolta c'è Gallinari, in quintetto, proprio al posto di Datome. Contro una squadra più grossa di noi è confortante il rimbalzo d'attacco col quale Cusin (10 alla fine) muove il punteggio. Preldzic è il faro dei turchi (ed a qualificazioni esaurite giocherà per Pianigiani al Fenerbahce), lui, Guler e l'ottimo Karaman costruiscono il sorpasso (9-12) che costringe l'Italia al timeout, subìto un 6-0. Karaman è indiavolato, schiaccia in testa a Gigli, poi segna pure con l'appoggio del tabellone. Arriva il massimo vantaggio turco (18-11 al 9'), cui mette una pezza Datome con la tripla, un attimo dopo l'ingresso in campo. E' il primo lampo della sua grande serata. Secondo quarto  - Ci sono Poeta e Cavaliero per dare idee nuove e intraprendenza, ma il modo in cui Preldzic spacca in due la difesa manda su tutte le furie Pianigiani convincendolo al timeout dopo pochi secondi. La risposta è Hackett, cinque punti in fila per tagliare il passivo (19-22). Ma i piccoli azzurri davanti si fanno battere troppo facilmente dal palleggio (2+1 di Guler). Karaman è un iradiddio (31-19), è un'Italia che non tiene le penetrazioni dei piccoli turchi ed in attacco non segna mai da fuori ed è intimidita quando cerca di avvicinarsi al ferro. Proviamo a difenderci con la zona, che funzionò coi cechi, ed il rientro di Gallinari. Esplode il pubblico di Sassari quando Datome decolla sulla testa di Erden schiacciando il -9, quando la squadra di Tanjevic stava anestetizzando gli azzurri staccati in doppia cifra. E' già l'ultimo minuto, Cinciarini si guadagna due liberi e li mette, il -7 è confortante, ma c'è di meglio, perché sulla sirena arriva la tabellata di Hackett che vale tre. Ed al riposo si va sul 32-36, con gli azzurri che tirano (male) col 30%. Terzo quarto  - Erden forza presto il terzo fallo di Cusin, laddove siamo più sguarniti, passano due minuti e mezzo senza un solo punto a referto ed i turchi risaliti a +9. Ci pensa il solito Hackett, ma trova debole collaborazione. Ci devastano Karaman (22 anni, 2.05, un emergente da seguire scelto dai Brooklyn Nets) e Gonlum, il veterano che Tanjevic ha dovuto richiamare dalla spiaggia per il rifiuto di Kanter. Dopo 7' senza un canestro su azione, ecco che Aradori segna col fallo, tecnico a Tanjevic, Gallinari crea per Hackett la tripla del -2, ma va sul ferro. E va detto che l'ala dei Nuggets, ad un metro dal canestro, eccede con l'altruismo. Ma l'Italia produce di nuovo un finale di tempo coraggioso: tripla di Datome (solita miccia), Aradori in contropiede, azzurri a -2. La sirena stavolta premia i turchi col canestro di Arslan, ospiti avanti di quattro, come se nulla fosse accaduto rispetto a quella di metà gara. In realtà sono gli azzurri ad aver preso fiducia. Ultimo quarto  - Gallinari, in Europa, non segna mai da 3 (dopo tre gare ha 1/9), la Turchia appare in controllo (+10, 61-51). Datome segna due volte in fila, ancora Gallinari da 3 sbaglia per il -4, non gli piace e tira giù rimbalzi in serie (11 nel suo scout), Aradori per il -5, sul coast to coast di Hackett il parziale è di 9-2. Tanjevic si fida dei suoi e non ferma il gioco, mentre Pianigiani decide di abbassare il quintetto, con Datome in ala forte. Da una carambola Hackett segna da sotto il -2, poi Datome offre ad Aradori il layup del pareggio (a 64) e stavolta Tanjevic non può esimersi, con 4' da giocare (parziale azzurro: 13-3). Gallinari si guadagna i liberi numero 12 e 13 della sua gara (ne sbaglia solo uno) e valgono il sorpasso che mancava dal minuto 5'. Inerzia Italia, adesso, Datome non sbaglia mai, ora c'è pure l'allungo (69-64, massimo vantaggio) col palasport che grida "Gigi, Gigi" per l'idolo che viene da Olbia. E quando Datome schiaccia contro la difesa schierata il suo ventunesimo punto viene giù il palazzo (71-64). Preldzic s'inventa una tripla con fallo di Datome, ma l'aggiuntivo va sul ferro. Restano da difendere quattro punti, ed allora Cavaliero, già eroe in Repubblica Ceca, mette il primo canestro della sua gara, senza coscienza ma pesantissimo. Preldzic ha i liberi per riaprire la contesa ma ne mette uno (74-68). Aradori perde palla, ma la tripla di Karaman che vale il -3 esce. Quando Gallinari vola a schiacciare (l'assist? Di Datome...) e ci sono ora solo 18" da giocare è chiaro che la partita è in ghiaccio, come il primato in classifica, senza macchia. E visto che al tappeto è finita la Turchia, è un'Italia anche senza paura. Italia-Turchia 78-69 (14-18; 32-36; 51-55) Italia: Cavaliero 3, Mancinelli, Gallinari 16, Poeta 2, Cusin 6, Datome 23, Gigli, Cinciarini 4, Hackett 15, Chiotti, Aradori 9. Ne Vitali. Turchia: Preldzic 14, Guler 10, Koksal, Erden 8, Gonlum 12, Arslan 8, Karaman 14, Cetin, Turkyilmaz 3. N. e. Aldemir, Edge, Mutaf. Note  - Tiri da 2: Ita 20/41; Tur 27/53. Tiri da 3: Ita 6/20; Tur 2/14. Tiri liberi: Ita 20/26; Tur 9/17. Rimbalzi: Ita 42; Tur 39. Massimo vantaggio Italia: +9 (78-69 al 40'). Massimo svantaggio: -12 (22-34 al 17'). Altro risultato: Portogallo-Repubblica Ceca (giocata ieri sera). Riposava: Bielorussia. Classifica: Italia (3-0) 6; Turchia (1-1), Repubblica Ceca (1-1) 2; Portogallo (0-1), Bielorussia (0-2) 0. Prossimo turno (24/8): Bielorussia-Italia; Turchia-Portogallo. Riposa: Repubblica Ceca. Leggi i commenti I commenti dei lettori 
Gricia alle zucchine e polpo fritto alla pizzaiola La cena gourmet di "Cucina", l'officinabistrot A pochi passi dai Colli Portuensi, una nuova officinabistrot dove mangiare all'aperto in un piacevole dehors nascosto tra i palazzi della zona. In menu compaiono piatti sfiziosi come parmigiana di melanzana con formaggio silano e bufala, pancotto di finocchi e finocchiona con confit di ciliegini alla vaniglia come start. A seguire cacio, pepe e ricotta con fiori di zucchina, gricia con verde di zucchina e origano, scialatielli alle erbette con alici sabbiate e friggiteli, spaghettone con lupini di mare, broccolo siciliano e bottarga. Le pietanze? Filetto di nero reatino al bacon o polpo fritto in guazzetto di pizzaiola. 35 euro. Via Adolfo Gandiglio 97/99. 06 45494502. No domenica. Pizza "That's amore" A due passi dalla fontana di Trevi, immersa in un'autentica atmosfera anni '60, questa trattoria si distingue nella zona per qualità, cura e grande passione per la cucina tradizionale. Un'esperienza gastronomica che incrocia la cucina romana e la pizza napoletana, da gustare fantasticando con gli occhi alle pareti, dove sono affisse fotografie dei più grandi attori italiani e scene di film celebri. Che si scelga una pizza dal soffice impasto e un saporito condimento o degli spaghetti cacio e pepe, si va sempre a colpo sicuro. 20 euro. Via in Arcione 115. 06 6790302 . Sempre aperto "Da Marco" La pizzeria è un angolo di Napoli a Roma. La pizza è ben lievitata e cotta nel forno a legna. L'ampia possibilità di scelta è data da una trentina di specialità, tra cui una pizza con salame, mozzarella, ricotta e pepe. Anche l'antipasto di fritti è abbondante e offre una varietà di sfizi diversi. Per concludere i dessert napoletani, immancabile il babà. Aperto sempre a cena. Prezzo medio 15 euro. Via Le Giovanni Battista Valente 49. 06 25210775 Carne "Comò bistrot" Nell'enoteca vintage di Lavinia Angelini e Cinzia Gerosa si viene per assaggiare, tra mobili anni '50, sedie Eames e carta da parati Marimekko, cartocci di peperoni ripieni, involtini primavera, riso venere con pomodorino e rosmarino, lasagne alle verdure, polpettine al sugo e tart tatain alle cipolle in agrodolce. Buoni i dolci come la panna cotta al cioccolato fondente. 15 euro. Viale Gottardo, 95. 333 4395280. Sempre aperto "Coromandel" Un ristorante tutto al femminile dove sentirsi a casa. Nato da un'idea di Katia Minniti questo locale offe per la cena tre menu fissi (55, 35, 28 euro) per gustare i piatti di Gaia Giordano come i ravioli alle melanzane affumicate con ricotta infornata e il polpo con le patate. Ma qui si viene anche per il pranzo e la colazione, dolce o salata, ricca di cornetti, grissini, pani e brioche artigianali. Viale Monte Giordano 60/61 06 68802461. Sempre aperto Pesce "Fish" Lo chef Alfonso Fragapane propone il nasi goreng, un misto di riso basmati e wild Canada saltato con verdure e taste piccante e affiancato da gamberi, calamari o capesante. Come secondo piatto, cartoccio di orata con verdure e ricotta salata.  Aperto tutti i giorni per cena, lunedì escluso. Prezzo medio 30 euro. Via dei Serpenti, 61. 06 47824962 "Grano" Nasce nel marzo 2007 dall'incontro  di Danilo Frisone e Saverio Crescente. Grazie al contributo del designer Enzo Apicella, il locale offre molti spunti artistici, che ne fanno un posto unico nel suo genere. Da provare la cotoletta di tonno con caponata di melanzane. Prezzo medio 38 euro. Piazza Rondanini 53, 06 68192096 Etinca "Baires" Due indirizzi, uno in pieno centro e l'altro all'Esquilino, dove gustare il gusto e la vivacità della capitale argentina. Manioca fritta o pollo marinato come entradas e ravioli alla crema di noci per primo. Deliziose la zuppa di fagioli neri, mais e manioca e la minestra di cipolla. Ma è la carne, con la grigliata mista di asado, agnello, angus, salsiccia e maiale, la vera protagonista. I dessert? Dulce de leche e budino di pane al rum. Ogni giorno a pranzo e la domenica possibilità di menu a prezzo fisso. 35 euro. Corso Rinascimento 1, 06.6861293 e Via Cavour 315, 06 69202164. Sempre aperto Mare "Miranda" Sul lungomare di Fiumicino, locale molto curato dove degustare una buona pizza e del pesce fresco. Tra le creazioni dello chef, spiccano parmigiana e carbonara di mare. Altre sperimentazioni sono le deliziose orecchiette con triglia, rucola e pachino o i tonnarelli al nero di seppia con buttatina e gamberi rossi. Tra i secondi, da provare è il pesce in crosta di sale nero himalayano. Possibilità di mangiare all'aperto. 20 euro. Lungomare della Salute 39 Fiumicino. Sempre aperto Campagna "I quattro ricci" Pane cotto nel forno a legna, carne dall'allevamento e frutta e verdura coltivate nell'orto biologico. Mangiare nell'agriturismo di Nazzareno Ricci significa fare un tuffo nella bontà e nella genuinità. Fettuccine al cinghiale o ai funghi porcini, gnocchi gorgonzola e noci, tonnarelli speck, asparagi e pachino fanno da apripista a tagliata ai carciofi o filetto con provola affumicata e tartufo. Dulcis in fundo, sbriciolata o tiramisù. 40 euro. Via del Casalone snc Borgo S. Martino, Cerveteri. 06 99207118. No lunedì a pranzo. Gli altri ristoranti "aperti per ferie" - 2 - 3 - 4 - 5 
ROMA - La Roma? Fa paura, Legrottaglie non ne fa mistero "Personalmente avrei preferito incontrare un'altra squadra all'esordio - dice il difensore pugliese - all'Olimpico ci sarà grande entusiasmo soprattutto per la nuova avventura che aspetta Zeman, saranno carichi". L'esperto centrale del Catania scava nelle pieghe dell'approccio alla partita, per infondere sicurezza al gruppo di Maran, a cui presto si aggregherà l'ultimo arrivato, il difensore uruguayano Alexis Rolin "La consapevolezza di affrontare un impegno duro - aggiunge Legrottaglie - ci farà subito entrare nell'ottica della stagione impegnativa che ci attende, e che dovrà essere da tutti interpretata con la ricerca di un miglioramento". Dopo i fasti della scorsa stagione (vittorie su Napoli, Inter, Lazio e Fiorentina, pareggi con Juve, Milan e Roma), il rischio è l'eccessiva sicurezza nei propri mezzi "Bisogna trovare una nuova concentrazione - dice l'ex azzurro - dovrà essere tutto migliore. Riconfermarsi sarà difficile l'ho anche detto anche ai miei compagni, ci studiano, sanno tutto di noi, dovremo dare il 100%". Specie quando non vedi l'ora di metterti alle spalle la noia del ritiro precampionato, in ordine al quale Legrottaglie ha un suo pensiero ben preciso "Stare rinchiusi nelle nostre camere non fa bene a livello mentale. Un mese è troppo. Capisco perfettamente che è il nostro lavoro, ma spero che nel futuro si comprenda quanto sia importante per un calciatore poter tornare a casa, nel corso del ritiro". Intanto, in vista del match dell'Olimpico, Maran studia la sostituzione dell'infortunato Izco: Biagianti, Ricchiuti e Salifu, i tre candidati. Leggi i commenti I commenti dei lettori 
IN PRIMO PIANO ARITMIA MEDITERRANEA Aritmia Mediterranea compie dieci anni. E prima di spegnere le candeline con una serie di concerti, fino a sabato, all'anfiteatro Ponente di Molfetta oggi alle 18.30 si apre con "Indagine su uno spazio al di sopra di ogni sospetto", tavola rotonda sul tema degli spazi cittadini, fisici e sociali, per discutere sulle potenzialità ancora inespresse degli spazi, di riqualificazione urbana ed architettura del paesaggio, di progettazione partecipata, di vivibilità degli spazi sociali. A seguire, alle 21.30, wallpaper sound con  P. oz e l'Odisseo x lo spazio e Lumacake. Ingresso libero. NOTTE DELLA TARANTA È l'ultima tappa del Festival itinerante, ma il serpentone della taranta è già in cammino fino a Melpignano. Stasera dalle 22 si canta e si balla a Martano,  in largo Primo maggio: i primi a salire sul palco sono i Ghetonia, il gruppo nato nel 1992 a bordo di una nave che portava Roberto Licci, Salvatore Codardo e Pierangelo Colucci da Brindisi a Patrasso e che si dedica allo studio della musica della Grecìa salentina. A seguire, il Canzoniere grecanico salentino, la formazione guidata da Mauro Durante ormai saldamente protagonista della scena internazionale (ingresso libero). SOUND RES Ha innovato e rivoluzionato. E tra i principali camciamenti che John Cage ha introdotto, fondamentale importanza ha la sua trasformazione degli strumenti tradizionali in strumenti "altri" e l'utilizzo di strumenti " trovati". E così che il suo famoso "Prepared Piano", diventa protagonista anche del nuovo appuntamento di Soundres, la rassegna che  celebra il genio del compositore americano nel centenario della sua nascita: alle 22 nel villaggio medievale di Roca nuova, sono in programma Sonatas and Interludes di John Cage  (Vicky Chow al piano preparato) e The So Called Laws of Nature di David Lang (Modular ensemble). Info soundres. org NAKAIRA Le Onde sonore del Mediterraneo si infrangono sul Castello Angioino di Mola di Bari, che alle 21,15 ospita i Nakaira. Un concerto, nell'ambito del Festival Agimus, che rappresenta un percorso tra le musiche e le danze del Mediterraneo, con ampie influenze dal mondo greco e arricchito da musica originale scritta dal gruppo stesso, sconfinando  in arrangiamenti di temi della tradizione balcanica e della Spagna nord-occidentale. Info 368.56.84.12 OSTUNI MUSIC FEST Ostuni music fest, atto secondo. Dopo il debutto di ieri, cambia la location ma si conferma l'intensità della prima rassegna organizzata dall'associazione culturale Quarto Fittizio: alle 21 all'interno del Chiostro di Palazzo comunale si esibisce il trio dei Bumps, con Vince Abbracciante alla fisarmonica, alla farfisa e all'organo Hammond, Davide Penta al basso e Antonio Di Lorenzo alla batteria.  Guest star della serata, la vocalist Miriam Neglia. Ingresso libero. L'ISOLA CHE VOGLIAMO È un'altra notte dell'Isola che vogliamo a Taranto. Una serie di spettacoli, esibizioni e visite guidate a partire dalle 19 nel terzo appuntamento della kermesse. Info isolachevogliamo. it MICHAEL ROSEN C'è chi lo ha definito "più che un musicista, un'istituzione, un mago del sassofono". E l'incanto di Michael Rosen, anima l'ultimo appuntamento della rassegnaThe jazz estate, alle 22,30 alla tenuta Monacelli, in località Cerrate (Lecce). L'artista americano accompagna il progetto musicale di Mauro Tre, in trio assieme a Luca Alemanno al contrabbasso e Dario Congedo alla batteria. Info 0832.38.20.37. Musica GEGÈ TELESFORO Alla masseria Dal canonico, alle 21 Gegè Telesforo è la guest star dell'esibizione del  Paolo di Sabatino trio. Info 080.473.77.44 FAME DI CAMILLA Al Cesano lab home food di Terlizzi, alle 21 è in programma A cena con la Fame di Camilla. Info  349.334.89.02. BOOM DA BASH Alle 23 al Cotriero di Gallipoli, al Lido Pizzo, si esibiscono i Boom Da Bash con la Cool Steppers. Ingresso libero. THE BENDS Alle 22 al Parco Gondar di Gallipoli live The Bends. Info parcogondar. com WASABI KISS A Mattinata al Panta rei wine bar in Contrada Funni, alle 22 prende il via "Tutto scorre attraverso il groove" con i Wasabi kiss. Ingresso libero. ETOILE NOIRE Al Kaibo di Salve, alle 22  è in programma la serata Etoile noire con Max Brigante e Valerio Combass from Après la Classe FESTIVAL MONTI DAUNI Per il Festival sui monti Dauni, ad Ascoli satriano alle 21,30 in piazza Giovanni Paolo II è in programma" Sull'asino di papà Ndoniuccio" con Gianni Silano Bandautore e voce solista Gianni Silano. Ingresso libero. Cinema ECOLOGICO FILM FESTIVAL Per la seconda giornata dell'Eiff  -  Ecologico film festival, in programma in piazza delle Erbe a Nardò, oltre alle proiezioni dei film selezionati, prevede alle 21 un incontro sull'acciaieria di Taranto con l'attore, autore e regista Alessandro Langiu e il giornalista e scrittore Fulvio Colucci. Info eiff. it L'OSPITE INATTESO Alle 20,30 a Vico dei Moneo, nel centro storico di Mesagne, è in programma la proiezione di "L'ospite inatteso" di McCarthy. Info 333.655.57.01. CESARE DEVE MORIRE Nella palestra di via Fasano, alle 21 a Cisternino è in programma la proiezione del film "Cesare deve morire". Info 366.619.18.65. Teatro A PULCINELLA Dalle 20 nella cornice della nuova sede del Museo Pino Pascali a Polignano, Pulcinella si presenta al pubblico con uno spettacolo tradizionale di burattini in baracca, con "A Pulcinella" di e con Paolo Comentale. Info 080.534.46.60. LISISTRATA Alle 21 a Trani, la Compagnia dei teatranti porta in scena "Lisistrata" al centro Jobel di via Di Vittorio. Info 346.825.96.18. LA CROCE E LA LUNA A Oria, all'Istituto dei Padri Rogazionisti (san Pasquale) alle 21 è in programma la rappresentazione teatrale La croce e la luna: gli eserciti di Dio. Ingresso libero. NA FAMIGLIA DEFETTOUS A Locorotondo, in piazza don Convertini alle 21 è in programma la rappresentazione teatrale di beneficenza " Na famiglia defettous" Info. 080.431.56.58. Mercatini MERCATINO MEZZA ESTATE Nell'istituto elementare Marconi di Martina Franca, dalle 17 alle 23 è allestito il Mercatino di mezza estate  -  Antiquariato, collezionismo e artigianato. Ingresso libero. MOSTRA-MERCATO Nell'ambito della mostra-mercato dell'artigianato, nel centro storico di Fasano dalle 21 è in programma la serata enogastronomica a cura di "Borgo San Marco", "Abazia San Lorenzo" e "Braceria Ciccolucci". Ingresso libero. Agenda SAGRA DEL VINO A Carosino, nell'antica Cantina sociale, in via Cavour 36, alle 21,30 prende il via la sagra del vino. Ingresso libero. IL POETA BUONGUSTAIO Nella Masseria Quis ut deus di Crispiano, è in programma la presentazione di "Il poeta buongustaio - Antiche ricette in rima e musica". Info 099.811.01.16. GROTTE CASTELLANA Alle Grotte di Castellana, alle 21,30 proseguono gli appuntamenti con le Speleonight, visite notturne guidate (per info www. grottedicastellana. it). BALLETTO CLASSICO Nell'ambito della rassegna Lecc'è, alle 21 all'anfiteatro romano di Lecce è in programma l'esibizione di giovani talenti che si cimentano con brani tratti dal repertorio del balletto classico. Ingresso libero. LA REGGIA A La Reggia (Galatone), dalle 17,30 è in programma "Questa Reggia non è un albergo" - performance artistiche e musicali e dibattiti sull'ambiente. Ingresso libero. 
di ARIANNA FINOS Alla stagione dei pensieri di morte è seguito il ritorno alla vita. Il set, nella persona di quell'autore austero che è l'austriaco Michael Haneke, ha sollecitato e richiamato la presenza di Jean-Louis Trintignant, ottantunenne signore che ha fatto la storia del cinema, francese e italiano. Amour racconta in modo commovente e crudele di un marito che accompagna l'amata moglie malata verso la fine della vita. Ha trionfato all'ultimo festival di Cannes aggiudicandosi la Palma d'oro che, ha sottolineato il presidente di giuria Nanni Moretti, "molto deve all'interpretazione dei due protagonisti", Trintignant ed Emmanuelle Riva. "E se provassimo ad essere felici, anche solo per dare l'esempio", ha detto Trintignant citando Prévert, sul palco del Grand Théatre Lumière, accolto da una commossa standing ovation del pubblico. LA SCHEDA DEL FILM - LE FOTO - IL TRAILER L'incontro, in una saletta d'albergo sulla Costa Azzurra, è con un anziano signore segnato dalla vita nel cui improvviso sorriso, si riconosce il giovane uomo de Il sorpasso . In ottobre Trintignant sarà in Italia per l'uscita del film (distribuito dal 26 ottobre da Teodora). E se nell'autobiografia (titolo che esce in contemporanea con il film, edito in Italia da Mondadori) Trintignant confessava di aver pensato al suicidio dopo la scomparsa della figlia Marie ( nel 2003 morì per le percosse del suo compagno, il cantante Bertrand Cantat ), l'attore ha ritrovato slancio grazie a un film che racconta l'ultimo viaggio di un amore lungo una vita. "Sono felice di aver fatto Amour , ho già chiesto a Michael Haneke di poter avere un piccolo ruolo nel suo nuovo film. Tutto quello che mi aiuta, che mi permette di andare avanti mi interessa. E Haneke è un regista che adoro. Mi aveva raccontato di Amour ancora prima di metterlo su carta. Ho detto da subito che ero interessato all'idea, in realtà soprattutto per poter lavorare con lui: avevo amato moltissimo il suo Caché ". Al primo slancio era seguito un momento di ripensamento. "Il ruolo era troppo triste. Lui ha continuato a insistere. Io obiettavo, 'non sto bene, ho pensato di farla finita', e la sua produttrice Margaret Menegoz mi diceva "prima fai il film e poi ti uccidi'". Alla fine l'austriaco l'ha spuntata e per Trintignant il film è diventato una missione: "Mi ci sono buttato anima e corpo per due mesi. Ho provato un'incredibile gioia dolorosa nel lavorare, forse anche per il mio temperamento masochista. Ma temevo che la storia fosse troppo triste, per il pubblico. Oggi invece penso che il film riveli una sorta di rinascita, in cui il dolore di sopravvivere si sovrappone alla gioia di vivere". Le riflessioni amare dell'attore l'avevano convinto, nove anni fa, a lasciare il cinema, dedicandosi solo al teatro. "Amo il cinema e lo considero l'arte più completa, capace di mettere insieme immagine e musica, coniugare recitazione e scrittura. Ho avuto al cinema buoni ruoli e grandi film, ma mi mancava il palcoscenico, il mio grande amore". Al cinema ha diretto due film, quarant'anni fa: Le maître-nageur e Una giornata spesa bene . "Un'esperienza che non ripeterò. I miei film da regista non hanno avuto successo. Avevo persino frequentato la parigina Idhec per imparare a dirigere. Ma poi ho mollato, e oggi non avrei più le energie per farlo", racconta Trintignant tra una sigaretta e l'altra. Sono state tante, rivela, le stagioni della vita "a un certo punto avrei voluto diventare pilota, come mio zio, ma purtroppo non ne avevo ereditato il talento. Penso che ciascuno di noi debba dedicarsi a ciò per cui è portato". Il suo, di talento, è stato evidente fin dalla straordinaria prova nel Sorpasso , cinquant'anni fa. Trintignant sorride: "Un film divertente, dove sono diventato attore per caso. Dino Risi aveva iniziato le riprese a Ferragosto, quando Roma è una città completamente deserta, con le controfigure degli attori prescelti, Vittorio Gassman e Jacques Perrin. Poi le riprese sono slittate, Perrin non era più libero e hanno cercato qualcuno che somigliasse. Alla controfigura che aveva già fatto le scene". È seguita una lunga e straordinaria carriera. "Mi piace essere un attore", dice Trintignant. E poi aggiunge: "Anche se sarebbe naturale il contrario. Sono un timido e ho bisogno dei miei tempi, tutto il contrario del cinema che si consuma nella frenesia". A 81 anni confessa di non rivedere i suoi film, e quando lo fa non si piace. "Penso sempre che in quella scena ho recitato troppo. Avrei invece dovuto essere più naturale, in questo trovo straordinaria Isabelle Huppert, che in Amour interpreta mia figlia". Ma tra i film più cari l'attore cita " Il conformista di Bernardo Bertolucci, che è un amico". I sorrisi si spengono rapidamente e lasciano il posto alla malinconia. "Non guardo al passato, ma al futuro. Un futuro che è ormai breve e sa di morte". A tenerlo in vita l'affetto per i nipotini, "mia figlia ha avuto quattro figli da quattro uomini diversi e tutti stanno con i papà. Faccio del mio meglio, anche se non credo di essere un gran nonno". E un'intatta passione per la politica francese. L'umanista Trintignant plaude al presidente François Hollande, raddrizza le spalle curve, la voce ritrova slancio: "Sono sempre stato di sinistra. Credo che tutti i progressi sociali siano dovuti più alla sinistra che alla destra. La sinistra si occupa di contrastare le ingiustizie sociali. Se sei interessato all'essere umano, non puoi essere che di sinistra". 
Momenti di paura in Valchiavenna per un improvviso guasto a un moderno impianto di risalita. La funicolare Sky Express, il trenino sotterraneo che unisce Campodolcino alle piste da sci di Madesimo (Sondrio), funzionante anche d'estate per portare in quota i villeggianti amanti delle passeggiate nei boschi, si è bloccata durante la discesa a valle e alcuni turisti nei vagoni hanno riportato lesioni e contusioni per le cadute imputabili alla brusca frenata. Si è reso necessario il ricorso alle cure dei medici per alcuni di loro, mentre per uno dei viaggiatori, che ha riportato un trauma cranico, è stato disposto l'immediato trasporto all'ospedale di Chiavenna per ulteriori accertamenti. L'uomo non è comunque grave. Secondo i primi accertamenti dei carabinieri della compagnia di Chiavenna, l'incidente, verificatosi durante la fase di discesa del trenino, è dovuto a un'avaria del sistema di emergenza automatico. Sul posto, scattato l'allarme, sono intervenuti i volontari del Soccorso alpino di Madesimo per effettuare in sicurezza l'evacuazione dei passeggeri dai vagoni ancora nel tunnel, attraverso l'utilizzo delle scale di emergenza. 
Trovare un posto per Matteo Imbrò, diciottenne talento della Virtus, il miglior playmaker italiano della sua generazione, pare una delle imprese più ardue a Bologna, e non solo. L’acqua va in salita, i talenti non giocano. Di chi è la colpa? Claudio Sabatini, da danni estimatore del ragazzo - lo andava vedere a Siena quando giocava per Salieri - taglia la testa al toro: Myers, bandiera della Fortitudo e procuratore del ragazzo, non è in grado di trovare una soluzione. Il derby trasversale è servito. “A Matteo teniamo molto – ha detto Sabatini – e  abbiamo fatto tutto il possibile, assecondato le volontà del ragazzo e della sua agenzia, ovvero Carlton Myers. Ma se loro non trovano una soluzione o non gli va bene la nostra la strada è chiara. Ha ricevuto la lettera di convocazione da lunedì prossimo si allenerà con le giovanili, l’Under 19, i suoi coetanei”. Dal derby per Imbrò in pochi giorni s’è passati alla guerra fredda. Come mai? “Imbrò, la sua famiglia e Myers avevano scelto la Biancoblù. Perfetto, l’avevamo accontentato, ma poi Romagnoli ci ha detto che non andava più bene”. Questo aveva detto Romagnoli. “Ringrazio Sabatini per la disponibilità che ha mostrato nell'affidarci il ragazzo per un anno ma i costi erano eccessivi per il nostro budget, preferiamo destinare quelle risorse per la costruzione dei nostro settore giovanile”. Quindi ci ha pensato la Virtus ha trovare una soluzione. “Matteo – continua Sabatini - avrebbe fatto la preparazione atletica con noi e anche gli allenamenti con la prima squadra, potenziandosi e crescendo, andando poi a giocare per gli Eagles di Sacrati. Ci sembrava una buona alternativa, anche perché rimaneva tutto in città”. Ma non è andata bene. Imbrò in DNA, la terza categoria, con Gil non vuole andare. Sabatini alza le braccia. “Benissimo, allora che Myers impari a fare il suo mestiere. Che gli trovi una squadra adeguata: il Panathinakos? Il Real Madrid? Una Serie A? Una LegaDue? A noi va bene, il prezzo, 30mila euro per il prestito, non 30 milioni, mi sembra equo. Se Carlton sa fare il suo lavoro, non vedo il problema, però fino ad ora non ha trovato nulla. Altrimenti Imbrò, che non vuole la Virtus gli Eagles, starà con gli Under 19”. 
ROMA  - Non mancano gol e spettacolo nelle prime sfide del terzo turno preliminare di Champions League, che offrono più di una sorpresa. Una Dynamo Kiev cinica e determinata rifila tre gol ad un Borussia Moenchengladbach poco lucido in fase conclusiva, così come quell'Helsingborg che perde per 2-0 contro un Celtic molto tonico. Ha carattere da vendere e un interessante Sougou il Cluj, che va sotto a Basilea ma riesce a rovesciare il punteggio ed ipotecare la qualificazione ai gironi. Anche per il Lille sono tante le palle-gol sciupate ma il Copenhagen segna solo un gol, lasciando ancora aperto il discorso-qualificazione. Ancor più equilibrata la sfida tra Spartak Mosca e Fenerbahçe, disputata nel tardo pomeriggio italiano: il 2-1 del Luzhniki tiene vive le speranze di entrambe le compagini in vista della gara di ritorno. BORUSSIA MOENCHENGLADBACH  -  DYNAMO KIEV 1-3 La sfida clou della serata è di scena al Borussia Park di Moenchengladbach, dove i padroni di casa si giocano la chance per tornare nell'Europa dei grandi. Contro la Dynamo Kiev sono i padroni di casa a far vedere le cose migliori dal punto di vista del gioco e, dopo 13' di gioco, passano: Ring riceve palla dalla sinistra, al controllo a rientrare in bello stile segue la conclusione radente che batte Koval. Il Moenchengladbach continua a spingere ma gli ucraini hanno ciò che manca al Borussia, il cinismo: i primi due tiri della Dynamo si trasformano in gol. Prima il gran tiro da fuori di Mikhalik, deviato da un difensore, batte Ter Stegen al 28'; otto minuti dopo è Yarmolenko a mandare fuori tempo i difensori con un gioco di gambe prima di siglare l'1-2. Il Borussia continua a spingere anche nella ripresa ma le parate di Koval (bravissimo sul tiro da fuori di Arango) e le polveri bagnate di De Jong fanno il resto: il numero 9 del M'Gladbach riuscirà sì a segnare all'81' ma nella porta sbagliata, deviando a rete la bella punizione dalla destra di Miguel Veloso. I tedeschi avranno bisogno dell'impresa, tra otto giorni a Kiev. COPENHAGEN-LILLE 1-0 Il Copenhagen mette in cascina un prezioso successo sul Lille, che dovrà sudare sette camicie per entrare nel tabellone principale di Champions League. Parte meglio la squadra francese, che sfiora il gol con Kalou e fallisce un calcio di rigore con Payet (in entrambi i casi, bravissimo il portiere Wiland). A sorpresa arriva il vantaggio danese al 38', quando il brasiliano Santin gira a rete di testa sul preciso cross di Lars Jacobsen: il pallone incoccia sul palo interno prima di insaccarsi, imparabile per Landreau. Nella ripresa Wiland si fa notare ancora sulla girata di De Melo ma anche il Copenhagen ha le sue occasioni per allungare, con Nicolai Jorgensen e con la punizione di Vingaard. HELSINGBORG-CELTIC 0-2 Gli svedesi dell'Helsingborg hanno tanto da recriminare al termine di questa prima sfida contro gli svedesi del Celtic: i biancoverdi passano già al primo minuto, quando Commons si fa trovare pronto sul lungo cross di Samaras e calcia al volo a botta sicura e batte Hansson. I padroni di casa attaccano a testa bassa, creando palle-gol a grappoli ma senza la giusta precisione. Il Celtic si chiude a riccio e riparte ma, ciò nonostante, le occasioni più nitide sono degli scozzesi: al 57' Ledley trova la traversa con un colpo di testa, al 75' è più preciso Samaras, che firma il raddoppio con una zuccata sul corner di Commons. Lo 0-2 taglie le gambe agli svedesi, che rischiano di capitolare ancora per mano di Samaras, Forrest, e Mulgrew, il quale porta a due il conto dei legni con un gran tiro da fuori area. Al Celtic Park, l'Helsingborg dovrà sfoderare tutt'altra prestazione per sperare di ribaltare il risultato. BASILEA-CLUJ 1-2 L'anno scorso il Basilea raggiunse gli ottavi di finale di Champions League, quest'anno rischia di non accedere nemmeno alla fase a gironi: gli svizzeri, infatti, gettano al vento una grande occasione contro il Cluj, nella serata che porta alla ribalta il senegalese Sougou. Al Sankt Jakob i padroni di casa dominano in lungo e in largo su un Cluj arrivato in Svizzera con il pareggio in testa: ci vuole quasi un tempo perché i rossoblù riescano a sbloccare il risultato, grazie alla bella girata al volo di Streller su torre di Dragovic. Nella ripresa, dopo un inizio ancora all'insegna dei padroni di casa, sale in cattedra Sougou: il senegalese è devastante sulle verticalizzazioni e punisce per due volte il Basilea, sfiorando il gol in almeno altrettante circostanze. Al 66' è Rafael Bastos a pescare Sougou e per l'africano è un gioco da ragazzi battere Sommer; il portiere ci mette del suo cinque minuti dopo, quando il senegalese lo batte con una conclusione sul suo palo. Lo stesso Sougou sfiorerà la clamorosa tripletta in due occasioni nel finale, colpendo anche un palo e legittimando un successo a dir poco inatteso dopo i primi 45'. SPARTAK MOSCA-FENERBAHCE 2-1 È ancora molto aperta la doppia sfida tra Spartak Mosca e Fenerbahçe, nonostante il match d'andata abbia mostrato una netta superiorità da parte dei russi: a tenere ancora tutte le carte in tavola è il gol del momentaneo 1-1, firmato dall'olandese Dirk Kuyt, puntuale al tap-in sull'ottimo servizio di Sow al minuto 65. Lo Spartak si era portato in vantaggio una prima volta al 59' con il nigeriano Emenike, ex di turno, girando a rete sull'efficace traversone di Kombarov; sarà poi lo stesso Kombarov a siglare il definitivo 2-1 su azione da calcio d'angolo, con una bella conclusione di sinistro. Leggi i commenti I commenti dei lettori 
