FIRENZE - La Fiorentina pareggia in rimonta al Franchi contro il Novara e rinvia il discorso salvezza alla sfida con il Lecce. I piemontesi salutano definitivamente la Serie A con due giornate d'anticipo. I viola vanno sotto di due gol nei primi 45', poi ci pensa Montolivo a riportare la gara sui binari giusti. Ma il vero show della serata va in onda sulla panchina dei padroni di casa al 30' del primo tempo, quando Delio Rossi e Ljajic sfiorano una rissa da 'Far West': il giocatore, richiamato in panchina per far spazio a Olivera, non gradisce il cambio e dice la sua al tecnico. Rossi non ci vede più e si scaglia sul serbo provandolo a colpire ripetutamente. E' stato necessario l'intervento degli altri componenti della panchina per dividere i due. Il tutto davanti agli spettatori del Franchi e al pubblico che seguiva la partita da casa davanti alla tv.  Ma passiamo al calcio giocato. Rossi deve fare a meno di parecchie pedine importanti come Behrami, Vargas, Kharja e Jovetic, e schiera un centrocampo affollato a supporto della coppia avanzata formata da Cerci e Ljajic.Dall'altra parte c'è un Novara reduce da due sconfitte consecutive contro Napoli e Juventus. Tesser non può contare su Caracciolo e propone davanti la coppia Jeda-Rubino. PESSIMO INIZIO DEI VIOLA - I toscani sembrano iniziare la gara con il piede giusto, pressando gli ospiti nella propria metà campo e mettendo paura a Coser con alcune conclusioni dalla distanza. Ma è il Novara a passare in vantaggio alla prima occasione degna di nota. Siamo al 14': Gemiti pesca Jeda lasciato solo dalla difesa viola e il brasiliano di testa deposita la sfera alle spalle di Boruc. Uno a zero per i piemontesi e Franchi gelato. ARRIVA LA REAZIONE - La reazione degli uomini di Rossi arriva due minuti dopo con una conclusione di Salifu da fuori area che non inquadra lo specchio della porta. Al 20' ci prova Lazzari che stacca di testa su invito di Ljajic, ma la sfera si spegne di poco al lato. Passano 9' e Lazzari mette giù Porcari in area di rigori. Giannoccaro indica il dischetto. Dagli undici metri si presenta rigoni, che non sbaglia e porta i suoi sul 2-0. Delio Rossi prova a cambiare le carte in tavola: fuori Ljajic e dentro Olivera (con tutte le conseguenze già descritte, ndr). Nel finale, però, il Novara va addirittura vicino al terzo gol con Rubino che spreca un'ottima occasione. MONTOLIVO SISTEMA LE COSE - Al 3' della ripresa i viola accorciano le distanze. Fallo di Gemiti su Cassani e calcio di rigore per la Fiorentina. Montolivo non sbaglia dal dischetto e riapre il match. La reazione del Novara arriva dopo pochi minuti con Jeda che, pescato ottimamente da Rigoni, scarica sull'esterno della rete. I viola ci credono e al 26' arriva il pareggio: fraseggio al limite dell'area, palla per Montolivo che entra in area e di destro batte Coser per la seconda volta. Rossi può tirare un sospiro di sollievo. Dopo il pari dei padroni di casa la gara si addormenta. L'unico brivido arriva al 42' con Montolivo che sfiora la tripletta: il centrocampista azzurro fa tutto da solo, entra in area e sfrutta un rimpallo per provare la conclusione in sforbiciata, ma questa volta Coser non si fa sorprendere e devia in angolo. FIORENTINA - NOVARA 2-2 Fiorentina (3-5-2): Boruc 6, Camporese 5, Natali 5, Nastasic 5, Cassani 5.5, Montolivo 7, Salifu 6, Lazzari 5.5 (6' st Marchionni 5.5), Pasqual 5.5, Cerci 6, Ljajic 5 (32' pt Olivera 6). (89 Neto, 19 Felipe, 29 De Silvestri, 92 Romulo, 37 Acosty). All. Rossi 4 Novara (5-3-2): Coser 6.5, Morganella 6, Lisuzzo 6, Centurioni 6, Garcia 6, Gemiti 6, Porcari 6, Radovanovic 6 (13' st Pesce 6), Rigoni 7, Rubino 6 (29' st Morimoto sv), Jeda 6.5 (43' st Paci sv). (31 Fontana, 7 Jensen, 21 Mazzarani, 12 Gabriel Silva). All. Tesser 6.5 Arbitro: Giannoccaro di Lecce 5 Reti: nel pt 14' Jeda, 32' Rigoni (rigore); nel st 3' Montolivo (rigore), 26' Montolivo Angoli: 6-2 per la Fiorentina Recupero: 1' e 3' Ammoniti: Pasqual, Camporese, Jeda, Olivera, Morganella, Garcia, Gemiti, Lazzari per gioco falloso Leggi i commenti I commenti dei lettori 
BRESCIA  - Il Genoa torna a quel successo che mancava da ben quattordici turni al Grifone, portando a casa tre punti che potrebbero risultare fondamentali per la salvezza dei liguri. A farne le spese è un Cagliari cui il ko non fa granché male: il pareggio del Lecce sul campo della Juventus non basta a rovinare la serata dei sardi, che raggiungono la matematica certezza della permanenza nella massima serie. Migliora, seppur non in maniera decisiva, la situazione degli uomini di De Canio: il Genoa ha ora tre punti di margine sul Lecce, quando mancano 180' al termine del campionato. ARIAUDO RISPONDE A PALACIO - L'inerzia della partita è presto chiara: il Cagliari non ha alcun interesse a fare la partita e lascia l'iniziativa in mano al 'Grifone', padrone di casa (almeno sulla carta) nella spettrale atmosfera dello stadio 'Rigamontì di Brescia, a porte chiuse dopo le intemperanze dei tifosi genoani nella gara contro il Siena. Dopo undici minuti di gioco, la partita sembra già mettersi in discesa per i liguri, grazie alla rete di Palacio sugli sviluppi di un corner, ma l'illusione dura 70 secondi: alla prima occasione, anche qui su calcio d'angolo, Ariaudo mette a segno il suo primo gol in Serie A, ribadendo in rete il pallone colpito di testa da Pinilla e respinto dalla traversa. Il Grifone continua a spingere ma nel primo tempo sono ancora i sardi ad evidenziare la debolezza del Genoa sui calci d'angolo, con una bella conclusione di Perico parata da Frey. JANKOVIC RISOLVE LA GARA - La ripresa scorre via senza troppe emozioni: il Genoa è scarico e il Cagliari si chiude in maniera ordinata, con un ottimo contributo da parte dei centrocampisti, i liguri faticano a verticalizzare e non riescono a spingere con efficacia sulle fasce. Tra i sardi manca il contributo di Ibarbo in fase di ripartenza, ma questo forse si spiega con quanto accaduto a metà ripresa: il colombiano è costretto ad uscire per un malore improvviso, che scatena attimi di paura; il giocatore si rialzerà dopo qualche minuto, sedendosi in panchina coi compagni. De Canio, intanto, pesca il coniglio dal cilindro: il tecnico lucano manda in campo Jankovic, che trasforma in oro una punizione dai venticinque metri, approfittando di una barriera non irreprensibile. Raggiunto il sospirato vantaggio, è il Genoa ad arretrare ma il Cagliari non ha la forza né la voglia di recuperare una sconfitta che, tutto sommato, non fa granché male. GENOA-CAGLIARI 2-1 (1-1) GENOA (4-4-2): Frey 6, Mesto 6, Granqvist 5.5, Alhassan 6 (18' Jankovic 7), Moretti 6; M. Rossi 6, Biondini 5.5, Kucka 5, Sculli 6 (34' Birsa, sv), Gilardino 5.5, Palacio 6.5 (43' Veloso, sv). (22 Lupatelli, 3 R. Carvalho, Jorquera, Belluschi) All.: De Canio CAGLIARI (4-3-1-2): Agazzi 5.5, Perico 6.5, Ariaudo 6.5, Astori 7, Agostini 6, Ekdal 6, Conti 6, Nainggolan 6, Cossu 6 (37' Larrivey, sv), Ibarbo 5 (27' st Thiago Ribeiro 5.5), Pinilla 6 (23' st Nenè 5.5). (25 Avramov, 9 Larrivey, 14 Pisano, 21 Canini, 23 Dessena) All.: Ficcadenti ARBITRO: Mazzoleni RETI: nel pt 12' Palacio, 13' Ariaudo; nel st 31' Jankovic ANGOLI: 7-4 per il Genoa RECUPERO: 0 e 3' AMMONITI: Agostini e Veloso per gioco scorretto Leggi i commenti I commenti dei lettori 
Finisce la stagione dell'Angelico in casa come meglio non poteva, con una partita combattuta e in cui tutta la squadra ha giocato bene e in cui merito della vittoria è anche di quei giocatori che spesso sono rimasti in panchina. E' la vittoria dei Laganà, dei Minessi, dei Lombardi, a supporto di un duo delle meraviglie Pullen & Coleman in gran spolvero stasera, 22 punti a testa. Era lo scontro tra i due marcatori migliori del campionato, il biellese Aubrey Coleman e il casertano Andre Smith: ha vinto il primo 22-20. Ma Coleman, al di là dei punti, ha recuperato sei palloni, ha realizzato tre schiacciate ed è stato immarcabile in certi momenti. Sacripanti, il coach ospite, non è deluso della prova dei suoi e pensa che a fine stagione giocare ancora un match così intenso sia sinonimo di freschezza. Il palazzetto presentava diversi vuoti (il turno infrasettimanale non ha aiutato), ma chi c'era ha fatto sentire tutto il suo appoggio. La curva Barlera come ringraziamento mette uno striscione con ogni singolo nome della squadra e un grande grazie per la salvezza raggiunta senza patemi d'animo. Biella-Caserta, il fotoracconto Quintetto iniziale per Biella: Laganà, Miralles, Pullen, Coleman e Dragicevic, mentre Sacripanti schiera Stipanovic, Maresca, Collins, Bell  e Smith. Caserta parte forte e mette la partita sul piano fisico, Biella fa fatica a ingranare ed è costretta a inseguire: primo pareggio di Pullen che tira tre liberi consecutivi, ma è sempre la Otto a dettare il ritmo con un super Stipanovic che non sbaglia un tiro. Una tripla di Laganà accende il Forum ma è un fuoco di paglia anche perché sul capovolgimento di fronte il ragazzino perde l'uomo che va a schiacciare. Caserta va sul +6 ma pazientemente, grazie a Pullen e a Coleman, Biella ricuce e arriva sul 19 pari a un minuto e mezzo dalla fine. Smith e Doornekamp allungano sul +8 al primo intervallo. Si torna in campo e Cancellieri schiera Minessi: l'inerzia, come contro Cantù, torna dalla parte di Biella, mini parziale dell'Angelico che torna a -2 grazie anche a un antisportivo a Doornekamp, ma sul più bello la squadra di casa si perde così come la terna arbitrale che fischia a caso, anche Miralles è costretto a subire un tecnico, si va ancora sotto di otto. Cancellieri chiama time out, tranquillizza i suoi e poi dà il via a un parziale di 10-0 che porta Biella in vantaggio. Gli ultimi secondi sono ancora appannaggio di  Caserta che va alla sirena lunga avanti di due punti. Si riprende con lo stesso quintetto per Biella. Cancellieri da fiducia ai giovani. Caserta non molla e costringe l'Angelico a forzare, ma anche Biella non demorde: si va avanti punto a punto e, a tre minuti dall'ultimo intervallo, la Otto conduce ancora di tre punti, ma un devastante parziale di 10-0 zero indirizza la partita con un ispiratissimo Jacob Pullen. Caserta non ci sta e in particolare Smith, molto nervoso soprattutto nella ripresa. Alla fine del terzo Biella è avanti solo di quattro. L'ultimo quarto è combattuto punto a punto, le due squadre vanno in confusione nelle scelte di tiro. Le difese sono ben registrate e i contatti si moltiplicano, gli arbitri fischiano in continuazione e spesso a sproposito, ogni volta che si tira da tre le difese sono a rischio. Ne fanno le spese Smith e Miralles che escono per cinque falli. Nella lotteria finale dei liberi, per una sorta di atto compensativo, i canestri decisivi dalla lunetta sono quelli di Minessi. Non poteva esserci finale migliore. Biella si congeda con una vittoria, una vittoria che fa morale e che dà fiducia nella costruzione della squadra per il prossimo anno. Manca ancora un ultimo passaggio a Milano domenica sera, ma importante era vincere oggi al Forum. Angelico Biella-Otto Caserta 88-84 (21-29, 41-43, 70-66) Angelico Biella: G. Jurak 10, Minessi 2,  A. Coleman 22, J. Pullen 22, M. Laganà 6, A. Miralles  12, E. Lombardi 0, W. Magarity n. e.,   S. Stassi n. e., M. Chessa 1,  T. Dragicevic 13, De Vico Niccolò n. e. Otto Caserta: P. Di Monaco n. e., G. Maresca 6, J. Kudlacek 4, A. Righetti 3, D. Marzaioli 0, A. Collins 15, A. Smith 20, A. Stipanovic 18, C. Bell 6, D. Cefarelli 0, D. Locarevic n. e., A. Doornerkamp 12 
Tra governi alle prese con il risanamento dei conti pubblici e banche che lesinano il credito, tocca ai fondi pensione assicurare i capitali necessari a finanziare l'elevato fabbisogno di investimenti in infrastrutture nel mondo, comprese quelle per l'Itc. L'Ocse stima che, a livello globale, solo l'1% del patrimonio dei fondi pensione è investito in questa classe di attività, ma l'interesse cresce. Per la verità c'è chi vi investe da tempo e con ottimi risultati: i fondi pensione canadesi e australiani vi allocano anche oltre il 10%, con rendimenti tra il 9 e il 13% annuo. "Va riconosciuto che gli investimenti infrastrutturali ben si attagliano a investitori di lungo periodo che possono consapevolmente detenere una quota di investimenti illiquidi, a fronte di ritorni reali adeguati sia in termini di flussi, per il 'brown field' [progetti di riqualificazione], che di rivalutazione, per il 'green field' [progetti di sviluppo ex-novo], commenta Davide Squarzoni, direttore generale di Prometeia Advisor Sim. I fondi pensione canadesi si sono dotati di strutture interne che consentono l'investimento in forma diretta, mentre in Europa prevale il ricorso a fondi di infrastrutture. E i fondi pensione italiani? "Il veicolo di elezione dovrebbero essere i fondi chiusi di diritto italiano che il legislatore, per una volta razionale e lungimirante, ha consentito, già dal 1996, fino al 20% dei patrimoni", spiega Squarzoni. Il problema è che l'investimento ancora latita. "Dopo 16 anni ancora nessun fondo si è mosso in tal senso, per la incapacità di domanda e offerta di rendere compatibili aspetti eminentemente amministrativi e organizzativi. Vedremo se il tanto atteso aggiornamento della normativa aprirà le porte a veicoli semi-aperti o aperti, tipicamente di diritto lussemburghese, un'altra occasione persa per l'industria italiana del risparmio gestito". 
La vita ci mescola “Life changanyisha”. La vita ci mescola. Il titolo dell’ultimo e terzo  album di Saba Anglana è anche il nome del progetto speciale che  l’artista italoafricana ha seguito per Amref. Un viaggio in Kenya,  seguendo la rotta verso i villaggi e i luoghi remoti che la maggiore  organizzazione sanitaria in Africa sostiene aiutando migliaia di persone  nella lotta per la sopravvivenza. Dalla savana alla periferia urbana di  Nairobi, Saba ha incontrato i protagonisti, ascoltato le loro storie,  condiviso la loro umanità, le esperienze, i sogni, il cibo. Ed è proprio  all'insegna di questo mescolamento di vita ed emozioni che prendono  forma i testi e canzoni dell’album, nati abbandonandosi al viaggio e  alla conoscenza. Undici tracce inedite in inglese, kiswahili e somalo  che l’autrice presenta alle 18.30 alla Feltrinelli Express della  stazione di Porta Nuova. Dalle registrazioni sul campo nell'aperta  savana dei cori masai ai confini con la Tanzania, al lavoro musicale con  i ragazzi degli slum di Nairobi, tra zaffate di colla sintetica e occhi  indimenticabili, nel tempo rubato al loro lavoro di raccolta di  materiale di riciclo nelle discariche della città, il canto dei  villaggi, delle mamme, dei figli, degli agricoltori come dei guerrieri e  degli adolescenti alla periferia della metropoli.  Fabio Barovero ha  prodotto l'album, arruolando fra i diversi musicisti Thomas Gobena, dei  Gogol Bordello, Luca "Vicio" Vicini, dei Subsonica, Federico Sanesi, uno  dei massimi suonatori di tabla, il Maestro Rajab Suleyman fondamentale  depositario dell'arte del qanoun di Zanzibar, i Kayamba Africa, il più  famoso gruppo vocale dell'East Africa e le Bismillahi Gargar, collettivo  femminile di voci somale ai confini roventi con la Somalia. Info www.sabaanglana.com e 011/5620830 . LIBRI ITALIA POSSIBILE Alle 18 a Palazzo Ceriana Mayneri in corso Stati Uniti 27, l’autrice  Ilaria Borletti Buitoni presenta il suo libro “Per un’Italia possibile.  La cultura salverà il nostro paese?” (Mondadori) con Luca Mercalli,  Lodovico Passerin d’Entrèves e Paolo Pejrone. Info www.mondadori.it DAL SOTTOSUOLO Alle 18.15 alla Torre di Abele in via Pietro Micca 22, nell’ambito della  rassegna “Non è presente l’autore”, sono in programma letture  accompagnate da musica dal volume “Memorie del sottosuolo” di Fëdor  Dostoevskij nell’edizione tradotta da Paolo Nori e pubblicata da Voland.  Ingresso libero; info 011/5377777 . ROSE DI AXUM Alle 18 alla Libreria Dante Alighieri Fogola in piazza Carlo felice 19,  l’autore Giorgio Ballario e l’editore Luigi Sanvito presentano il libro  “Le rose di Axum” (Hobby & Work): noir ambientato nel 1936 in  Abissinia. Info www.fogola.it TORINO CRIMINALE Alla libreria Belgravia in via Vicoforte”Ultimi fuochi per palude”  (Frilli) e “E.N.D. Forse qualcuno è già morto” (Kilometrozero). Info 011/3852921 . IL TUO CUORE Incontro con Benedetta Tobagi, la figlia del giornalista Walter ucciso  il 28 maggio 1980, autrice di “Come mi batte forte il tuo cuore. Storia  di mio padre” (Einaudi) alle 17 alla Cascina Marchesa in corso Vercelli  141/7. Info 011/4429230 . EVENTI & INCONTRI TRAUTMANN PER HOLLANDE Alle 20.30 al Salone Intercoop in via Perrone 3, la sezione torinese del  Parti Socialiste Français, ha organizzato l’incontro dal titolo  “Un’altra Europa è possibile!”, con l’europarlamentare Catherine  Trautmann, responsabile per la politica europea della campagna  elettorale di Francois Hollande. Info www.pdpiemonte.it CAFFÈ DEI GIORNALISTI Alle 11 a Palazzo Ceriana-Mayneri in corso Stati Uniti 27 si presenta la  nuova associazione culturale “Caffè dei giornalisti”, in occasione  della Giornata mondiale per la libertà di stampa. Info www.caffedeigiornalisti.it GIELLISMO & AZIONISMO Alle 21 al Circolo dei Lettori in via Bogino 9, uno degli appuntamenti  dell'ottava edizione del seminario “Giellismo e azionismo. Cantieri  aperti” a cura di Istoreto, è una riflessione sull'impegno civile del  giornalista-partigiano, Giorgio Bocca; intervengono Giovanni De Luna,  Franzo Grande Stevens ed Ezio Mauro. Info www.circololettori.it IL TERZO OCCHIO Per il ciclo “Meraviglie d'Italia. Leggere attraverso l'arte. Il terzo  occhio” che si apre al centro congressi dell’Unione industriale, alle 21  in via Vela 17 si tiene l'incontro “I sette peccati capitali e i loro  abissi” con lo storico dell’arte e vicedirettore del Museo Diocesano di  Torino, Natale Maffioli. Info 011/5718246 . IMMIGRAZIONE TORINESE “L’immigrazione a Torino: aspetti normativi e problematiche sociali” è  il tema dell’incontro condotto da Rosanna Lavezzaro, alle 16.30 nella  sala conferenze dell'Archivio di Stato in piazzetta Mollino 1  nell’ambito del ciclo organizzato dalla Pro Cultura Femminile. Info 011/6688627 . MOSTRE & ARTE LAMIERE, CHIODI, FERRO Si inaugura a mezzogiorno al Politecnico in corso Duca degli Abruzzi 24  la mostra itinerante “Segni & Lamiere”. Alle 17 all’Urp del  Consiglio Regionale in via Arsenale si apre la mostra fotografica  “Mezzenile e l’Ecomuseo dei chiodaioli”, sulla produzione di chiodi e  altri oggetti in ferro. DELAUNAY & CENDARS L’associazione Terrainvague-Culture du Monde en Français organizza un  “Hommage à Sonia Delaunay e Blaise Cendars”, autori dell’opera di poesia  e arte “Prose du Transsiberien et de la petite Jehanne de France”, alle  18 al Circolo dei Lettori via Bogino 9. Info 011/8122978 . MUSICA IL GOBBO DI NOTRE DAME Da oggi a domenica al Palaisozaki è in programma il musical “Il Gobbo di  Notre Dame”, a dieci anni dalla prima messa in scena italiana. Info www.notredamedeparis.it QUARANTA PICCOLI CANTORI Per i festeggiamenti dei 40 anni dei Piccoli Cantori di Torino, diretti  attualemente da Carlo Pavese si organizzal’evento corale “Una città e  quaranta stagioni” al Teatro Vittoria di via Gramsci 4, nella Chiesa di  San Domenico in via San Domenico, al Conservatorio di piazza Bodoni e al  Teatro Colosseo di via Madama Cristina 71: una sorta di festa musicale  che investirà la città da oggi al 12 maggio con una serie di concerti e  incontri per la città, una mostra permanente sui quaranta anni di  attività al Teatro Vittoria. HOPE E L’ORCHESTRA RAI Il violinista-scrittore Daniel Hope debutta con lì Orchestra Sinfonica  nazionale della Rai, alle 20.30 all’auditorium Toscanini di piazzetta  Rossaro con il “Concerto n. 1 in sol minore op. 26” di Max Bruch, unica  pagina della produzione del compositore tedesco entrata stabilmente in  repertorio, grazie alla sua espressività spontanea ed eloquente. Sul  podio il direttore d’orchestra texano John Axelrod, che nella seconda  parte del concerto propone la “Sinfonia n. 4 in re minore op. 120” di  Robert Schumann. Si replica domani alle 20.30. Info 011/8104653 . CIAO BASILIO JAZZ Alle 21.30 al Jazz Club Torino in piazzale Fusi riprende la consueta  programmazione con lo spettacolo “Ciao Basilio!” che nasce da un'idea  del musicista Sandro Esposito; tra musica e racconto, si narrano le  avventure musicali di otto giovani musicisti che nella Torino fine anni  50 e inizio 60 formano una band e un jazz club, il C.m.j.c. Info www.jazzclub.torino.it MAISON MARSIGLIA Alle 22 alla Maison Musique in via Rosta 23 a Rivoli sul palco salgono  Mussou T e Lei Jovent: quartetto irriverente a metà fra tradizione  occitana e musica nera che reinventa la chanson marsigliese. Ingresso 10  euro; info www.masionmusique.it MUSICA E DANZE INDIANE Alle 21 al Teatro Cabrini in Via Montebello 20 il Cesmeo organizza la  “Soiree di musica e danza indiana” in occasione del conferimento laurea  honoris causa a Satya Vrat Shastri; in programma il concerto “Paga Yog”  di Paolo Avanzo, Stefano Grazia e Virginia Nicoli, e lo spettacolo di  danza Kuchipudi di Chitrangee Uppamah. Ingresso gratuito; info www.cesmeo.it FRA DIAVOLO & IL RAGAZZO Al Café Liber in corso Vercelli 2, cantautorato italiano e blues con Fra  Diavolo e Il Ragazzo Blu. Ingresso libero con tessera Arci; info www.cafeliber.it LOW FREQUENCY Alle 21.29 allo Spazio211 in via Cigna 211, una nuova serata dedicata  alla musica indipendente italiana con il doppio concerto di The RS’s e  Low Frequency Club. Ingresso 5 euro; info www.spazio211.com IN BUS DAI METALLICA Mercoledì 30 maggio, i Metallica suonano al Sonisphere Festival 2012 di  Yverdon-Les-Bains a Losanna; special guest: Slayer e Motorhead. La  Fionda viaggi propone un pacchetto bus + biglietto con partenza da corso  Vittorio a 175 euro; info e prenotazioni 011/533233 . SPAGNA IN PIEMONTE La cantautrice Ivana Spagna sceglie il Piemonte per l’anteprima  nazionale della sua nuova tournée e apre il suo tour il 6 maggio a  Pinerolo, unica data del nord Italia: uno spettacolo a metà fra cambi di  scena, illusionismo e grandi successi. Prevendite aperte al costo di 13  euro più 2 euro di diritti; info 011/9031594 . TEATRO ZEROGRAMMA ALL’ASTRA All’Astra Teatro in via Rosolino Pilo 9 va in scena lo spettacolo di  danza <Tempi moderni> con la compagnia Zerogrammi: vincitore come  miglior spettacolo ai Russian Festival of performing arts “Golden Mask  2012”. Info www.fondazionetpe.it BAILA AL GIULIA DI BAROLO Da oggi a sabato al Teatro Giulia di Barolo nella piazza omonima va in  scena lo spettacolo “Baila… anche questo è tango” scritto da Gian Carlo  Fantò e Stefania Lo Forte, con le coreografie di Luca Fino. In scena,  Gian Carlo Fantò, Luciana Nigro, Stella Gelardi, Sergio Cavallaro,  Bettina Banchini e con Ivan Fabio Perna. Info www.teatrobarolo.it CINEMA ACCESO, SPENTO… Alle 18 nella sede Arci in via Verdi 34 si presenta il documentario  “Acceso spento, bianco nero” diretto, ripreso e montato da: Andrea De  Taddeo e realizzato nell’ambito del progetto di servizio civile  dell’Arci Torino. Info www.arcitorino.it CORSI FA’ NEN DËL CINE L’associazione Teatr8 organizza il seminario breve tra cinema e teatro  “Fa nen del cine”; in programma i lunedì 7, 14 e 21 maggio nella sede di  corso Raffaello 8. Partendo dall’analisi di alcune delle sequenze più  celebri e di altre meno note di Alfred Hitchcock, si studieranno trucchi  e i segreti del cinema di brivido. Dopo essere stati spettatori , i  partecipanti di trasformeranno in attori: entrando, copioni alla mano,  nei panni di Ingrid Bergman, Grace Kelly, James Stewart e Cary Grant.  Info e iscrizioni: Patrizia 334/8613155 e Luisa 334/8613140 e www.teatro8.it 
Dopo quasi cinque mesi, la procura di Napoli, che ha in mano alcune tra le più importanti inchieste giudiziarie del momento, l'ultima delle quali è quella che ha provocato un terremoto nella Lega, ha un nuovo capo. E' Giovanni Colangelo, procuratore di Potenza. Una nomina sulla quale al plenum del Csm si è raggiunto, dopo divisioni e spaccature, un ampio consenso (22 sì e le astensioni dei due laici del Pd Guido Calvi e Glauco Giostra), ma su cui hanno pesato gli atti di un'inchiesta giudiziaria. Atti che hanno fatto finire fuori gioco, tra i veleni, lo sfidante che nemmeno quindici giorni fa sembrava in pole position per conquistare la guida della procura più grande d' Italia, Paolo Mancuso, procuratore a Nola ed esponente storico di Magistratura democratica. Sono quasi le otto di sera quando il consigliere Franco Cassano, a nome di Area, il raggruppamento che rappresenta le correnti di sinistra Magistratura democratica e Movimento per la giustizia, annuncia la revoca della proposta di nomina a favore di Mancuso. Cassano la spiega con l'impossibilità constatata di arrivare a una convergenza di tutto il plenum sul suo nome. E parla di una decisione presa per "senso di responsabilità", per dare  "una legittimazione forte" e nel rispetto dell' "autorevole auspicio" del capo dello Stato per una nomina unitaria. Una marcia indietro che spinge anche il togato di Magistratura Indipendente, Tommaso Virga, poco dopo a revocare la candidatura del terzo concorrente, il procuratore di Santa Maria Capua Vetere Corrado Lembo, spianando così la strada a Colangelo, che alla fine ottiene i voti di tutti i togati (ad eccezione di Nello Nappi, di Area, che non partecipa al voto), dei laici del Pdl e del vice presidente Michele Vietti. Ma altre sono le ragioni del ripensamento di Area: gli atti arrivati in mattinata al Csm dai pm di Palermo Antonio Ingroia e Nino Di Matteo che riguardano la candidatura di Mancuso alla procura di Napoli e che comunque non vedono indagato il magistrato. Si tratta di intercettazioni compiute nell'ambito dell'inchiesta sulla trattativa tra Stato e mafia; telefonate che - secondo le indiscrezioni circolare dietro le quinte al Csm - chiamano in causa il magistrato e un alto ufficiale dei carabinieri finalizzate a ottenere un intervento sul vice comandante generale dell'Arma, Clemente Gasparri (fratello del senatore del Pdl, Maurizio) nell'ottica di ottenere l'appoggio dei consiglieri laici del Pdl per la sua nomina. Da Palermo in serata però rimbalza la notizia che sarebbe Giuseppe De Donno, l'ex braccio destro del generale Mario Mori, l'interlocutore a cui si sarebbe rivolto Mancuso per avere, tramite l'intermediazione di Maurizio Gasparri, l'appoggio dei consiglieri laici del Pdl, e che nella vicenda sarebbe coinvolto anche il generale Mori. Gli atti segretati sono stati assegnati per una pratica alla Prima Commissione del Csm, competente sui trasferimenti d'ufficio per incompatibilità ambientale dei magistrati, che potrebbe cominciare a discuterne già domani. Il 18 aprile scorso, quando alla fine si arrivò a un rinvio della nomina, al Csm erano circolate indiscrezioni secondo le quali i laici del Pdl avrebbero appoggiato Mancuso. Ma stasera dal gruppo smentiscono di aver ricevuto alcun tipo di pressione. Non è la prima volta che una nomina del Csm finisce al centro di veleni e all'attenzione della magistratura: il caso più clamoroso, la nomina a presidente della Corte d'appello di Milano di Alfonso Marra, che alla fine lasciò la magistratura dopo che erano emerse pressioni della cosiddetta P3 sui consiglieri per favorirlo. E non è nemmeno la prima volta che Mancuso finisce al centro di veleni: accadde nel 2006 quando venne sottoposto a un procedimento disciplinare con l'accusa di aver instaurato rapporti confidenziali con personaggi compromessi da indagini giudiziarie per aver partecipato a una battuta di caccia in Albania con alcuni di loro. Ma la vicenda si concluse con l'assoluzione, per essere risultati esclusi gli addebiti. 
FIRENZE - Follia a Firenze. Delio Rossi prende a pugni Ljajic e la società lo esonera. Su un campo di calcio ne avevamo viste di tutti i colori, giocatori che mettono le mani addosso all'arbitro (l'ultimo in ordine di tempo il portiere della Lazio Marchetti sul direttore di gara Bergonzi domenica scorsa a Udine), allenatori che si prendono a calci (memorabile lo scambio di colpi tra Di Carlo e Baldini in un Parma-Catania), giocatori che fanno a cazzotti fregandosene del fair play. Ma un allenatore che prende a schiaffi un suo giocatore davanti ad uno stadio intero e in diretta tv, questo proprio ci mancava. Ha dell'incredibile e dell'increscioso quello che è successo allo stadio Franchi di Firenze durante Fiorentina-Novara. E' il minuto 32 di un primo tempo che la squadra di casa, ancora impelagata nella lotta retrocessione, sta perdendo 2-0 contro un Novara ormai con un piede in serie B. La gente (non molta) fischia, Delio Rossi prova a dare una scossa alla sua squadra procedendo al primo cambio della serata. Va fuori Ljajic, entra in campo Olivera. Nulla di straordinario, un normale cambio, come se ne vedono su tutti i campi di gioco. Ma non tutto fila per il verso giusto. Ljajic, schierato titolare al posto dell'infortunato Jovetic, non prende bene la sostituzione e mentre si accomoda in panchina dice qualcosa al suo allenatore accompagnando le parole con un gesto (un pollice alto) di sarcasmo. Rossi va su tutte le furie. Si fionda verso la panchina scagliandosi contro Ljajic. La scena è incredibile e sorprende tutti, in primis Andrea Della Valle, il presidente esecutivo Cognigni e dell'ad Mencucci, presenti in tribuna. Il tecnico, trattenuto a stento da altri componenti della panchina, mette una mano in faccia al giocatore serbo, scivola e nel cadere lo colpisce con una manata. Tutto dura pochi secondi, Rossi si rialza e torna al suo posto. Ljajic resta in panchina incassando anche i cori offensivi dei suoi tifosi. Per il tecnico, invece, cori e applausi dai tifosi della Fiesole. LA SOCIETA' ESONERA ROSSI - Non usa mezzi termini il presidente onorario della Fiorentina, Andrea Della Valle: "Abbiamo preso la decisione di esonerarlo. La nostra società in questi anni ha portato avanti certi principi, certi valori, penso la nostra decisione sia inevitabile". Il sostituto: "Nella mattinata di giovedì penseremo al resto, per ora purtroppo abbiamo preso questa decisione. Ci siamo confrontati con Rossi, ma alla fine abbiamo preso questa decisione di esonerarlo anche per il suo bene. Anche lui quando riguarderà le immagini, da brava persona qual'è, si renderà conto di quello che ha fatto, evidentemente tutto lo stress accumulato in questi mesi ha avuto il suo peso". Punizione anche Ljajic: "Anche per lui scatterà una sanzione della società" TOMMASI: "NON CI SONO PIU' PAROLE..." - "Purtroppo, c'è da commentare anche questa...Non è certamente un periodo fortunato per il nostro calcio". E' sconfortato Damiano Tommasi, presidente del sindacato calciatori, che dalla casa a Verona ha seguito in tv l'incredibile scena dei pugni di Delio Rossi al suo giocatore Ljiajc. "Capisco la tensione del momento, ma perdere la bussola in quel modo non ha giustificazioni - aggiunge Tommasi - Non è questione di sindacato: semplicemente, c'è poco da salvare di quella scena. E' anche strano che venga da Delio Rossi, sempre molto equilibrato anche nelle dichiarazioni". Quanto all'applauso di Ljaijc che ha scatenato la reazione di Rossi, "non credo sia stato quello, ci saranno stati comportamenti nel tempo. Non so giudicare da fuori, dico che della scena c'è poco da salvare". Leggi i commenti I commenti dei lettori 
Se pensavate di aver visto tutto vi eravate sbagliati.  Perché abbiamo vissuto la noia e la paura, il calcio senza cuore e i nervi che ballano sull’erba. E poi uno stadio svuotato di gente e di cori. Abbiamo attraversato il deserto aspettando la fine dell’incubo e almeno un po’ d’acqua per dissetarci, ma nessuno avrebbe mai pensato di assistere alla follia di un allenatore giustiziere che in diretta tv spara cazzotti addosso a un bambino milionario svogliato e viziato. Una immagine triste di sfascio totale.  Non staremo qui a fare moralismi sullo sport e sulle sue regole di immagine e di sostanza. La verità è che dentro uno spogliatoio  può accadere di tutto. Fuori, no.  Noi siamo certi del fatto che Rossi sia una persona per bene, un uomo che ha solo perso il senno esasperato dal comportamento di chi non ha capito ancora come funziona.  Ma il capo che perde la testa non ha più niente da insegnare ai suoi uomini.  Non è un leader, ma solo uno che deve riposare. Questo è chiaro. Quindi arrivederci a Delio Rossi, che ha pagato molte colpe non sue, lasciato solo senza un diesse e con un gruppo inesistente.  Questo è vero. E spiega in parte la classifica, ma non giustifica i cazzotti. Tanto più che la Fiorentina va in giro per l’Italia a consegnare il cartellino viola dando lezioni di fair play. Verrebbe da ridere e invece sono lacrime.  Beh, oltre la follia di un uomo esaurito c’è una Fiorentina che ancora non è salva.  Quindi, una volta chiusa la pratica degli isterismi, cerchiamo di pensare ad arrivare in fondo. Guardando questa squadra essere ottimisti non è facile. Ma un punto in due gare non è impossibile.  Bisognerebbe proprio mettersi di impegno per fallire.  Il che, purtroppo,  non significa che questa banda non ne sia capace, però. 
VIENNA - I governi di Austria e Belgio hanno annunciato che boicotteranno le gare di Euro 2012 se non sarà liberato l'ex premier ucraino Yulia Tymoshenko, che sta scontando una condanna a sette anni per abuso di potere. Per il Cancelliere austriaco Werner Faymann si tratta di dare un "segnale politico". "Siamo preoccupati per la situazione in Ucraina e specialmente per le condizioni di detenzione di Tymoshenko", ha affermato in un comunicato. Per questo motivo il governo austriaco "sosterrà la posizione della Germania". L'annuncio dell'assenza di rappresentanti del governo belga alla rassegna calcistica continentale è arrivato dal ministro degli Esteri Didier Reynders, che si è associato alle decisioni annunciate da Germania e Repubblica Ceca e da vari membri della Commissione europea, tra cui il presidente Josè Manuel Durao Barroso. "Sono gravemente preoccupato e non parteciperò in nessun modo al torneo in Ucraina. La cancelliera tedesca Angela Merkel deciderà all'ultimo momento se assistere agli Europei di calcio 2012. Lo cancelliera lo ha affermato in un'intervista al quotidiano Koelner Stadt Anzeiger, anticipata oggi. "Decisioni del genere le prendo sempre con pochissimo anticipo", ha detto rispondendo a una domanda sull'argomento. Nei giorni scorsi il suo portavoce ha confermato però che la decisione dipenderà dagli sviluppi del caso Timoshenko, sul quale in Germania vi è fortissima attenzione. Leggi i commenti I commenti dei lettori 
