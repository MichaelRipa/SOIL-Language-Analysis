ROMA - Ritrova il sorriso, Roma. Nel recupero della terza giornata di ritorno del campionato di serie A l'Acea torna al successo dopo tre sconfitte battendo la Fabi Montegranaro 76-69. Un esordio positivo per il nuovo coach dei capitolini, Marco Calvani, e due punti che danno ossigeno alla classifica della Virtus, che sale a quota 16 agganciando Treviso e Caserta. Montegranaro, avanti per tutto il primo tempo (anche +9 sul 27-36), è affondata nel terzo periodo quando Roma, trascinata da un superbo Datome (15 punti con 3/4 da tre, 21 alla fine) ha infilato un 22-4 (54-40) che è diventato 27-13 alla curva dell'ultimo periodo. All'inizio dell'ultimo periodo ancora Datome ha dato la spallata decisiva alla partita (67-50) rendendo vano il tentativo di rimonta della Fabi. Acea Roma - Fabi Shoes Montegranaro 76-69 (18-18,14-18,27-14, 17-20) Roma: Mordente 4, Crosariol 2, Datome 21, Dedovic 2, Kakiouzis 10, Gordic 8, Maestranzi, Tucker 12, Varnado 4, Slokar 13. N.e.  Tonolli, Marchetti.  All. Calvani. Montegranaro: Karl 13, Antonutti 2, Nicevic 14, Zoroski 20, Di Bella 5, Mazzola 2, Kirksay 4, McNeal 6, Ivanov 3. N.e. Piunti, Perini.  All. Valli. Arbitri: Paternicò, Tola, Capurro. Note - Tiri da tre punti: Roma 9/18, Montegranaro 9/24. Tiri liberi: Roma 11/13, Montegranaro 12/15. Rimbalzi: Roma 36, Montegranaro 33. Usciti per 5 falli: nessuno. Spettatori: 1671. Leggi i commenti I commenti dei lettori 
CATANIA - "Il pari? A questo punto ce lo prendiamo entrambi". Vincenzo Montella si tiene il pareggio con la Roma, dopo aver detto nel prepartita che il punto non serviva a nessuno. "E' stata una mezz'ora vibrante, giocata su ritmi altissimi: volevamo vincere, sia noi che loro. I ragazzi hanno commesso qualche errore ma è normale se si esaspera così il livello di agonismo. Abbiamo cercato di dare intensità, per un allenatore avere 90 minuti di questa qualità atletica sarebbe il massimo ma è impossibile. l risultato della mezz'ora di oggi è stato giusto, noi dovevamo chiuderla prima della sospensione". APPLAUSI A KOSICKY - Senza Campagnolo e con Carrizo inutilizzabile, Montella ha lanciato lo slovacco Kosicky. "Faccio i complimenti a Tomas per la parata su Borini, non è facile per un estremo alto come lui andare a terra in così poco tempo. La società ha grande fiducia in lui e gli ha rinnovato il contratto, ha grandi qualità ma poca esperienza di campo. Come ragazzo è poco spavaldo, deve guadagnare personalità: per un portiere è fondamentale. Oggi abbiamo cercato di avere ritmo e prontezza sin dall'inizio Potenza ko? Sono cose che capitano nel riscaldamento". Leggi i commenti I commenti dei lettori 
ROMA - "In mezz'ora il ritmo è da matti, preferisco le partite normali. Le due squadre hanno comunque giocato per vincere, è stata una partita trepidante". Luis Enrique analizza i bellissimi 30 minuti di Catania: la Roma torna dalla Sicilia con un punto in tasca. "Non ci aspettavamo forse tutto questo pressing ma era prevedibile che loro decidessero di metterci in difficoltà. L'atteggiamento dei miei ragazzi è stato giusto, siamo andati vicini alla vittoria: quando vedo una squadra così sono soddisfatto, adesso pensiamo al Siena". LA SCELTA DI PISCITELLA - L'asturiano ha stupito con la scelta di Piscitella: Bojan è rimasto in panchina. "Piscitella titolare non è una bocciatura per Bojan, ha giocato lui perché mi serviva una punta un po' più larga, è un calciatore che ha grandi qualità, sa saltare l'uomo e si è guadagnato la maglia da titolare. Qui nessuno è inamovibile. La classifica? Sarà importante soltanto all'ultima giornata, per vedere cosa abbiamo fatto. Io lavoro partita dopo partita, non penso mai a lungo termine: cerco di trasmettere tutto questo ai giocatori che ogni giorno migliorano, pur commettendo errori che possono capitare". Leggi i commenti I commenti dei lettori 
Tre anni e sei mesi di reclusione: è la condanna inflitta dal tribunale di Pavia a entrambe le maestre dell'asilo nido 'Primi passi' di Casarile (Milano), ritenute colpevoli di maltrattamenti fisici e psicologici nei confronti dei bambini ospiti della struttura. Per Roberta Bonizzoni, 33 anni, coordinatrice dell'asilo, ed Elena Pistillo, 34 anni, insegnante, la sentenza prevede anche l'interdizione dai pubblici uffici per cinque anni e l'interdizione dalla professione per altri cinque. Le due imputate dovranno pagare una provvisionale di 5mila euro per ciascuno dei bambini coinvolti: in sede civile proseguiranno anche le cause avviate dalle singole famiglie. "In quell'asilo c'era puro sadismo" Le maestre sono state ritenute colpevoli per i maltrattamenti compiuti ai danni della maggior parte dei bambini che frequentavano l'asilo nido e assolte dalle stesse accuse che riguardavano altri quattro piccoli. "Dovremo leggere con attenzione le motivazioni della sentenza - ha commentato l'avvocato Emanuele De Paola, difensore di Roberta Bonizzoni - Abbiamo 60 giorni di tempo, ma è probabile che presenteremo ricorso in appello". Nella precedente udienza del 25 gennaio gli avvocati difensori delle due maestre avevano chiesto l'assoluzione per alcuni degli episodi contestati e il contenimento delle condanne per altri. L'inchiesta, che nella primavera dello scorso anno aveva portato all'arresto delle due maestre (poi tornate in libertà), era stata condotta dalla Procura di Pavia in stretta collaborazione con i carabinieri di Binasco (Milano). L'asilo nido 'Piccoli passi' di Casarile (Milano) operava in convenzione con il Comune. A dare il via alle indagini era stata la segnalazione di una ex maestra della struttura. 
Si sarebbero finti funzionari dell'Inps per truffare una donna di 93 anni di Lecce, facendole credere che avrebbe dovuto restituire all'Istituto di previdenza parte della buonuscita liquidata erroneamente alla sorella defunta. I carabinieri, però, li hanno colti sul fatto, proprio mentre intascavano i soldi che la signora aveva appena prelevato in banca, e li hanno arrestati con l'accusa di truffa aggravata. Marcello Marullo di 32 anni e Giovanni Ciminiello di 49, sono stati condotti nel carcere di Borgo San Nicola su disposizione del pm Stefania Mininni, al quale nei prossimi giorni dovranno spiegare il motivo per cui sono entrati in possesso di quei 2.500 euro che l'anziana aveva prelevato dal proprio conto e, presumibilmente, anche di altre svariate migliaia di euro. A far avviare l'indagine, la telefonata allarmata fatta dalla nipote della donna, che risiede a Roma, ai militari dell'Arma, dopo essere stata a sua volta avvisata dal direttore della banca che la novantatreenne nelle ultime settimane aveva effettuato continui prelievi, presentandosi allo sportello sempre accompagnata dallo stesso individuo. Stando a quanto è stato ricostruito dagli investigatori, Marullo e Ciminiello, all'inizio dell'anno, avrebbero telefonato alla donna che vive da sola, qualificandosi come funzionari dell'Inps, e le avrebbero spiegato che avrebbe dovuto restituire circa 30.000 euro, che erano stati corrisposti per errore alla sorella deceduta. L'anziana, di fronte a tale sollecitazione, non avrebbe sospettato nulla e, per paura di un pignoramento, avrebbe iniziato a versare settimanalmente cifre tra i 2.500 e i 3.000 euro, per un totale di 13.000 euro, senza raccontare nulla ai familiari che vivono lontano da Lecce. La  frequenza  dei prelievi, tuttavia, ha insospettito il direttore dell'istituto di credito, che ha allertato la nipote della signora, invitandola ad andare a fondo della vicenda. I carabinieri, informati dell'imbroglio che si stava consumando, hanno deciso di cogliere sul fatto i due falsi funzionari. D'accordo con il direttore della banca hanno fatto fotocopiare e segnare 50 pezzi da 50 euro, facendoli poi consegnare alla signora che si era recata ancora una volta a prelevare. Uscita dalla banca la donna ha subito messo il denaro nelle mani di Marullo, che, dopo averla accompagnata a casa, è stato fermato dai militari mentre cercava di allontanarsi in auto e non ha saputo spiegare il motivo di quel "regalo". A distanza di poco tempo è stato individuato anche il presunto complice, Ciminiello, che il giorno precedente era stato immortalato dalle videocamere della banca mentre accompagnava l'anziana ad effettuare il prelievo. Per entrambi è scattato l'arresto in flagranza. 
SIENA - La Montepaschi Siena continua il percorso netto nella Top 16 di Eurolega. Contro Malaga arriva la quarta vittoria consecutiva (84-69), non ancora la matematica qualificazione ai quarti ma un primo posto nel gruppo F (che porterebbe in dote il mancato incrocio con il Cska Mosca) da gestire nelle ultime due sfide con Bilbao (fuori) e Madrid (in casa). E' ancora una volta Bo McCalebb il trascinatore di una Montepaschi che porta cinque uomini in doppia cifra, chiude con il 50% da tre (7/14) e limita al minimo le palle perse (9 contro 19). Il play americano di passaporto macedone chiude con 18 punti, 4 rimbalzi (3 in attacco), 2 assist e 2 recuperi in poco più di 24' di impiego meritandosi la palma di mvp del match. Siena non riesce a scrollarsi di dosso Malaga (9 ko nelle ultime dieci gare di Eurolega) nel primo tempo (52-46), ci prova ad inizio ripresa quando le accelerazione di Mc Calebb e i canestri di Andersen e Moss spingono la squadra di casa sul +17 (63-46 al 23') facendo presagire un secondo tempo di semplice gestione. Così non è, perché l'orgoglio degli spagnoli produce un 14-2 che riapre completamente i giochi (65-60) mandando su tutte le furie Pianigiani. Malaga resta in contatto fino al 67-62 (32') quando sei punti in fila di Lavrinoc, due canestri di Ress e una tripla di Mc Calebb scrivono sul copione il 13-1 del +16 (79-63 al 37') che stavolta fa calare in anticipo il sipario. MILANO VINCE MA NON RIBALTA LO SCORE - Prima vittoria nella Top 16 per l'Emporio Armani Milano, che nel testa-coda del gruppo G batte l'Unics Kazan 63-58. Per Milano 16 punti di Fotsis, in doppia cifra anche Bremer con 13 e Radosevic con 11. Nonostante il successo restano pochissime le possibilità di qualificazione di Milano che non riesce a ribaltare lo scarto subito nella partita di andata. Montepaschi Siena-Unicaja Malaga 84-69 (23-19, 52-46; 67-60) Siena : McCalebb 18, Zisis 1, Andersen 10, Rakocevic 11, Carraretto 5, Thornton 7, Lavrinovic 13, Ress 4, Michelori 1, Stonerook 3, Aradori, Moss 11. All.: Pianigiani. Malaga : Fitch 15, Rodriguez, Rowland 4, Lima ne, Valters 8, Peric 8, Darden 6, Garbajosa 9, Freeland 5, Payne, Zoric 14, Sinanovic ne. All.: Mateo. Arbitri : Christodoulou (Gre), Viator (Fra), Vojinovic (Mon). Note - Tiri liberi: Siena 15/17, Malaga 14/19. Tiri da tre: Siena 7/14, Malaga 5/16. Fallo tecnico: 23'35" Garbajosa (Malaga).Rimbalzi: Siena 31, Malaga 35. Spettatori: 3.200. EA7 Armani Milano-Unics Kazan 63-58 (20-13, 32-28; 49-43) Milano : Mancinelli 4, Fotsis 16, Cook 5, Nicholas 6, Rocca 8, Melli, Bremer 13, Gentile, Radosevic 11. All. Scariolo. Unics Kazan : Lyday 10, Samoylenko, Nachbar 5, Veremeenko 11, Greer 4, Savrasenko 2, McCarty 2, Jawai 11, Domercant 11, Wilkinson 2. All. Pashutin. Leggi i commenti I commenti dei lettori 
TORINO - La famiglia Rossignolo fa un passo indietro e annuncia di aver venduto la maggioranza della De Tomaso. È l’ennesimo colpo di scena nella storia dell’azienda, che da due anni e tre mesi tenta, senza successo, di avviare la produzione di auto nell’ex stabilimento Pininfarina di Grugliasco, nella cintura torinese, e nell’ex Delphi di Livorno, con oltre mille dipendenti sparsi sui due siti industriali. Da mesi il presidente Gian Mario Rossignolo (ex manager Telecom, Lancia ed Skf) e i suoi figli Gianluca ed Edoardo erano alla caccia di un nuovo socio che riempisse le casse ormai vuote dell’azienda. In autunno parevano vicini a siglare un accordo con un investitore indiano, poi tutto saltò. A fine anno, però, il management fece sapere di essere in contatto con un nuovo potenziale partner economico, presumibilmente dell’Estremo oriente, che avrebbe dovuto ufficializzare il proprio ingresso durante l’assemblea di oggi pomeriggio. Non è chiaro se la riunione tra i soci dell’azienda si sia svolta o meno, ma in serata la famiglia Rossignolo ha diffuso una nota in cui ha annunciato di aver «sottoscritto un’intesa, cedendo il controllo della De Tomaso». Il nuovo socio, spiega il comunicato, «agisce attraverso un istituto di credito» ed è «costituito da un gruppo di investitori esperti del settore automobilistico, che si sono dichiarati assolutamente convinti della validità del piano industriale». In ogni caso i Rossignolo continueranno, recita la nota, "ad occupare alcuni fondamentali ruoli in azienda, legati soprattutto alla produzione ed alla commercializzazione del prodotto, mentre al nuovo socio di maggioranza faranno capo tutte le decisioni finanziarie". Da chi è composta la cordata di investitori? Mistero. La De Tomaso si limita a spiegare che "sono oggi in corso i necessari adempimenti tecnici, societari ed economici, al termine dei quali l’azienda organizzerà una conferenza stampa per illustrare i dettagli". L’annuncio definitivo è atteso per venerdì o per l’inizio della prossima settimana. Il comunicato dell’azienda, però, non basta a placare la preoccupazione dell’assessore al Lavoro del Piemonte, Claudia Porchietto, che spiega: “Confidavamo che oggi arrivassero risposte più esaustive, ma aspetteremo il 15 febbraio, data concordata con l'azienda, per valutare futuri passaggi. A noi stanno a cuore i 900 posti di lavoro a rischio nello stabilimento di Grugliasco”. Attendista anche il segretario della Fiom Torino, Federico Bellono: “Nel comunicato dell'azienda manca una serie di elementi che ci consenta di dare un giudizio definitivo, ma quello che ci interessa è che vengano confermati gli impegni industriali per Torino”. 
NEW YORK - Ai manager di Cupertino adesso non resta che raccomandarsi a San Giuseppe: solo il santo che ha dato il nome alla capitale della Silicon Valley può liberarli dalla maledizione del Dragone. La Apple sarà anche l'azienda più valutata del mondo: 418 miliardi di dollari - più del gigante petrolifero Exxon come certifica l'ultima trimestrale. Ma la Cina è sempre più vicina quando si tratta di guastare la festa. L'ultima richiesta arriva da Shenzen, con una bolletta da un miliardo e 600 milioni di dollari. E la materia del contendere è l'ultimo ritrovato dell'azienda delle meraviglie: quell'iPad dopo il cui sbarco nulla è più stato come prima nel mondo dei computer. Si sa che i cinesi sostengono di avere inventato quasi tutto: dagli spaghetti ai fuochi d'artificio. Adesso però giurano di avere inventato proprio l'iPad: o quantomeno il nome. Come si declini la parolina magica negli ideogrammi cinesi per la verità neppure il Wall Street Journal, che ha svelato l'ultima battaglia, è in grado di rivelare. Fatto sta che la Proview Technology sostiene di aver brevettato il marchio per l'uso in Cina e a Taiwan: prima nel 2000 e poi nel 2001. Per la cronaca, anzi ormai per la storia della tecnologia, Apple lanciò solo nell'ottobre 2001 l'iPod, solo nel 2007 l'iPhone e infine solo nel 2010 l'iPad: con dieci anni di differenza? I cinesi non sono così sprovveduti da non riconoscere la grandezza del genio di Steve Jobs. "Dobbiamo ammettere che l'iPad della Apple è un gran prodotto. E che Apple l'ha saputo valorizzare" dice, con saggezza tutta orientale, il presidente della Preview Yang Rongshan. "Ma questo non è un motivo per giustificare il suo comportamento scorretto qui". In fatto di comportamenti scorretti in Cina, per la Apple si aprirebbe un file che solo il suo nuovissimo iCloud riuscirebbe a contenere: almeno secondo le accuse contenute nella straordinaria inchiesta con cui il New York Times ha ipotecato il prossimo Premio Pulitzer. Il giornale è andato a documentare le condizioni di lavoro nella fatidica Foxxon: la fabbrica dove nascono i prodotti non solo di Apple ma anche di altri big dell'hitech - Amazon compresa. Certo le accuse che arrivano adesso da Shenzen non sono naturalmente alla stessa altezza - o meglio bassezza. Ma rischiano ugualmente di creare grande imbarazzo ai signori della Mela. La storia era emersa tempo fa in un'inchiesta del Financial Times. Apple sostiene di avere regolarmente acquistato la licenza per il nome dai cinesi nel 2006: ulteriore conferma che stesse pensando al tablet prima ancora dell'arrivo dell'iPhone. Gli americani hanno risposto citando legalmente i cinesi: ma in tribunale hanno perso. Sul ricorso ora quelli hanno alzato il prezzo: la Preview, che fa base a Hong Kong, negli ultimi tempi non se la passa benissimo e il miliardo e mezzo (e passa) degli eredi di Jobs sarebbero una manna per le loro casse esauste. E adesso? Il giudice cinese potrebbe arrivare anche al punto di bloccare la vendita degli iPad in Cina, che è il mercato col più ampio margine di crescita al mondo. Sempre che i manager di Cupertino non decidano di arrendersi. In fondo che cosa sono un miliardo e 600 milioni di di fronte ai 100 miliardi di dollari cash che l'azienda più grande del mondo possiede? Tanto vale chiudere la questione: al volo. Proprio come farebbe San Giuseppe. 
