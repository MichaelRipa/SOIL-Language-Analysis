
STRASBURGO - Buon risultato per Francesca Schiavone in vista del Roland Garros. La tennista italiana ha raggiunto i quarti di finale all' "Internationaux de Strasbourg", il torneo di scena sui campi in terra rossa di Strasburgo. La Schiavone, testa di serie numero 2, ha liquidato in un'ora di gioco la croata Mirjana Lucic con il punteggio di 6-1 6-2. Per un posto in semifinale l'azzurra affronterà la svedese Johanna Larsson. VOLANDRI FUORI A NIZZA - Giornata no invece per Filippo Volandri, eliminato agli ottavi del torneo Atp di Nizza. Il livornese, unico italiano della competizione, è stato sconfitto dal belga Steve Darcis (6-3, 2-6, 4-6), che aveva già fatto fuori Fabio Fognini. QUALIFICAZIONI ROLAND GARROS, AVANTI GIORGI E FLORIS - Quattro vittorie italiane nelle qualificazioni femminili del Roland Garros, lo Slam su terra rossa che prenderà il via domenica a Parigi. Camilla Giorgi ha battuto per 6-3 6-4 la testa di serie numero 8 del tabellone, la colombiana Mariana Duque Marino, numero 117 della classifica. Bella affermazione anche per Arianna Floris, che ha sconfitto con il punteggio di 6-4 0-6 6-4 la giapponese Kurumi Nara. Esordio vincente anche per Nastassja Burnett e Maria Elena Camerin. La Burnett si è imposta per 7-5 6-0 sulla statunitense Chichi Scholl, mentre la Camerin ha sconfitto per 7-5 6-4 l'altra americana Alison Riske. Eliminata, invece, Karin Knapp: l'altoatesina, numero 3 del seeding, ha ceduto per 4-6 6-2 6-4 alla statunitense Coco Vandeweghe. Leggi i commenti I commenti dei lettori 
Ci sono ragazzi che non parlano da cinque giorni. Ammutoliti dall’esplosione che ha ucciso Melissa Bassi, di fronte ai loro occhi. Stavano per entrare a scuola insieme a lei, sarebbe potuto toccare a loro. Ce ne sono altri che non vogliono tornare in aula, e non sentono ragioni, paralizzati in casa dal terrore. Quel che è peggio è che non sanno di cosa, né perché, ragazzini rimasti vittime di una violenza senza ragione e senza risposte. E' questo lo scenario di fronte al quale si trova una equipe di oltre trenta psicologi, fra cui i professionisti mandati dal governo a L'Aquila per gestire il trauma post-terremoto, per aiutare gli studenti del Morvillo-Falcone a elaborare il lutto e riappropriarsi della scuola e della vita, della serenità e delle speranze mandate in frantumi dalla bomba armata contro l'innocenza. Un sostegno quotidiano che dovrebbe servire per ripristinare le regole fondamentali della normalità in un contesto nel quale oggi la normalità non esiste più. O meglio, quella normalità che è stata violata e non si capisce ancora nè da chi, né perché. "I nostri colleghi che sono stati in Abruzzo ci raccontano che affrontare lo scenario post-attentato qui a Brindisi, con questi ragazzi, presenta difficoltà particolarmente gravi", spiega Ezio Ferilli, direttore del Niat (Neuropsichiatria dell'infanzia e dell'adolescenza territoriale) della Asl di Brindisi, che coordina il centro d'ascolto aperto presso la scuola da lunedì. "La difficoltà  -  prosegue  -  è in un perché che nemmeno noi possiamo spiegare loro. Il terremoto è un dramma, come dire, naturale. Perché una esplosione d'odio di queste proporzioni si sia scatenata contro di loro, è una incognita destinata a rimanere tale fino a quando le indagini non compiranno il loro corso, e forse anche allora non ci sarà un perché utile a rendere comprensibile tutto questo". La violenza degli attentatori ha colpito gli studenti del Morvillo-Falcone in quella che fino a sabato scorso era la loro casa, quel nido odioso e amato insieme, certo, ma pur sempre un rifugio sicuro per la loro intimità quotidiana. "Ed è proprio da questo luogo violato, la scuola, che bisogna partire per guarire dal dolore, cominciando col parlarne", spiega ancora Ferilli, "Hanno paura del mondo di fuori, ci hanno detto esplicitamente che non vogliono parlare con persone che non siano docenti, personale scolastico, estranei all'istituto, insomma". Si capisce. Così come grazie ai rinforzi, psicologi e psichiatri arrivati da tutta l'Italia, capiscono che non sono soli. Quelli che hanno avuto la forza di tornare a scuola, perlomeno, circa venti classi con le quali è già cominciato il paziente lavoro di rievocazione e drammatizzazione dell'evento che ha sconvolto per sempre le loro vite, in particolar modo le quattro frequentate da Melissa e dalle altre ragazzine rimaste ferite. I professionisti del dolore sono a loro disposizione, e a disposizione delle famiglie, tutti i giorni. Fuori dalla scuola è stato affisso un cartellone con i numeri di cellulare degli psicologi ai quali possono rivolgersi in ogni momento. Un incontro degli psicologi con tutte le scuole della città di Brindisi, non meno di 900 studenti, si terrà venerdì prossimo presso l'istituto Palumbo. Mentre sabato prossimo tutti i servizi del territorio (consultori, centri ascolto, ecc.) psicologico parteciperanno all'incontro fissato presso il Morvillo per coordinare l'azione a sostegno degli studenti, ma anche delle famiglie. I contraccolpi della tragedia non hanno infatti risparmiato i genitori, alcuni fra i quali hanno chiesto che la scuola venisse ricoperta da una cupola di cristallo, altri che vengano piazzate telecamere in ogni angolo, e persino un presidio permanente dell'esercito. Solo qualcuno, fra le mamme e i papà, ha avuto la forza e la lucidità di dire: "Dobbiamo solo riprenderci la nostra normalità". Una cosa non semplice anche a causa della legittima pressione mediatica e dall'ansia di trovare, finalmente, il colpevole. Argomenti bombeabrindisi 
VARESE - Sorpresa in gara-3, Siena s'impone di forza (75-91) a Varese in gara-4 e raggiunge Sassari e Milano nelle semifinali play-off dove sfiderà proprio la sorpresa Banco Sardegna. Trascinata dai 19 punti di Andersen e dai 15 di McCalebb e Lavrinovic, la squadra di Pianigiani ha reso vane le ottime prove, tra i lombardi di, Diawara e Goss che hanno chiuso, rispettivamente, con 26 e 20 punti. La Montepaschi ha fatto la differenza grazie a una maggiore precisione al tiro sia da 2 punti (65 contro 46%) che dalla lunga distanza (58 contro 46%). E la Cimberio ha dovuto alzare ben presto bandiera bianca. VARESE, ILLUSORIA PARTENZA - Illusa da una buona partenza (10-4 al 3'), Varese ha dovuto ben presto fare i conti con Aradori ed Anderson che hanno trascinato Siena sul 18-25 al 9'. Un vantaggio portato a +10 (25-35) all'intervallo grazie alla serata di vena dello stesso Anderson e alla mano calda di Lavrinovic. ARADORI CHIUDE LA CONTESA - Nella ripresa a mettere anticipatamente la parola fine alla contesa ha pensato Aradori che con due triple consecutive che hanno consentito a Siena di volare sul +21 (42-63 al 26') e poi di chiudere in scioltezza dopo aver toccato anche il massimo vantaggio di 23 punti al 33' (37-53) con un canestro da sotto di Lavrinovic. CIMBERIO VARESE - MONTEPASCHI SIENA 75-91 (21-28; 35-45; 51-68) Cimberio : Diawara 26, Bertoglio 3, Kangur, Talts 5, Demartini, Goss 20, Rannikko 6, Reati ne, Garri, Ganeto 4, Fajardo 13. All. Recalcati. Montepaschi : McCalebb 15, Zisis 6, Andersen 19, Carraretto 8, Thornton 6, Lavrinovic 15, Kaukenas 6, Ress, Michelori ne, Lechthaler, Stonerook 5, Aradori 11. All. Pianigiani. Arbitri : Cicoria, Begnis, Filippini. Note - Tiri liberi: Varese 7/8, Siena 10/11. Rimbalzi: Varese 27; Siena 27. Tiri da 3: Varese 12/26, Siena 11/19. Spettatori 2569, incasso 39.606 euro. Leggi i commenti I commenti dei lettori 
LONDRA - Joey Barton, capitano del Qpr, è stato squalificato dalla Football Association per 12 giornate a causa della condotta violenta nell'ultima partita di Premier League contro il Manchester City, match che ha regalato il titolo alla squadra di Mancini. Il centrocampista inglese, non nuovo a comportamenti del genere, era stato espulso dopo aver rifilato una gomitata a Carlos Tevez, preso a calci Sergio Aguero e tentato di colpire con una testata Vincent Kompany prima di essere portato fuori dai suoi compagni. Secondo il comunicato della FA, Barton ha ammesso le sue colpe per quanto riguarda l'accusa di condotta violenta contro Aguero, ma non per quella nei confronti di Kompany. Leggi i commenti I commenti dei lettori 
Dall'Osservatorio sulle manifestazioni sportive è arrivata una grande notizia per i tifosi non tesserati, in vista della partita di ritorno della semifinale dei playoff (e dell'ipotetica finale). Chi non ha la Samp Card potrà seguire il Doria in trasferta, anche se a due condizioni: che una volta terminata la fase di prelazione riservata ai possessori della TdN restino biglietti invenduti; che la società ospitante e la Questura interessate diano il permesso ai senza tessera di entrare allo stadio. Questi biglietti, non cedibili, saranno venduti in specifiche ricevitorie sul territorio, sotto la responsabilità delle società sportive interessate e coordinate dalla Lega di serie B. La decisione, fa sapere l'Osservatorio, è stata assunta tenuto conto di un importante contenimento degli incidenti, accompagnato tra l'altro da un aumento di spettatori di oltre il 28 per cento. Anche l'azione diplomatica di Corte Lambruschini ha dato i suoi frutti. 
