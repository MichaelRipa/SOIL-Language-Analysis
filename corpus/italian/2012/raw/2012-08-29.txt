
ATME - Quando sullo schermo appare il volto del presidente Bashar al Assad, nel salotto di casa Abdullah scende un silenzio tombale. Sarà il capo famiglia, il signor Ahmed, ha romperlo pochi istanti dopo. Con due parole: "Eccolo, il macellaio!". Siamo ad Atme, un villaggio immerso tra gli uliveti, a ridosso del confine con la Turchia, caduto mesi fa nelle mani dell'Esercito libero siriano che da qui organizza le sue retrovie. Ahmed Abdullah, una volta proprietario di una piccola azienda di trasporti, fornisce oggi i pullmini che portano gli uomini a combattere sul fronte di Aleppo. Per ascoltare l'intervista al presidente "macellaio" che trasmette una tv di regime, Ahmed ha invitato parte del comando militare degli insorti acquartierato nel villaggio. Sono per lo più giovani soldati e tutti hanno lo sguardo fisso sul televisore, come se guardassero un'avvincente partita di calcio. Molti sorridono. Ma sono sorrisi di astio: Assad è per loro il colpevole di tutti mali della Siria. Quando il presidente parla dei disertori del regime, quindi di loro, e definisce il loro allontanamento "un'auto-depurazione del governo in primis e poi del Paese in generale", gli uomini che mi circondano sbottano tutti assieme. E cominciano a vomitare insulti che è meglio non trascrivere. "Continua a parlare di noi come se fossimo dei terroristi affiliati ad Al Qaeda o dei criminali", mi dice Fahed, medico trentenne, da un anno arruolato nelle brigate dell'opposizione. "Ma il vero estremista, l'assassino impenitente e capo mafia è lui, Bashar". I soldati scoppiano a ridere quando il presidente sostiene che la situazione è migliorata "ma non abbiamo ancora vinto, ci vorrà più tempo" per porre fine al conflitto. Poi, inveendo contro l'incolpevole televisore, uno dei militari insorti dice: "Quanti siriani vuoi ammazzare ancora? Non ti basteranno cent'anni per ucciderci tutti, e finché rimarrà in vita uno di noi tu non potrai dormire sonni tranquilli". La possibilità evocata dalla Turchia e dal presidente francese François Hollande di creare una zona "cuscinetto" in Siria per alleviare le condizioni di vita degli sfollati, viene così bocciata dal presidente: "Anzitutto penso che l'argomento non sia neanche sul tavolo dei negoziati e che si tratti poi di un'idea irrealistica anche per gli Stati ostili e nemici della Siria: la difesa di una Nazione non deve essere messa a punto all'esterno, ma bensì all'interno del Paese". Quando Assad evoca i suoi eroi, parlando di quella "gente per bene che non fugge, non lascia la patria", tra gli ospiti di casa Abdullah si levano nuovamente grida belluine che sfociano in profluvi di contumelie indirizzate al presidente. "Ma come osa definire un eroe chi non ha il coraggio di affrontare lui e i suoi sicari?", si chiede un militare grosso come un armadio. "Se potessero i suoi soldati diserterebbero tutti", gli risponde un ragazzo seduto accanto a lui. "Ma i suoi generali sanno come opprimerli, terrorizzarli, ricattarli". Di colpo, forse stufi di ascoltare il loro presidente, alcuni uomini si alzano, salutano e se ne vanno. E' bastato quel gesto per distogliere l'attenzione degli ospiti rimasti. Comincia allora una discussione animata, che l'interprete fatica a tradurre. Finalmente anche noi prendiamo congedo. Fino al mese scorso, per attraversare il confine in aperta campagna dovevi aspettare le due del mattino, quando finiva il pattugliamento dei turchi. Oggi, basta che annotti. I soldati di Ankara lasciano passare chiunque. Diversa è la situazione ai valichi di frontiera, dove gli sfollati entrano ormai col contagocce perché i campi che dovrebbero accoglierli sono pieni fino all'inverosimile. Dall'inizio delle violenze nel Paese arabo, a metà marzo dello scorso anno, più di 80mila siriani si sono rifugiati in Turchia, diretta responsabile, secondo Assad, "per il sangue versato in Siria". Solo nelle ultime 48 ore hanno sconfinato quasi 1500 persone. 
LONDRA - Due settimane dopo la chiusura dei Giochi Olimpici, lo stadio olimpico di Londra si è riacceso per la cerimonia di apertura delle Paralimpiadi, con 4200 atleti che per 11 giorni daranno vita a quella che si annuncia l'edizione più seguita di sempre. La cerimonia - alla quale ha partecipato anche la Regina - è stata aperta da Stephen Hawking. Il fisico britannico più famoso del mondo, quasi completamente paralizzato, ha tenuto un discorso con la sua ormai celebre voce computerizzata. Prima l'Olympic Stadium era stato sorvolatoda David Rawlings, un pilota disabile che ha servito in Afghanistan. Con lui alla ribalta uno degli atleti più attesi, il velocista Oscar Pistorius che, dopo essere entrato nella storia il mese scorso gareggiando per la prima volta alle Olimpiadi, cercherà di difendere i titoli nei 100, 200 e 400 metri vinti alle Paralimpiadi di Pechino quattro anni fa. Leggi i commenti I commenti dei lettori 
IN PRIMO PIANO CASTEL DEI MONDI Sembra che il titolo gli sia stato cucito addosso. Perché leggi "Spassiunatamente" e ti sembra di sentire sul palco Peppe Servillo. Oggi, se lo gusteranno gli amanti del festival Castel dei mondi: l'appuntamento è alle 21,30 in piazza Catuma ad Andria per uno spettacolo  -  concerto che rappresenta un omaggio alla cultura e la musica classica napoletana. Anche oggi Castel dei mondi si regala un'anteprima nazionale: alle 21,30 (spostato di un'ora rispetto al programma iniziale), all'Auditorium Chicco la Fondazione Tpe /Teatro Minimo presenta "Let there be love" di Kwame Kwei-Armah. Facendo un passo indietro, ad aprire la giornata della rassegna sono le Lezioni di classe, alle 17 nella scuola Manzoni, con la compagnia Terrammare in un progetto targato Gigi Gherzi e Silvia Civilla. A seguire, alle 20 nella Sala biblioteca Sant'Agostino è in programma il secondo appuntamento con gli "Atti unici" da Anton Cechov. Alle 22,15 al Seminario vescovile, va in scena "Romeo e Giulietta" con l'adattamento e la traduzione di Francesco Niccolini. Chiude alle 23 alla Biblioteca Sant'Agostino "Voci dentro le parole", spettacolo di parole e musica soul, gospel, blues di e con Paola Procaccini, Maria Tea Varo e Daria Biancardi. Info festivalcasteldeimondi. it LIBRIAMOLA Il fascino dei misteri va a Castello. Nel maniero di Mola di Bari, per l'appuntamento di Libriamola alle 20 si presenta il libro "101 misteri della Puglia (che non saranno mai risolti)" di Rossano Astremo. Ingresso libero. PAOLA, MARYLIN AND ME Rendere al pubblico una Marilyn differente dall'icona giuliva e svampita a cui siamo tutti abituati. Una donna che fa sforzo introspettivo, che scrive, che è in analisi e  prende lezioni di recitazione all'Actor Studios, una Marylin fondamentalmente sola. Liberamente tratto dal libro "Frammenti" edito da Feltrinelli, alle 21 in piazza Colamussi a Rutigliano va in scena "Paola, Marylin and me". Ingresso libero. PIETRECHECANTANO Entra nel vivo il festival PietreChecantano: alle 21.30 a Cisternino, nell'azienda agricola biologica Il frantolio, si esibisce la stella del nu jazz anglosassone Soweto Kinch, che con il suo quintetto rappresenta una delle proposte più avanzate e audaci nella attuale scena musicale contemporanea. Info pietrerchecantano. com TORNO SUBITO Le vicende della Brindisi Capitale d'Italia alla fine della Seconda guerra mondiale. Uno spettacolo che riporta indietro al 10 settembre 1943 quello che va in scena alle 21 in piazza San Giovanni al Sepolcro di Brindisi, nell'ambito dei festeggiamenti dei Santi patroni di Brindisi. Ingresso libero. SPIRITUAL TRIO Una delle più antiche e belle piazze di Castellana grotte si offre come suggestivo scenario per uno spettacolo inedito: sul palco di largo San Leone magno, alle 21 si esibisce Fabrizio Bosso che presenta un live show  mai presentato in una piazza pugliese. Bosso si calerà in "Spiritual Trio", accompagnato da Alberto Marsico all'organo hammond e Alessandro Minetto alla batteria, in un progetto in cui la memoria del passato e l'energia di nuovi linguaggi si alternano e alimentano la carica deflagrante della musica di un organ trio molto adrenalinico. Ingresso libero, info officinamusicale. net IL GIOCO DEL JAZZ Prosegue "Il gioco del jazz" a Barletta. Per il nuovo appuntamento della rassegna musicale, alle 21 a Palazzo della marra sono di scena il pianista Mirko Signorile e la cantante Giovanna Carone in "Betàm Soul", incarnazione dell'anima del canto yiddish in un intreccio fra il cabaret della Repubblica di Weimar e la musica di Rufus Wainwiright. Ingresso libero. Musica TETA MONA Ad Assudiest di Bari, alle 22 si esibisce il Teta Mona quartet live. Info 333.908.09.00. SOGNO DI FINE ESTATE Alle 21 alla Corte degli Artigiani, per Culturamiamo nel complesso delle ex Scuole Pie e a Brindisi, il concerto "Sogno di fine estate". Ingresso libero. ANNA TATANGELO Ad Alberona, alle 21 nel centro storico per la festa patronale si esibisce Anna Tatangelo con i giovani talenti di Carta si  -  Area Sanremo. Ingresso libero. CONNIE VALENTINI A Martina Franca, al Cohiba jazz club in via Bellini, alle 21 è in programma il concerto del Connie Valentini trio. Info 080.483.77.85. JAZZ ME BLUES Al Brazen head di Fragagnano, alle 22 Fawn Tolsono & Eddi Olivieri trio per Jazz me blues. Info 099.956.06.95. BUCOBUM A Noci si chiude il Bucobum: al Villino BucoBum, alle 21,30 è in programma il concerto di Mustache prawn. Ingresso libero. SUONI DA SUD EST Per Suoni da sud est a Otranto, in piazza De Donno alle 19 Alessandro Lorusso (from Insintesi) e Gianluca Milanese, con un world dub live set con dub fx e flauto traverso. Ingressso libero. HELL METAL FESTIVAL Ad Alezio, in via Rocci Perrella, alle 20 è in programma il Summer in hell metal festival. Ingresso libero. ELOHIM GOSPEL All'U. T. R.6 di Villa Castelli, alle 21 l'Elohim gospel in concerto. Ingresso libero. DON RICO Al lido Marini di Ugento, alle 22,30 è in programma la Fuoriluogo special night con Don Rico. Ingresso libero. Teatro LE DONNE DI TROIA La Lega navale di Trani, alle 21 in piazza Monsignor Addazi promuove "Le donne di Troia", ispirato a Le Troiane di Euripide. Alle 19, prima dello spettacolo si tiene un dialogo su Le Troiane di Euripide. Ingresso libero. CALIGOLA Per il Baxta festival a Poggiardo in località Ss Stefani alle 21 va in scena "Caligola" di Salvatore Della Villa da Albert Camus. Info  0836.90.98.12. IMPROFESTIVAL A Torre dell'orso è in programma una nuova serata con la rassegna Improfestival: alle 20 appuntamento al Camping Sentinella e in via degli Eucalipti. Ingresso libero. FEDRA Al teatro romano di Lecce, alle 21,30  è in programma la replica di Fedra, promosso dal Balletto del sud di fredy Franzutti. Info 0832.45.35.56. Libri Alle 20,15 in piazza Sedile (e non più in piazza Marconi come inizialmente previsto) a Corato è in programma la quarta serata letteraria, dal titolo Il paesaggio. Ingresso libero. SPIAGGE D'AUTORE Per Spiagge d'autore, alle 20,30 Giorgia Wurth è ospite dello Yacthing Club di San Vito dei normanni. Ingresso libero. IL CAVALIERE DELL'ARIA Alle 19,30, nel giardino del Castello Dentice di Frasso di San Vito dei Normanni, si presenta il libro "Il Cavaliere... dell'aria" (edizioni Arcobaleno), ultima fatica del ricercatore sanvitese Nuccio Carriero. Ingresso libero. BIRRA TRA I TRULLI Ad Alberobello nel piazzale dell'Opera don Guanella, dalle 19,30 prendono il via gli appuntamenti nell'ambito di Birra tra i trulli. Ingresso libero. CUCINA SENZA FRONTIERE A Palazzo Palmieri, alle 20.30 a Monopoli è in programma l'appuntamento di enogastronomia Cucina senza frontiere. Info cucinasenzafrontiere. com. GROTTE CASTELLANA Alle Grotte di Castellana, alle 21,30 proseguono gli appuntamenti con le Speleonight, visite notturne guidate (per info www. grottedicastellana. it). LO SGUARDO DI OMERO Alle 20 nel porto turistico di San Foca prosegue la rassegna Lo sguardo di Omero, quest'anno dedicato all'Albania. Info 320.063.13.70. TRANI FILM FESTIVAL Dalle 17 nella terrazza di Palazzo San Giorgio a Trani, è in programma il nuovo appuntamento con il Trani film festival. Ingresso libero. BACCO NELLE CORTI Torna a Bitonto "Bacco nelle corti", il tour in notturna del centro storico alla scoperta delle bellezze della città e delle prelibatezze della enogastronomia. Il programma della manifestazione prevede un tour nel centro storico della città di Bitonto da tenersi, su prenotazione, dalle 20 alle 23. Info 080.374.34.87. 
