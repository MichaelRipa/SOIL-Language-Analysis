Scuola guida  Casey Stoner: il funambolo della Honda sulla pista  più complicata del  mondo (staccate da fare alla cieca, rettilineo in  curva e discesa,  cavatappi e sabbia sulla pista) ha tirato fuori tutto  il suo repertorio  di mago della MotoGp, portandosi a casa una delle gare  più belle.  Ossia partenza a razzo, poi gran parte della corsa alle spalle di  Lorenzo, studiando le sue mosse e quindi, dopo metà gara, via: attacco,  sorpasso e volata verso la vittoria. Uno show di tattica e freddezza  perché Stoner era partito con le gomme morbide (al contrario di  Lorenzo), quelle che proprio nel fine gara iniziano a dare problemi.  Insomma, mentre la sua Honda imbizzarrita sembrava volergli sfuggire  dalle mani, Stoner stava ragionando, risparmiando le gomme morbide,  gestendole al meglio per farle durare fino alla bandiera a scacchi.  Applausi. Applausi anche perché una tattica del genere, più o meno normale nelle corse di moto,  qui a Laguna Seca diventa ovviamente molto più complicata perché, difficoltà della pista a parte, qui i sorpassi sono quasi impossibili. Il concetto lo spiega bene il povero Jorge, la vittima di Stoner: "Ho provato ad andare via - ha spiegato Lorenzo - ma Stoner era lì. Al mio primo piccolo errore mi ha passato. Casey ha guidato molto bene, in modo molto brillante, oggi era impossibile batterlo". Certo, perché se unisci le doti di guida funamboliche e tanta tattica ottieni un mix esplosivo: "E' stato un week end duro - ha spiegato infatti Stoner - ma durante la corsa ho cambiato strategia, puntando sulla gomma morbida, che mi ha costretto a stare attento a come gestire i pneumatici. Soprattutto a inizio gara ho dovuto ragionare molto, evitando di attaccare. Poi..." Insomma roba da marziani, da mostri della Laguna appunto. Tornano con i piedi per terra poi troviamo sul podio anche Dani Pedrosa a 7" con l'altra Hrc. Quarto posto per Andrea Dovizioso con la Yamaha Tch 3 davanti al compagno di team Cal Crutchlow. Sesto posto per Nicky Hayden con la Ducati; quindi la Honda Lcr di Stefan Bradl. E Valentino Rossi? Disastro assoluto. In gara ha preso la paga dal suo compagno di squadra Hayden, non riuscendo di fatto mai a girare nei suoi tempi. E poi, a due giri dal termine, si è anche steso. Era ottavo, con una montagna di secondi di distacco dal mostro australiano che in cima alla vetta stava facendo sognare. Ordine d'arrivo 1) Casey STONER  -  AUS (Honda) in 43'45.961 2) Jorge LORENZO  -  SPA (Yamaha) a 3.429 3) Dani PEDROSA  -  SPA (Honda) a 7.633 4) Andrea DOVIZIOSO  -  ITA (Yamaha) a 18.602 5) Cal CRUTCHLOW  -  GBR (Yamaha) a 18.779 6) Nicky HAYDEN  -  USA (Ducati) a  26.902 7) Stefan BRADL  -  GER (Honda) a 28.393 8) Alvaro BAUTISTA  -  SPA (Honda) a 50.246 9) Aleix ESPARGARO  -  SPA (ART) a 1'18.993 10) Karel ABRAHAM  -  CZE (Ducati) a 1'22.076 11) Randy DE PUNIET  -  FRA (ART) a un giro 12) Yonny HERNANDEZ  -  COL (BQR) a un giro 13) Colin EDWARDS  -  USA (Suter) a un giro 14) Ivan SILVA  -  SPA (BQR) a un giro Classifica mondiale piloti 1) Jorge LORENZO  -  SPA  -  205 punti 2) Dani PEDROSA  -  SPA - 182 3) Casey STONER  -  AUS - 173 4) Andrea DOVIZIOSO  -  ITA - 121 5) Cal CRUTCHLOW  -  GBR - 106 6) Stefan BRADL  -  GER - 84 7) Nicky HAYDEN  -  USA - 84 8) Valentino ROSSI  -  ITA - 82 9) Alvaro BAUTISTA  -  SPA - 81 10) Ben SPIES  -  USA - 66 11) Hector BARBERA  -  SPA - 60 12) Randy DE PUNIET  -  FRA - 33 13) Aleix ESPARGARO  -  SPA - 33 14) Michele PIRRO  -  ITA - 16 15) Mattia PASINI  -  ITA - 13 Leggi i commenti I commenti dei lettori In caricamento.. 
LONDRA - Un palazzetto ribollente di tantissimi polacchi che sono arrivati a Londra cantando a squarciagola gli stessi cori con cui hanno sostenuto la loro squadra di calcio agli Europei in Polonia. Solo che adesso lo hanno fatto a spese nostre, e il pubblico, ha dato alla Polonia quella spinta in più per sbatterci via dal palazzetto di Earls Court con un bel po' di ferite addosso. E a maggior beffa il fatto che sull'altra panchina fossero seduti due cari amici della pallavolo italiana: il ct Andrea Anastasi, già per tre anni alla guida dell'Italia e da un anno e mezzo in Polonia, e il secondo Andrea Gardini. La nazionale di pallavolo comincia male le Olimpiadi: un secco 3-1 per gli altri (parziali 21-25, 25-20, 25-23, 25-14) . Illudendoci pure. La partenza infatti era sembrata discreta. Un inizio un po' in difficoltà ma poi la squadra del torinese (e torinista) Mauro Berruto si era distesa. La partita sembrava incanalarsi bene, l'Italia aveva cominciato con una partenza lenta, ma poi era riuscita a portarsi via comunque il primo set (25-21). Le bordate di Savani, Zaytsev e Lasko, fra i migliori, davano una certa sicurezza. Ma quell'Italia lì non si è più rivista, è scomparsa o quasi in quello stesso istante. Mastrangelo ha cercato di infondere un po' di sicurezza e tranquillità ma anche lui si è messo a battibeccare con l'arbitro, segno di nervosismo che ha contaminato la squadra. I punti su battuta sono cominciati a non entrare più, il muro di Mastrangelo e Fei ha spizzato palle e comunque si è slabbrato, le schiacciate iniziali di Savani e Zaytsev sparite. Berruto ha spesso scosso la testa, passeggiando nervosamente mentre sull'altra panchina Anastasi e Gardini sedevano tranquilli controllando perfettamente la situazione. Kurek, Bartman e Winiarski hanno martellato la difesa azzurra. Tre set consecutivi persi, il terzo punto a punto, ma l'ultimo senza praticamente giocarlo, hanno ributtato l'Italia indietro. Proprio quando la nazionale doveva avere una reazione d'orgoglio è crollata. Prossimo appuntamento l'Argentina: la salita si fa ancora più dura. Alla fine tutti suonano la stessa note grave del pianoforte: la tensione dell'esordio. "La squadra era in evidente apprensione - ha detto il coach Mauro Berruto - ci sono venuti meno i punti di riferimento e abbiamo ceduto".  Lo stesso per Alessandro Fei: " Era l'esordio all'Olimpiade, abbiamo risentito molto della tensione. Abbiamo cominciato con qualche difficoltà nel secondo set e da lì non ci siamo più ripresi". Michal Lasko è stato anche spietato: "E' stata una brutta giornata in generale e comunque un pessimo quarto set. Non so cosa dire, dovevamo rompere il ghiaccio e non ci siamo riusciti. Penso anche io che abbiamo sentito troppo la tensione dell'esordio olimpico: abbiamo fatto errori che solitamente non facciamo. Dovevamo giocare più veloci e più sciolti. Mi dispiace perché non siamo riusciti a fare nulla di quello che avevamo in mente". 
NAPOLI - Prima amichevole casalinga per il Napoli dopo il ritiro precampionato di Dimaro: gli azzurri, davanti a circa 25mila spettatori hanno battuto per 2-1 il Bayer Leverkusen (gol di Hamsik, Friedrich e Pandev). Mazzarri non rischia in avvio De Sanctis e Maggio (aggregati da poco dopo le vacanze post-Europeo), e lamenta le assenze di Inler (postumi della botta alla caviglia rimediata in amichevole con il Grosseto), Cavani (alle Olimpiadi) e Vargas (otite con principio di febbre per il cileno, questa la versione ufficiale); largo allora a Rosati tra i pali, in mezzo Gargano (che sempbrerebbe molto vicino alla Fiorentina), davanti Pandev con il giovane Insigne. Il vantaggio azzurro al 26': Insigne penetra a destra, Wollscheid inciampa sui suoi piedi, il giovane attaccante mette in mezzo per Hamsik che segna facilmente tra le proteste tedesche. Il Bayer prova a reagire, ma al 39' è Pandev ad esaltare i riflessi di Leno con una rasoiata di sinistro dal limite. Nella ripresa subito Bayern: al 1' colpo di testa di Kiesling sul quale Rosati si supera deviando in corner. Sul cross dalla bandierina Friedrich, colpevolmente lasciato solo, non perdona insaccando nell'angolo: 1-1. Il Napoli si scuote: al 4' Hamsik salta anche Leno ma manda sull'esterno della rete; al 5' gran mezza girata di Hamsik, respinta del portiere ospite e tap-in vincente di Pandev: azzurri di nuovo avanti. Al 12' ovazione per Insigne che sfiora il gol dopo un numero pazzesco, poi, in mezzo al valzer delle sostituzioni, sterili tentativi dei tedeschi e qualche buon contropiede non sfruttato dai padroni di casa. Finisce 2-1 per il Napoli, con Mazzarri che riceve conferme importanti soprattutto da Pandev e Insigne (il più applaudito), mentre il gioco aereo su palle inattive resta il tallone d'Achille della retroguardia. Mercoledì ultimo test contro il Bordeaux, ancora al San Paolo; quindi il 5 agosto partenza per la Cina dove ci sarà la sfida alla Juve. "Nel secondo tempo ci siamo sciolti, nei primi 20 minuti eravamo contratti, anche perché in questi giorni abbiamo continuato a fare carichi di lavoro importanti - ha spiegato Mazzarri a Sky Sport 24 -. Nel secondo tempo abbiamo fatto quello che abbiamo preparato in ritiro con gli inserimenti dei centrocampisti e la squadra mi è piaciuta. Siamo a buon punto nella preparazione". Bene anche stasera Insigne. "E' un giocatore universale, può fare la prima e la seconda punta, gli avevo chiesto di scambiarsi il ruolo con Pandev, può farlo anche con Cavani e Hamsik, sono tutti giocatori eclettici". Per Mazzarri la rosa va bene così, eppure un rinforzo lo vorrebbe e il Napoli ci sta lavorando: l'obiettivo è Balzaretti: "Dico solo che saremmo contenti se scegliesse Napoli", taglia corto il tecnico che poi parla della Supercoppa. "Non mi pongo il problema della sede, dico solo che mi piace giocarla questa competizione perché abbiamo vinto un trofeo l'anno scorso e adesso è importante arrivare a questa prestigiosa partita. A Pechino Mazzarri potrebbe non trovare sulla panchina della Juventus Antonio Conte, il tecnico bianconero deferito dalla procura federale per omessa denuncia nell'ambito dell'inchiesta sul calcioscommesse. "Su questo argomento non voglio entrare - dice Mazzarri -, dico solo che Conte ha dimostrato tutto il suo valore lo scorso anno. Anche se non ci sarà, la squadra la preparerà comunque lui. Anche a me lo scorso anno è capitato di stare fuori in qualche partita". Leggi i commenti I commenti dei lettori In caricamento.. 
LONDRA - Storica qualificazione dell'Italia della ginnastica artistica alla finale a squadre. Non era mai accaduto prima. Carlotta Ferlito, Elisabetta Preziosa, Erika Fasana e Giorgia Campana sono state trascinate da una ritrovata Vanessa Ferrari, terza al corpo libero, non troppo distante dalla statunitense Alexandra Raisman e dall'olimpionica Sandra Izbasa. Il 7 agosto la bresciana avrà finalmente la sua chance di medaglia, dunque, quella che le era mancata nel 2008 per via dell'infortunio al piede. Non prima però di aver guidato le compagne contro le superpotenze dell'artistica femminile - nell'ordine Stati Uniti, Russia, Cina, Romania, Gran Bretagna, Giappone e Canada - e di essersi concessa una meritata vetrina (sesta) nel concorso generale in programma il 2 agosto, insieme alla Ferlito (17esima ). Finale a 24 nella quale non ci sarà la campionessa iridata americana, Jordyn Wieber, tagliata fuori dalle connazionali Raisman e Douglas. "Diciamo che oggi abbiamo messo una bella pietra sopra Pechino - ha detto la Ferrari -. Nel 2008 non stavo bene e sono felice di essere riuscita a dimostrarlo, quattro anni dopo. Questa notte ho dormito pochissimo, avevo molta ansia. Poi mi sono obbligata a pensare che fosse una gara come le altre e mi sono tranquillizzata. Alle parallele avevo le mani gelate, non sentivo lo staggio. Anche le mie compagne erano agitate, forse più di me. Si saranno sentite come noi in Cina. Però hanno reagito, sono state brave. Mi dispiace che Erika non sia entrata nella finale all-around, l'avrebbe meritato, ma d'altra parte una di noi tre doveva star fuori (l'altra generalista è Carlotta Ferlito, ndr)". "Comunque la vita a volte è buffa - conclude - Ai Mondiali di Tokyo eravamo state perfette e restammo escluse dalla finale a squadre. Oggi, malgrado qualche errore, siamo dentro. Quando si dice chiusa una porta si apre un portone. Chissà che non mi accada la stessa cosa al corpo libero, cui dovetti rinunciare in Giappone per una leggera distorsione nelle fasi di riscaldamento". 
LONDRA - Niente da fare, stavolta: Federica Pellegrini è solo quinta nei quattrocento stile libero. E' delusa. Tanto da dare, "stacco un anno poi vediamo...". Forse non se l'aspettava. "Non ne avevo più di così: fa male, è vero, ma so di aver dato il massimo. Lo sport è così. Non è vero che non sono abituata a perdere... Ho perso tante volte in carriera, ora bisogna voltare pagina". Le chiedono dei 200 sl, se è un problema di testa: "Mah, non può fare tutto la testa...". E' giù di corda. Seccata. Si vede. "Ora ci sono i 200 sl che non farò con uno spirito grandioso, ma a questo punto credo di aver bisogno di un anno di stacco. Poi l'anno dopo vedremo se avrò ancora voglia di nuotare". Lei, la regina è finita staccata. Prima la francese Muffatt, seconda la statunitense Schmitt, terza la britannica Adlington. Federica è partita bene, poi è stata risucchiata nel gruppone. Un po' appesantita nel finale, chiudendo a 4'04"50 lontana dal 4'01"45 della vincitrice, nuovo primato olimpico. LE FOTO Le premesse d'altronde non era state incoraggianti. Federica era entrata in finale con il penultimo tempo, il settimo (4'05"30). Peggio di lei solo la britannica Adlington. La migliore, la francese Muffat (4'03"29). "E' solo mattina-le parole serene di Federica-Nei 400 non ci sono stati grandi risultati quest'anno, l'insicurezza si fa sentire. Le altre hanno tirato parecchio. Paura di non entrare in finale? No, questo no: certo non ci arrivo da seconda ma da settima". In finale si migliora un po', ma finisce solo quinta. Lo scorso anno ai Mondiali di Shangai arrivò l'oro. Ma non è finita a Londra, per fortuna. Le restano i 200 sl (domani le batterie, martedì la finale), la gara più amata. Lì non ha mai tradito: oro a Pechino 2008, oro a Roma 2009 e Shangai 2011 (Mondiali), oro a Budapest 2010 e Debrecen 2011 (Europei). Ma stavolta non sarà facile: dovrà superarsi. Forza, Fede. E il suo fidanzato Filippo Magnini? Una furia con i suoi compagni (Dotto, Rolla e Santucci) che è riuscito a trascinare in finale nella 4x100 sl. Solo ottavi (3'15"78). "La staffetta si fa in quattro, altrimenti non si va da nessuna parte", la rabbia di Filippo. Si scusa Dotto. In finale (Dotto, Orsi, Santucci e Magnini) non è che va molto meglio, settimi, mai in corsa (3'14"13"). Spettacolare rimonta della Francia (3'09"093) sugli Usa (3'10"38). Settimo Fabio Scozzoli nei 100 rana. Una delusione anche lui, come Federica. "E' andata male, ho nuotato male, ma è sempre una bella esperienza ai Giochi" ammette Fabio. Brava invece Ilaria Bianchi, quinta nei 100 farfalla abbassando ancora, a 57''27, il suo record italiano. 
ETON - Tra gli allievi del college privato più famoso del mondo, dove il bacino per il canottaggio più famoso del mondo è un accessorio normale molto più di quanto lo sia una palestra scalcinata per un liceo italiano, ci fu anche lo scrittore George Orwell. Ma oggi, ai bordi dell'Eton Dorney, non è di Grande Fratello che ha parlato il clan azzurro. Si parlava, al plurale, dei Grandi Fratelli di Castellammare di Stabia, nel senso di Giuseppe, Carmine e Agostino Abbagnale, eroi nazionali del canottaggio azzurro, capaci di vincere cinque medaglie d'oro alle Olimpiadi tra l'84 e il 2000. Oggi Giuseppe lavora in banca, Carmine è dipendente di un'azienda telefonica e il loro storico timoniere, Peppiniello di Capua, ha un negozio di alimentari, mentre il solo Agostino fa parte dello staff della nazionale pesi leggeri. Ma i loro successi miracolosi - Giuseppe e Carmine si allenavano in mare, la mattina presto e inseguivano un impiego stabile, perché con i remi non si arricchivano affatto - non sono caduti nel vuoto. "A loro dobbiamo parecchio: è grazie alla porta che ci hanno spalancato con i loro incredibili sacrifici che adesso noi nazionali possiamo fare gli atleti a tempo pieno", ammette il faentino Marcello Miani, che stamattina si è qualificato per la semifinale del quattro senza pesi leggeri, attraverso i ripescaggi, con Danesin, Caianiello e Goretti. Il professionismo, per lo più garantito dal tesseramento per la Polizia, la Guardia di finanza o la Forestale, è la strada obbligata per competere con paesi come Gran Bretagna, Australia, Nuova Zelanda e Germania, dove il canottaggio fa parte della tradizione sportiva nazionale e dove gli atleti hanno a disposizione molte risorse economiche e logistiche in più. TRE UOMINI IN BARCA - La spedizione azzurra ai Giochi fa leva su tre veterani: Elia Luini, Simone Raineri e Alessio Sartori, che hanno già vinto medaglie nelle scorse edizioni olimpiche e che qui gareggiano in tre specialità diverse, mentre il quarantenne Rossano Galtarossa (oro nel Duemila a Sydney nell'equipaggio del quattro di coppia con Agostino Abbagnale, Raineri e Sartori) stavolta è riserva. Quella fu l'ultima vittoria olimpica dell'Italia nel canottaggio. La concorrenza, nel frattempo, è aumentata e una qualunque medaglia è un obiettivo difficile. Stamattina ha felicemente debuttato, vincendo la propria batteria, la barca azzurra più accreditata tra le sette iscritte (sei maschili e una femminile), il doppio pesi leggeri del trentatreenne Elia Luini e del venticinquenne Pietro Ruta, promosso titolare soltanto un mese fa per l'infortunio alla schiena di Lorenzo Bertini. Malgrado il ridotto affiatamento, la gara di esordio, in totale controllo, è stata promettente. "Ci siamo trovati bene e abbiamo margini di miglioramento", ha detto Luini, mentre il giovane Ruta ha spiegato come gli sia stato possibile mantenere uno stato di forma così alto, anche se non sapeva dell'imminente convocazione per Londra. "Molto semplice: il canottaggio è la mia vita". Sempre stamattina il quattro senza pesi leggeri (Danesin, Caianiello, Miani e Goretti) ha ottenuto il ripescaggio in semifinale. Le medaglie si assegneranno a partire dall'1 agosto. NON ALZATE LA VOCE - Perfino un altro celebre allievo di Eton, l'economista John Maynard Keynes, avrebbe qualche difficoltà a fare quadrare il bilancio degli sport minori, colpiti dai tagli degli ultimi anni, che hanno ridotto i margini di manovra del Coni. Non fa eccezione la Federazione del canottaggio, il cui budget, rispetto agli anni Ottanta dei primi trionfi degli Abbagnale, si è ridotto di un terzo, passando agli attuali 2,5 milioni di euro l'anno. Non mancano le complicazioni logistiche, che sconfinano talvolta nel paradosso. Nel centro tecnico del lago di Piediluco, creato nell'80 in Umbria dallo scomparso presidente federale Paolo D'Aloja, non è possibile per i tecnici utilizzare il megafono per dare le istruzioni dal catamarano agli atleti durante gli allenamenti: l'accoglimento di un esposto della cittadinanza ha bloccato questa pratica. La vicenda, che ricorda il recente black-out imposto per le stesse ragioni acustiche a Bruce Springsteen e Paul McCartney che stavano duettando ad Hyde Park, non impedisce comunque, collegiali a parte, gli allenamenti delle singole imbarcazioni, sparpagliate per l'Italia, ad esempio a Varese, Como, Sabaudia, Lecco e Napoli. Coordinano Giuseppe de Capua, ct delle barche senior, Giuseppe Polti, ct dei pesi leggeri, e del ct della squadra femminile, Josy Verdonkschot. LA DIETA A ZONA MEDITERRANEA - E' una delle ricette dello staff medico azzurro, il cui responsabile, Antonio Spataro, lavora per la federazione dal 1996, tranne una parentesi calcistica di un anno, nel 2009, come medico sociale della Roma. La dieta prevede i criteri della dieta a zona americana, con l'uso dei prodotti mediterranei (pane e olio extravergine) e i legumi come piatto forte. Lo staff olimpico contempla appunto un nutrizionista, due medici, due fisioterapisti, due chiropratici e una psicologa, Michela Fantoni, che in questi giorni di gare ha parecchio da lavorare. "In dieci anni, dal punto di vista scientifico e medico, abbiamo fatto passi da gigante. Ma il motore di tutto resta la qualità professionale del gruppo, unita alla passione", sottolinea Spataro. I REMI A SCUOLA - Per il presidente federale Enrico Gandola la sfida è il boom dei praticanti attraverso la scuola. "Ci stiamo riuscendo: dai 2500 tesserati degli anni Settanta-Ottanta siamo passati ai 35 mila atleti di oggi e dai 17 mila praticanti ai 60 mila". L'investimento passa attraverso una campagna scolastica capillare. "In tutta Italia, dai ragazzi di 10 anni a quelli del liceo: a settembre i nostri fisiologi fanno una valutazione remoergometrica, a secco, delle potenzialità dei giovani canottieri e ad aprile si passa alle prove sul campo di gara". L'obiettivo è il rinnovamento. "L'età media, rispetto a Pechino, si è già abbassata. Ma soprattutto, a livello giovanile, ci danno ragione i risultati. L'anno scorso, ai Mondiali juniores proprio qui a Eton, il nostro otto, che è la barca regina del canottaggio, ha vinto l'oro, battendo l'Inghilterra, con un equipaggio rappresentato da Nord a Sud, da Como a Napoli. Non c'è sport che più del nostro, in questo momento, possa dire di unire il paese. Un altro esempio? Giorgia e Serena Lo Bue, due sorelle di Palermo, hanno appena vinto il titolo europeo junior nel due senza". Nel futuro, tra i potenziali campioni, c'è anche un altro Abbagnale: il ventunenne Vincenzo, figlio di Giuseppe. Nel presente ci vorrebbe una medaglia olimpica e per questo stanno facendo il tifo all'Eton Dorney Giuseppe Moioli e Franco Faggi, 85 e 86 anni, superstiti del quattro senza trionfatore a Londra nel '48, freschi di nomina di Ufficiali della repubblica: "Sessantadue anni dopo, tornando in Inghilterra ai Giochi, abbiamo coronato un sogno. Noi vincemmo l'Olimpiade sul Tamigi, con duecento metri di siepi sullo sfondo. Adesso vediamo un muro di folla di trentamila persone. E' fantastico. Ma lo sarebbe ancora di più, se vedessimo salire sul podio un equipaggio italiano". 
Giovedì 2 agosto, dalle 18 a notte fonda, a Recco i locali della Passeggiata a Mare (Dream Bar, Ippocampo, Osteria on The Beach - Baia dei Frati, Bar Sport, Bar Amedeo, Bagni Marina, La Merella e Il Fondo) proporranno la "Playa del Ron". I barman prepareranno drinks caraibici omaggiando gli avventori di gadgets  mentre la parte musicale vedrà protagonisti i dj Angelo Maizzi e Claudio Iurilli (commerciale e house). In un'altra postazione invece si proporrà il meglio del latino americano col dj Julian e i ballerini di Caribe Team e Karisma Punto Danza. 
(dal latino eligere , selezionare, scegliere). La scelta, attraverso il voto, dei titolari di una carica da parte di una collettività (il corpo elettorale). Nei moderni Stati liberaldemocratici occidentali le elezioni sono la via attraverso cui si individua il governo amministrativo locale e, in alcune realtà costituzionali, anche il Capo del governo o dello Stato; ma soprattutto attraverso di esse si forma l'istituzione in cui risiede il potere legislativo, cioè il Parlamento, il quale ha la funzione sia di fare le leggi sia di rappresentare l'unità politica del popolo, realizzando così una sovranità democratica che sostituisce quella monarchica assolutistica. Questa duplicità delle elezioni è sempre presente: da una parte si dovrebbero scegliere persone che abbiano la saggezza e la competenza necessaria a svolgere il ruolo del legislatore; dall'altra si tratta di esprimere una volontà politica unitaria che non necessariamente ha a che fare con la qualità delle persone e che si manifesta nell'adesione a un'idea politica. Nella concreta pratica storica delle democrazie novecentesche l'elezione dei rappresentanti del popolo è infatti mediata dai partiti, che, nel loro pluralismo, mobilitano i cittadini intorno a un programma e presentano i candidati; in questi casi, l'elezione è la scelta soprattutto di un'ideologia politica, anche quando si prevede che i cittadini possano esprimere preferenze. Di determinante importanza, nelle diverse realtà storiche e geografiche, è stato ed è  il diritto di voto (se è concesso in via condizionata  -  per istruzione e per censo, di solito  -  oppure se è riconosciuto come diritto civile e politico universale); dirimenti sono inoltre le modalità di espressione del voto (il principio che si è affermato è quello del suffragio individuale segreto su base paritetica: un uomo un voto), e il sistema elettorale, ossia le regole secondo cui il corpo elettorale è diviso geograficamente (sulla base di collegi o circoscrizioni, uninominali o plurinominali) e secondo cui i voti sono computati (con metodo proporzionale o maggioritario, a turno semplice o a doppio turno). In generale, i sistemi elettorali sono diversi in quanto hanno finalità diverse, che vanno dalla rappresentazione il più possibile fedele delle tendenze dell'elettorato (proporzionale) fino all'esigenza di garantire la governabilità (che si ottiene forzando e distorcendo i risultati elettorali con sbarramenti e premi di maggioranza  -  di partito o di coalizione  - , o con il doppio turno, o con sistemi maggioritari  di collegio). Da espressione della sovranità del popolo le elezioni si sono progressivamente trasformate in un esercizio politico in cui si rende manifesto quanto la libertà del corpo elettorale sia di fatto limitata; a parte il fatto che le decisioni politiche non sono più prese in parlamento e che le leggi sono sempre più spesso di iniziativa governativa o di conversione di decreti, le elezioni sono di fatto decise dalla quantità di risorse economiche e mediatiche a disposizione dei partiti. Per di più, secondo la legge elettorale italiana, le candidature sono presentate in liste bloccate, il che trasforma il parlamento in un'assemblea di persone nominate dai partiti e plebiscitate dal popolo. Il quale pertanto sempre più massicciamente si astiene dal partecipare alle elezioni, delegittimando così ancor di più la politica. Elezioni anticipate che si svolgessero con la vigente legge, per quanto orientate a sventare riforme elettorali inefficaci o discutibili,  metterebbero quindi a  dura prova la tenuta democratica del Paese: il popolo potrebbe cogliere l'occasione per affermare la propria sovranità non attraverso ma contro le elezioni. Scegliendo di non scegliere i propri rappresentanti. 
