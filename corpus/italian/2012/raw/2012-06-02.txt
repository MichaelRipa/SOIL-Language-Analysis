Musica PALAPARTENOPE Dalle 15 al Palapartenope, via Barbagallo, la maratona di heavy metal "Woodstock in Naples". Nel corso di nove ore si esibiranno 22 band: la star è Blaze Bayley, ex cantante degli Iron Maiden. RIOT STUDIO Dalle 20 al Riot Studio, via San Biagio dei Librai, i Sineterra presentano in concerto il cd "Fadisia". Ingresso 8 euro. KESTE' Dalle 21.30 al Kesté, largo San Giovanni Maggiore Pignatelli 25, live con il cantautore tedesco "Freeze" alias Bjorn Frahm che presenta il suo nuovo singolo "Are you ready to party?". Apriranno la serata i "Bia and the cloudy days", un progetto nato a Napoli, sotto la direzione artistica dei Radical Kitsch. L'after live sarà affidato invece al dj set Flap, electro drumn'bass. Info 081 551 3984. CAPODIMONTE Dalle 20.30 nella Sala Causa del Museo di Capodimonte, "Clic si suona, scatti e improvvisazioni", una performance visiva e musicale realizzata grazie al sostegno di Persol. Musiche eseguite da Marco Sannini, tromba, Marcello Giannini, chitarra, Massimo Del Pezzo, percussione, Nicola Pisani, sax baritono. Ingresso gratuito fino ad esaurimento posti. SAN GIOVANNI MAGGIORE Dalle 18 nella basilica del complesso di San Giovanni Maggiore a Pignatelli (Rampe San Giovanni Maggiore, su via Mezzocannone), il concerto di Luca Pugliese, voce e chitarra. Ingresso gratuito fino ad esaurimento posti. Info 081 552 0906. TORREGAVETA Dalle 18 al Nabilah, via Spiaggia Romana 15 a Torregaveta, aperitivo con Ondanueve String Quartet. Sul palco Paolo Sasso (violino), Luigi Tufano (viola), Marco Pescosolido (violoncello) e Andrea Esposito (violino). Atmosfera soft che lascerà poi la scena al dj Umile Nicoletti. Info 339 693 1169. PROCIDA Sull'isola di Procida, per il Prochyta Festival: dalle 11 seminario sulle tradizioni calabro-lucane tenuto dal gruppo "Suoni". Dalle 16 stage (ballo e tamburo) di tarantella del Pollino. Dalle 22 concerto con la "Paranza Di Febbraio" e musica tradizionale calabro-lucana dei. Info 339 586 0548 oppure www. facebook. com/ProgettoMusica. MARCIANISE Dalle 22 sul palco di piazza Campania, centro commerciale Campania di Marcianise, per la rassegna jazz, concerto con Kelly Joyce & Fourcrackers. Tra rock, soul, funk, elettronica e jazz. Ingresso libero. Info 0823 696 037. MARINA DI CAMEROTA Dalle 16 al porto di Marina di Camerota, la sedicesima edizione del "Meeting del mare", tra musica, danza, performance artistiche, incontri, letteratura, mostre. Inoltre rassegna di musica emergente e live di J-Ax in "Meglio live tour", al ritmo di rap'n'roll in compagnia di una già collaudata band che include Space One, Fabio-B, Guido Style, Dj Zak e Steve Luchi. Info www. meetingdelmare. it. Classica SAN FRANCESCO DELLE MONACHE Dalle 19 nell'auditorio della chiesa di San Francesco d'Assisi al Vomero, via Luca Giordano 1, per le "Domeniche in Arte", il concerto "Due Chitarre tra Otto e Novecento ", con il duo chitarristico Lambiase-Viti. Ingresso libero. Info 347 843 0019. Teatro CASERTA CIVICO 14 Dalle 19 al teatro Civico 14 di Caserta, vicolo Della Ratta, il Teatro dell'Anima presenta "I Patafisici", liberamente ispirato alle opere di Alfred Jarry, scrittore e drammaturgo francese, inventore della "patafisica" ovvero la "scienza delle soluzioni immaginarie". Info 0823 441 399. Cinema PAN Ultima giornata al Pan, via dei Mille, della mostra "Il cinema secondo Springsteen", a cura di Diego Del Pozzo e Vincenzo Esposito. Immagini e poster del grande cinema americano che ha ispirato le canzoni di Bruce Springsteen o ne è stato ispirato. dalle 9.30 alle 14, ingresso libero. Agenda PIAZZA NAZIONALE Dalle 10.30 in piazza Nazionale, si terrà la  manifestazione per il recupero degli oli esausti domestici organizzata dai volontari europei dei Vigili del Fuoco, di Protezione e Servizio Civile e promossa dall'Assessorato all'Ambiente del Comune di Napoli e dalla quarta Municipalità. EX ASILO FILANGIERI Dalle 11 all'ex Asilo Filangieri, vico Maffei 4, Fatalikuzircus in Maniaclowns, un'opera di clown, giocoleria, acrobatica e magia ironica per bambini di tutte le età. Dalle 22 il Quartetto Papanimico in concerto. Info 081 617 4239. ERCOLANO Dalle 10.30 a Villa Signorini di Ercolano, via Roma 43, appuntamento con "Itinerari Vesuviani". Info 081 732 2134. PORTICI Dalle 9 alle 19 all'Orto botanico di Portici l'appuntamento "Mediterraneo e dintorni", mostra mercato di piante insolite e rare e del benessere naturale. Sostenuta dalla facoltà di Agraria e curata dal prof. Riccardo Motti. Durante i tre giorni della mostra viene allestito lo "Spazio bambini". Ingresso 3 euro. Parcheggio gratuito. CAVA DE' TIRRENI Dalle 18 al Marte Mediateca di Cava dè Tirreni, corso Umberto I, 37, sarà presentato il centro commerciale Naturale, che intende restituire al centro storico metelliano il meritato decoro urbano alle attività commerciali. Info 089 948 1133. 
Sarà Zucchero a inaugurare l'Ischia Global Film & Music Fest' l'8 luglio consegnando a Clive Davis, produttore icona del mercato discografico americano, il premio speciale Ischia William Walton Legend Award: la kermesse si svolgerà al Regina Isabella di Lacco Ameno. "Una notte da leggenda: Clive Davis", tributo all'uomo che ha lanciato nel firmamento globale artisti miri del calibro di Janis Joplin, Santana, Springsteen, Chicago, Billy Joel,  Earth, Wind & Fire, Whitney Houston e tanti altri, sarà organizzato in collaborazione con la Recording Academy (la fondazione americana che assegna i Grammy) e vedrà la partecipazione  di artisti e top-manager dell'industria cinematografica e musicale mondiale. "Sono molto emozionato per questo premio - dichiara Clive Davis, che iscrive il suo nome nell'albo d'oro di Ischia Global accanto a Burt Bacharach, Harry Belafonte, Sting, Julio Iglesias, Luciano Pavarotti, Andrea Bocelli e ai colleghi produttori David Foster, Jimmy Iovine - La musica è la mia vita, sono un appassionato di cinema e l'Italia è la mia seconda casa" conclude Davis. ù L'omaggio a Clive Davis sarà anche il prologo all'organizzazione del classico Simposio Internazionale della musica che quest'anno pone l'attenzione sui problemi  che affliggono l'industria cinematografica e musicale: "Lotta alla pirateria e tutela del diritto d'autore". Un panel internazionale presieduto dal presidente dei Grammy Neil Portnow con il patrocinio della rappresentanza italiana dell'Unione europea e della Siae  il decimo Global Film & Music Fest, promosso dall'Accademia Internazionale Arte Ischia è organizzato con il sostegno della D. G. Cinema del Mibac, della Regione Campania e la Camera di Commercio di Napoli, ed è presieduto quest'anno dagli americani Paula Wagner e Rick Nicita con la collaborazione di personalità quali Marina Cicogna, Paul Haggis, Trudy Styler, Aurelio De Laurentiis, Dante Ferretti, Francesca Lo Schiavo. Lina Wertmuller, Terry Gilliam, Enrico Lucherini e Mark Canton. La manifestazione è presieduta da Tony Renis e diretta da Pascal Vicedomini. 
ROMA -   A due giorni dall'inizio delle vendite dei biglietti, il concerto di  Claudio Abbado è già sold out. Più di mille i ticket acquistati.  L'incasso sarà devoluto alle popolazioni vittime del terremoto e verrà  comunicato nei prossimi giorni. È un gesto di solidarietà e insieme di concreto sostegno all’Emilia  ferita, quello che hanno deciso di fare insieme Claudio Abbado,  l’Orchestra Mozart e Repubblica. Domenica prossima, 10 giugno,  all’Auditorium Manzoni di Bologna (ore 19.15) il grande direttore  d’orchestra terrà un concerto con il complesso bolognese a sostegno dei  terremotati come anteprima della "Repubblica delle idee", la quattro  giorni, dal 14 al 17 giugno, che il nostro quotidiano ha organizzato nel  capoluogo emiliano, condividendo con le popolazioni la voglia di  mettere in campo riflessioni e progetti per il futuro, attraverso gli  approfondimenti e gli incontri con il direttore e le firme del giornale e  con personalità della politica e della cultura, da Zygmunt Bauman a  Umberto Eco, dal Presidente del Consiglio Mario Monti a David Grossman,  ai premi Nobel Shirin Ebadi e Thomas Sargent. "Siamo vicini a  tutte le persone colpite dal sisma di questi ultimi giorni, soprattutto a  coloro che hanno perso i loro cari", ha voluto subito dichiarare  Claudio Abbado. L’appuntamento del 10 con la "Repubblica delle idee",  vedrà l’intero incasso devoluto ai terremotati e sarà la prova generale aperta del concerto del Maestro con  l'Orchestra Mozart in programma il giorno dopo, lunedì, e inizialmente  previsto alla Basilica di San Domenico: motivi di sicurezza hanno fatto  decidere di trasferirlo all’Auditorium Manzoni, più sicuro, dove già in  questi giorni Abbado e gli orchestrali stanno provando in condizioni  particolari, con le uscite di sicurezza spalancate per garantire una  facile fuga in caso di scosse. Sugli spartiti la Missa Solemnis in do  minore K 139 di Mozart, la prima del compositore salisburghese composta a  soli 12 anni, e la Messa in Mi bemolle maggiore D 950, l’ultima  realizzata da Franz Schubert. Con la Mozart si esibiranno l’Arnold  Schoenberg Chor diretto da Erwin Ortner e i cantanti Rachel Harnisch,  Sara Mingardo, Javier Camarena, Paolo Fanale, Alex Esposito. Il  terremoto del 20 e del 29 ha colpito profondamente Claudio Abbado, in  particolare per Ferrara, "città abbadiana", perché lì, negli ultimi 25  anni, sono nati i progetti più importanti del direttore. "Fra i molti  monumenti devastati o danneggiati ci sono anche storici teatri, come il  Teatro Comunale a cui sono particolarmente legato - ha detto il Maestro  -. Eravamo pronti in questi giorni con l’Orchestra Mozart a tenere un  concerto straordinario a Ferrara, aperto alla cittadinanza per dire  chiaramente che la ricostruzione deve avvenire subito. Le continue  scosse non ce l’hanno consentito". Il concerto in anteprima della  "Repubblica delle idee", che si aggiunge alla sottoscrizione già  lanciata dal nostro quotidiano (2 euro inviando un sms al 45500, il  numero della raccolta fondi avviata dalla Protezione Civile), servirà  anche a questo: oltre che a raccogliere i fondi, a sollecitare tempi  brevi per la ricostruzione come chiede la popolazione. Non solo Claudio  Abbado esprime anche l’auspicio che "anche altre realtà italiane e  europee possano dare aiuto alle diverse zone colpite". 
PESARO  - E' la gloriosa Vuelle che restituisce dignità alle semifinali del campionato, fin qui azzerata dalla superiorità imbarazzante di Siena sulla volenterosa Sassari (oltre 21 punti di media lo scarto inflitto nei tre capitoli, e senza voler infierire). Milano ci aveva aggiunto del suo con il 2-0 del Forum, ma stavolta finisce 85-77 per Pesaro, a lungo capace di  guidare con un margine ben più ampio (fino a 19, a più riprese) prendendosi la partita in mano nel terzo quarto (24-12), esattamente come aveva fatto Milano due sere prima. Pesaro fa festa con la sua gente, tanta stasera, ed altrettanta ce ne sarà per gara4 tra 48 ore, sufficienti a far aprire subito la biglietteria e montare l'idea che la rimonta si possa fare. Lo insegna la serie contro Cantù che approdò qui sul 2-0 e dopo un pesante -27. Ma che non intaccò la fiducia e questo successo su Milano, per modalità ed autorevolezza, non può che aggiungerne altra, di fiducia. Così come va ricordato che per la terza volta in tre gare, l'Olimpia ha dimostrato nell'ultimo quarto di avere più fondo (+25 il saldo dei punti) pure a rimbalzo (12-3), ed allora si tratta di non iniziarlo sotto di brutto come accaduto stavolta. Primo quarto  - Si comincia con White che sbaglia dai cinque metri e Bourousis, il centro di Milano, che segna da 3: dovrebbe accadere il contrario. E Cook che infila di nuovo dall'arco, dopo che Hackett ed Hairston s'erano già dichiarati guerra avvinghiandosi sul parquet, riprendendo da dove s'erano lasciati a Milano. Qui invece accade che il presidente di casa, Del Moro, corre lungo la prima fila di parquet a riprendere un ragazzotto che ha appena insultato l'arbitro per la rimessa data agli ospiti. Sembra che a Pesaro ne debba sempre mancare uno, di quelli buoni: dopo l'avvio angosciante di Hickman in gara2, stavolta ci casca White che Dalmonte tira via dopo 5' per manifesta dannosità. Torna due minuti dopo e si confida con idee migliori perché senza White la Vuelle non la vince mai, questa gara3. Milano è pure pronta a punire: col solito Cook ma anche quando corre in tre contro zero a prendersi l'offensivo che genera la tripla di Fotsis (15-14), in un'Olimpia che nel primo tempo avrà tirato più dall'arco che da dentro l'area, come da tradizione. Segna Gentile, non c'è tagliafuori su Fotsis e così gli ultimi tre minuti sono tutti ospiti (11-2 di parziale) per il vantaggio alla prima sirena (21-16). Secondo quarto - Pesaro sbaglia da sotto e da fuori, Scariolo s'è già affidato al suo equilibratore, Bremer, che offre a Cook la tripla del +8 (24-16). Melli si conferma difensore di alto livello subendo lo sfondamento di Jones, ed ecco anche Rocca uno di quelli che c'è sempre stato nei momenti decisivi di gara1 e 2. Affiorano nervi, Milano si carica di falli (5-1 dopo 3.30") ed è curioso che sul cubo di metà campo passino le immagini dei replay della diretta Rai, che ovviamente scatenano polemiche, nelle due direzioni. Il basket migliore resta quello giocato, come fa Bremer (30-24), mentre arrivano anche i primi segnali di vita di White (che ora attacca il canestro): lui ed Hickman confezionano il 6-0 del sorpasso (31-30 al 16'). Ma è un bagliore: tripla di Bremer, recupero e layup di Fotsis, Milano torna davanti (35-31). Terzo fallo di Hairston (e 4 perse), un'ombra. White sale a 10, gli stessi punti del break (10-0) di Pesaro che arriva a +6 (41-35) perché la difesa di Milano si perde Flamini. All'intervallo guida (41-37) la squadra di casa, che non ha ancora mai segnato da 3 (0/3) ma tira bene da 2 (57%) ed ha più recuperate che perse (+3 il saldo). Terzo quarto - Lo aprono White e Jones, che mette pure una tripla siderale delle sue: Pesaro schizza a +11 in 90 secondi. C'è il terzo fallo di Jones che può pesare, ma Fotsis sbaglia un libero e fa meno male. Milano è in confusione, Hickman stoppa Cook, che vuole il canestro buono ed eccede: fallo tecnico, Scariolo vorrebbe l'instant-replay ma il caso non è contemplato. A dire il vero, l'azione è già passata sul solito cubo ed il gesto atletico di Hickman appare regolare. Dall'episodio Pesaro trae 3 punti (53-42) ma il margine inizia ad ingrossare quando Hickman infila una tripla (56-42 al 26') e Cavaliero lo imita con quella del +17, un minuto dopo (59-42). La difesa di Milano s'incaglia in tutti i blocchi e Melli sul braccio senza pietà di Cusin, che lo stoppa. Il parziale è di 20-5 per Pesaro, perché anche Cavaliero partecipa alla sagra con 5 punti, prima volta che Dalmonte ha un contributo dalla panchina, latitante nei primi due episodi. Alla penultima sirena, il dominio di Pesaro è nel parziale di 24-12 dei 10 minuti di gioco, figlio di percentuali di tiro agli antipodi (64% contro 38%). Ultimo quarto  - Riparte meglio Milano, con Gentile che segna e dà pure palloni buoni a Melli per il -12 (67-55). Anomalo che per lunghi tratti dalla panchina Olimpia sia addirittura il secondo assistente, Fioretti, a dare istruzioni, con Scariolo seduto. La piccola emorragìa viene tamponata dalla tripla di Jones, entrando negli ultimi cinque minuti, con lo speaker che ufficializza il record stagionale di presenze (oltre le 8700, col terzo livello aperto per la prima volta) ma andrebbe aggiunto anche quello della temperatura interna. Sono di Gentile e Melli 13 dei 19 punti con i quali l'Olimpia prova a fare un po'di paura, risalendo fino al -10 quando mancano due minuti e spiccioli da giocare. Jones sbaglia due liberi e sale l'inquietuine, Mancinelli in rovesciata sigla il -8 (70-78), ma nella bagarre di un pallone che non ha padroni spunta White con la rubata che lo porta a veleggiare sopra il canestro, arte nelle quale ha pochi eguali in Europa. La serie s'allunga e si resta a Pesaro, per il quarto atto di lunedì sera e ne sono felicissimi qui. Esattamente come a Siena. SCAVOLINI SIVIGLIA PESARO- EA7 MILANO 85-77 (16-21; 41-37; 65-49) Scavolini: Hickman 20, Hackett 13, White 16, Jones 14, Cusin 6; Lydeka 4, Cavaliero 10, Flamini 2.  N. e. Traini, Alibegovic, Tortù, Urbutis. EA7: Cook 15, Hairston 8, Mancinelli 4, Fotsis 10, Bourousis 8; Giachetti 2, Rocca, Melli 7, Bremer 11, Gentile 12, Radosevic. N. e: Filloy. Arbitri: Lamonica, Pozzana, Vicino Note: Tiri da 2: Ps 26/44; Mi 21/37. Tiri da 3: Ps 4/14; Mi 9/29. Tiri liberi: Ps 21/29; Mi 8/10. Rimbalzi: Ps 28; Mi 37. Massimo vantaggio Pesaro: +19 (65-49 al 30'). Massimo vantaggio Milano: +6 (27-21 al 14'). Spettatori: 8753 QUADRO SEMIFINALI GARA 1 Montepaschi Siena  - Banco Sardegna Sassari    91-68 (1-0) EA7 Emporio Milano  - Scavolini Siviglia Pesaro 84-75 (1-0) GARA 2 Montepaschi Siena   - Banco Sardegna Sassari    92-66 (2-0) EA7 Emporio Milano        - Scavolini Siviglia Pesaro 84-68 (2-0) GARA 3 Banco Sardegna Sassari  - Montepaschi Siena         64-79 (0-3) Scavolini Siviglia Pesaro - EA7 Emporio Milano        85-77 (1-2) EV. GARA 4 Scavolini Siviglia Pesaro - EA7 Emporio Milano           4/6 EV. GARA 5 EA7 Emporio Milano        - Scavolini Siviglia Pesaro    6/6 Leggi i commenti I commenti dei lettori 
MODENA  - Nel cuore dell'Emilia martoriata dal terremoto, Sassuolo mastica amaro per un sogno che sfuma: i neroverdi di Pea sono la prima squadra, da quando esistono i playoff in Serie B, a non riuscire a raggiungere la promozione partendo dal terzo posto in regular season. Gli emiliani si arrendono ad una Samp tutt'altro che trascendentale, per quanto forte del 2-1 di Marassi, e ad un arbitraggio che lascia più di qualche perplessità. I liguri si giocheranno il salto di categoria con il Varese di Maran, che li ha battuti in entrambi gli scontri giocati in campionato (l'ultimo appena una settimana fa), favorito dal miglior piazzamento in classifica. POZZI TRASFORMA UN RIGORE INESISTENTE - La gara del Braglia si mette subito in discesa per gli uomini di Iachini: l'arbitro Tommasi premia col rigore una caduta di Eder in area neroverde. Pozzi è freddo a sufficienza per portare in vantaggio i suoi all'8', trasformando dagli undici metri. Il vantaggio concede ai blucerchiati di arretrare il proprio baricentro, lasciando al Sassuolo l'onere della manovra. I ragazzi di Pea spingono a tutta ma faticano a creare vere occasioni da rete: le più nitide passano per i piedi di Longhi, che impegna severamente Da Costa al 37' (con Sansone incapace di ribadire a rete), e serve a Terranova il pallone buono per il pareggio, ma il guardalinee annulla tutto per fuorigioco dello stesso esterno sinistro neroverde. DI VALERI IL GOL DEL PARI - Non cambia l'inerzia del match nella ripresa, quando la Samp è ancora più rinunciataria: già al 6' Da Costa deve superarsi su un destro dal limite di Magnanelli. L'unico squillo blucerchiato porta la firma di Juan Antonio, che serve un assist delizioso a Munari ma il centrocampista, sassolese doc, spara alto. Non sbaglia, sul fronte opposto, Valeri: l'australiano capitalizza la verticalizzazione di Sansone e fredda Da Costa in uscita al minuto 62. Due giri di lancette e Costa sfiora l'autogol per anticipare Troianiello, sul cross basso di Boakye. La tensione sale e con essa aumenta la pressione degli emiliani, che vanno ancora vicini al gol nel finale, quando Rispoli respinge sulla linea la conclusione a botta sicura di Sansone. Il finale è incandescente, con l'espulsione di capitan Piccioni per proteste, dopo un corner non concesso ai suoi. Finisce così, con tanta tensione tra le tue panchine e la festa dei numerosi tifosi blucerchiati accorsi al Braglia. SASSUOLO-SAMPDORIA 1-1 (0-1) SASSUOLO (3-4-1-2): Pomini; Marzoratti, Piccioni, Terranova; Gazzola (1' st Troianiello), Valeri, Magnanelli, Longhi (28' st Consolini); Missiroli; Sansone, Boakye (28' st Noselli sv). In panchina: Bassi, Bruno, Kofie, Bianchi. Allenatore: Pea SAMPDORIA (4-3-1-2): Da Costa; Rispoli, Gastaldello, Rossini, Costa; Munari, Obiang (43' st Volta), Renan; Juan Antonio (21' st Soriano); Eder, Pozzi (26' st Pellè). In panchina: Fiorillo, Castellini, Foggia, Semioli. Allenatore: Iachini ARBITRO: Tommasi di Bassano del Grappa RETI: 8' pt Pozzi (rigore), 17' st Valeri NOTE: Serata serena, terreno in buone condizioni. Spettatori: 15 mila circa. Espulso: 50' st Piccioni per doppia ammonizione. Ammoniti: Gazzola, Renan, Piccioni. Recupero: 1'; 5'. Leggi i commenti I commenti dei lettori 
