VARSAVIA - Nessuna sorpresa a Varsavia. Il Portogallo domina contro la Repubblica Ceca nel match che apre il programma dei quarti e vola in semifinale, pur non riuscendo a trovare la via del gol prima del guizzo del fuoriclasse. Cristiano Ronaldo in tuffo raccoglie uno splendido invito di Moutinho e scatena la festa di Eusebio e Luis Figo sugli spalti: lusitani meritatamente avanti, cechi decisamente troppo inferiori e rinunciatari per sperare di allungare il cammino in un torneo dal quale escono comunque soddisfatti. TRIONFA LA NOIA  - I primi 45 minuti scivolano via senza lasciare grande traccia, con l'infortunio di Helder Postiga a scombinare solo relativamente i piani di Paulo Bento: il problema muscolare del centravanti del Saragozza, fuori al 40', spalanca le porte all'ingresso di Hugo Almeida. È in pieno recupero che la sfida registra un sussulto. Ronaldo addomestica col petto un pallone sporco, lo nasconde alla chiusura di Kadlec e spara in diagonale con il destro: palo pieno, il terzo in due gare per l'asso del Real. Il conto dei legni sale a quattro in avvio di ripresa: punizione velenosa che sporca la parte esterna del sostegno. La seconda frazione era iniziata con un colpo di testa di Hugo Almeida da posizione favorevole: fuori misura, sospiro di sollievo per Cech. MONOLOGO LUSITANO  - La Repubblica Ceca quasi non supera più la metà campo. Al 13' Nani impegna severamente l'estremo avversario, pronto nella risposta in tuffo. L'ala dello United non si scompone e in neanche 60 secondi pennella sulla testa di Almeida il cross del vantaggio: il centravanti è però colto in offside. Bilek richiama Darida  -  in campo dall'inizio al posto dell'infortunato Rosicky  -  e inserisce Rezek, cambia poco nell'economia dell'incontro. Moutinho, il migliore in campo, ci prova da fuori area: ancora Cech sublime ad alzare sopra la traversa. La pressione cresce, Meireles inventa per Nani che calcia a colpo sicuro in diagonale: decisiva la deviazione di Kadlec. CECH NON BASTA PIU' - Il gol arriva, inevitabile, al 34'. Azione che si sviluppa nuovamente sulla destra: tocco in orizzontale del solito Nani, perfetto inserimento di Moutinho che dipinge il traversone sul palo lontano, raccolto magistralmente in tuffo da Ronaldo. Incornata schiacciata a terra, Cech deve abdicare. Il portiere della Repubblica Ceca, nettamente il migliore dei suoi, limita anche il passivo, dicendo no a un bel destro di Pereira, per poi improvvisarsi centravanti sul corner della speranza. Il baluardo del Chelsea sale nell'area avversaria ma l'angolo è battuto malissimo: Cristiano Ronaldo può dunque mettersi in poltrona ad attendere la vincente di Spagna-Francia, il Portogallo ha già fatto il suo dovere. Repubblica Ceca-Portogallo 0-1 (0-0) Repubblica Ceca (4-2-3-1): Cech 7; Gebre Selassie 5, Sivok 6, Kadlec 6, Limbersky 5; Hübschman 5.5 (41' st Pekhart sv), Plašil 5.5; Jirácek 6.5, Darida 5.5 (16' st Rezek 6), Pilar 6.5; Baroš 4.5. (Lastuvka, Drobny, Suchy, Hubnik, Rajtoral, Rosicky, Petrzela, Kolar, Necid, Lafata). All.: Bilek Portogallo (4-3-3): Rui Patricio 6; Pereira 7, Pepe 6, Alves 6, Coentrão 6; Moutinho 7.5, Veloso 6.5, Meireles 7 (43' st Rolando sv); Nani 7 (39' st Custodio sv), Postiga 5.5 (40' pt Almeida 6), Ronaldo 7.5. (Eduardo, Beto, Costa, Lopes, Quaresma, Micael, Viana, Oliveira, Varela). All.: Bento Arbitro : WEBB (ENG) Rete : 34' st Ronaldo Ammoniti : Nani, Veloso e Limbersky per gioco falloso Recupero : 2' e 4' 
NEW YORK - Scure Moody's sulle istituzioni finanziarie globali. L'agenzia ha rivisto il rating di 15 banche, tagliandolo per 10 istituti di 2 livelli, per 4 banche di un gradino e per un istituto di tre gradini. Il taglio più pesante è per Credit Suisse, tre gradini (da 'A1' ad 'Aa1'). Giù la valutazione anche delle maggiori banche americane. Goldman Sachs passa da 'Aa3' ad 'A2', JPMorgan da 'Aa1' a 'Aa3', Morgan Stanley da 'A1' ad 'A3', Bank of America da 'A2' ad 'A3' e Citigroup da 'A3' a 'Baa2'. Moody's colpisce anche il rating di BNP Paribas, con ripercussioni sulla controllata Bnl. Il gruppo francese scende da 'Aa3' ad 'A2', e Bnl a 'Baa2' da 'A2'. Moody's spiega come il downgrade di Bnl riflette anche la difficile situazione del sistema bancario sul fronte della qualità degli asset bancari e della redditività. L'agenzia ha rivisto al ribasso il giudizio su Deutsche Bank (a 'Aa3' da 'A2'), Ubs (a 'A2' da 'Aa3'), Hscb (a 'Aa3' da 'Aa2'), Barclays (a 'Aa3' da 'A1') e Credite Agricole (a 'Aa' da 'Aa3'). E l'euro risente subito della decisione di Moody's: scende ai minimi degli ultimi cinque mesi nei confronti del dollaro, scivolando dell'1,3% a 1,2540 dollari. 

VARSAVIA - Sia il ct Paulo Bento che il trascinatore in campo, Cristiano Ronaldo, sono concordi nel definire strameritata la qualificazione del Portogallo in semifinale dopo la vittoria sulla Repubblica Ceca: "Per i primi 25 minuti abbiamo faticato a entrare in partita, anche se abbiamo avuto l'unica occasione da gol, meglio nel finale di primo tempo mentre nella ripresa siamo stati straordinari", spiega Paulo Bento. "Il numero di occasioni che abbiamo creato sarebbe stato sufficiente per ottenere una vittoria meno sofferta. Abbiamo mostrato qualità, ritmo e pazienza in attacco, è una vittoria giusta, un premio per un gruppo di giocatori che lavorano molto e che onorano la maglia del Portogallo". Poi è il turno di Cristiano Ronaldo che, dopo aver colto due pali, ha sbloccato il risultato. "Abbiamo vinto meritatamente, abbiamo giocato meglio. Già nella scorsa partita avevo preso due legni, oggi altri due... Ma l'importante è aver segnato e sono felice per questo". Ronaldo quindi è un misto di speranza e umiltà:  "Abbiamo concluso un'altra tappa. Vediamo chi ci capita in semifinale. La speranza è grande, ma c'è da mantenere i piedi per terra e fare un passo alla volta. La prossima partita è quella da vincere, l'obiettivo è la finale". "La Repubblica Ceca ha dimostrato di essere forte ma siamo stati superiori - commenta Nani - Vincere gli Europei? Andiamo passo per passo come abbiamo fatto finora, adesso pensiamo alle semifinali anche se la coppa è sempre il nostro sogno". 
Via libera ai lavori di ristrutturazione dell'Ospedale Vecchio. La Suprema Corte ha accolto il ricorso degli avvocati difensori contro il provvedimento di sequestro richiesto dal procuratore capo Gerardo Laguardia e concesso, dopo un primo rigetto del gip Paola Artusi, dal tribunale del Riesame di Parma in composizione collegiale lo scorso 20 marzo ( LEGGI ). La Pizzarotti, ditta appaltante, aveva impugnato il provvedimento che, in attesa della pronuncia della Cassazione, non è mai diventato esecutivo. I lavori, insomma, non si sono mai fermati. Le motivazioni saranno rese note nei prossimi giorni. L'affaire sequestro non è però concluso: la Suprema corte ha infatti annullato la decisione del Riesame "con rinvio", il che significa che la richiesta dovrà tornare al tribunale di Parma per essere discussa nel corso di un'altra udienza. Sullo stop ai lavori non è quindi detta l'ultima parola. Il monumento dell'Oltretorrente è al centro di un'indagine per abuso d'ufficio e per violazione del codice sui beni culturali che vede iscritti nel registro degli indagati 11 ex assessori (tra cui l'ex vicesindaco Paolo Buzzi) e Paolo Pizzarotti, patron del colosso edilizio che si è aggiudicato l'appalto di project financing per la ristrutturazione dell'Ospedale Vecchio. Indagati anche l'amministratore delegato Aldo Buttini e l'ingegnere del Comune Giampaolo Monteverdi, responsabile unico del progetto. L'accusa ipotizza che nella delibera di aggiudicazione sia stata inserita una clausola ad hoc per favorire economicamente la Pizzarotti, scaricando il rischio d'impresa sulle casse del Comune. 
Coltello da cucina puntato alla gola, sguardo allucinato, tutti i muscoli tesi allo spasimo. L'agente si avvicina con cautela cercando di calmarlo: "Signore, abbassi l'arma. La lasci cadere. Non faccia sciocchezze". L'istruttore alla consolle imprime un comando alla macchina e la situazione cambia all'improvviso: l'aspirante suicida si trasforma in un folle assetato di sangue e carica a tutta velocità, la lama protesa in avanti. Il vigile ha pochissimi istanti per bloccarlo con un getto di spray urticante: centro, l'uomo si accascia ululando e comprimendosi gli occhi mentre il coltello rotola a terra. Lo psicologo e l'istruttore valutano la reazione del vigile: approccio calmo e convincente, atteggiamento assertivo e riflessi pronti al momento dell'attacco. Perfetto. Il simulatore virtuale dei vigili urbani / 2 / 3 Secondo scenario: un ricercato in un bar. Due agenti in borghese entrano, lo individuano, fanno per avvicinarsi e chiedere i documenti quando una bruna massiccia si avvicina al sospettato, fumando e una cameriera passa col vassoio bloccando la visuale. I due uomini della Polizia Roma Capitale non hanno il tempo di controllare la situazione: la bruna estrae una semiautomatica e fa fuoco. Uno dei vigili è virtualmente morto. Terzo scenario: lite in famiglia. Il marito sembra tranquillo, fa entrare la pattuglia senza storie ma la moglie, una bionda esile e spiritata, è fuori di testa, beve e strepita in cucina. I due agenti cercano di convincerla ad uscire ma la donna, fulmineamente, impugna un coltello e fa per lanciarsi in avanti. Uno degli agenti ha già la Beretta in pugno ma non spara, l'altro ferma l'aggressione con lo spray al capsicum. Poi uno dei due scalcia lontano il coltello e, con cautela, ammanetta la donna. Tutto vero, tutto virtuale. Benvenuti in questo scenario da "second life" dove si addestrano gli istruttori della Polizia Roma Capitale. Un poligono elettronico che crea migliaia di situazioni diverse con cui gli agenti devono interagire. Le armi sono quelle d'ordinanza, con canna e caricatore sostituiti lì per lì e attaccati a dei sensori collegati allo schermo: l'effetto è esattamente quello di una pistola vera, con tanto di scarrellamento e rinculo. Lo stesso discorso vale per le torce elettriche e gli spray urticanti, in dotazione al corpo che, invece, non ha ancora gli sfollagente per motivi legali. Pistola si, manganello no, uno dei tanti paradossi delle nostre polizie locali, sempre più impegnate, specialmente a Roma, in servizi che hanno ben poco a che vedere con multe, controlli edilizi e le altre, tradizionali, mansioni dei vigili urbani. La macchina, in prestito per un mese alla scuola di formazione del Corpo, si chiama "Prisim" Professional range istruction simulator), costa 120 mila euro e permette di addestrarsi in condizioni di stress elevatissimo, cuore e adrenalina a mille, come nessuno scenario ricostruito in palestra potrebbe fare. I carabinieri ne hanno una versione loro, la Guardia di finanza lo ha adottato da poco e la Polizia Roma Capitale è l'unico corpo locale che lo utilizzi già a pieno ritmo. "La filosofia non è quella di insegnare a sparare ma, al contrario, a evitare di farlo  -  spiega Stefano Donelli, comandante della scuola di piazza di Cinecittà, presso la sede del X gruppo  -  i nostri agenti devono imparare a mantenere i nervi saldi, ad agire sempre in coppia e fronteggiare ogni minaccia, quando possibile, senza l'uso della forza o comunque, col minimo di violenza possibile. E' molto importante, ad esempio, che sappiano avvicinarsi a una persona potenzialmente pericolosa con la tattica della triangolazione, coprendo le vie di fuga, senza mai intralciarsi l'un l'altro. Quando devono impugnare le pistole, la sicurezza è il primo requisito: è frequentissimo che, in azione, si finisca per sparare d'istinto, magari ferendosi o mettendo a rischio un collega o un cittadino. La simulazione serve proprio a diminuire i rischi". Nella sala del Prisim si addestrano, a turno, i nove istruttori del corpo che, a loro volta, formeranno gli agenti di tutti i gruppi della capitale. Il primo approccio è estremamente variegato. "Molti, all'inizio, si comportano come se fosse un videogame, sparano a tutto e tutti  -  spiega Antonio, istruttore degli istruttori, ex paracadutista della Folgore, ex agonista di arti marziali, un fisico da gladiatore e una gentilezza quasi imbarazzante  -  poi si adeguano e cambiano registro. Io e lo psicologo valutiamo il loro comportamento operativo. I risultati sono ottimi: gli agenti sono più calmi più decisi e di conseguenza più efficienti". La gamma delle simulazioni è infinite anche perché molti scenari vengono filmati in strada e "trasferiti" nella memoria del Prisim: dalla rissa a Campo dè Fiori al controllo di un detenuto in semilibertà, dall'ubriaco che fa resistenza passiva al punk che scatena un pitbull contro la pattuglia. Ogni situazione ha diverse evoluzioni possibili: il cane può azzannare o accucciarsi, l'ubriaco può tirare fuori un coltello o lasciarsi accompagnare in caserma a seconda delle decisioni dell'istruttore. Una seduta d'allenamento è convulsa e sfibrante. Ma funziona. Altro che videogame. Altro che pizzardoni. 
Un'operazione antidroga dei carabinieri si è conclusa nelle prime ore della mattina con 6 persone arrestate. In particolare, sono stati arrestati due cittadini tunisini, entrambi 29enni, fermati in via Giolitti mentre vendevano diverse dosi di hashish. Poco dopo è stata la volta di un altro cittadino tunisino, di 41 anni, arrestato in piazzale Dunant perché sorpreso in possesso di flaconi di metadone e 750 euro in denaro contante, probabilmente frutto dell'attività di spaccio. Un cittadino del Gambia invece è stato arrestato in via dell'Aeroporto di Centocelle dopo essere stato trovato in possesso di numerose dosi di eroina. Infine, due romani sono stati  arrestati in via Gentile da Mogliano perché sorpresi mentre smerciavano dosi di cocaina ad alcuni giovani che frequentavano la movida al Pigneto.  Numerosi altri clienti dei pusher che sono stati identificati e segnalati al Prefetto. I sei arrestati dovranno ora affrontare il processo per direttissima nel tribunale di piazzale Clodio. 
VARSAVIA - La Repubblica Ceca esce dall'Europeo dopo la sconfitta con il Portogallo, ma il ct Michal Bilek la prende con sportività: "I portoghesi hanno meritato il passaggio del turno, sono stati migliori di noi sul piano del gioco, tanto che il nostro portiere Cech è stato determinante in più di una circostanza". Per Bilek è statop decisivo l'aspetto atletico: "Il nostro piano di gioco era su una difesa molto solida per poi partire in contropiede. Le forze però nelle ripresa sono venute a mancare, i portoghesi si sono dimostrati più rapidi di noi creando numerose occasioni pericolose.  Cristiano Ronaldo? Ci siamo preparati attentamente a fronteggiarlo, ma lui è un grande giocatore ed ha concretizzato le sue occasioni. Rendo comunque merito ai miei giocatori, aver centrato i quarti di finale è un grande traguardo" 
