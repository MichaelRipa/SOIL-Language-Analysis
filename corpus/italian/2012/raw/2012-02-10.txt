MALE ' - Mohamed Nasheed, il presidente delle isole Maldive dimesso da un "golpe bianco" , non ha intenzione di darsi per vinto. Lo incontriamo al suo ritorno dalla preghiera del venerdì in testa a un corteo di centinaia di sostenitori. Il suo ex vice e ora suo successore Waheed ha detto che non si è trattato di un colpo di Stato, e che lui stesso è stato colto alla sprovvista. "Questo golpe è stato organizzato con almeno tre mesi di anticipo, e Waheed in questo periodo si è regolarmente e costantemente incontrato con i membri dell'opposizione e con i finanziatori del golpe, i proprietari dei grandi resort e delle televisioni che da anni mi attaccano e hanno aizzato poche centinaia di dimostranti. Anche io ero in parte consapevole di ciò che stava accadendo, ma non al punto di immaginare le violenze fisiche contro i miei sostenitori e le minacce che mi hanno costretto a rassegnare le dimissioni". Ora c'è un mandato di arresto sulla sua testa, ma Waheed ha chiesto alla polizia di sospenderlo. Se dovessero arrestarla la sua gente si rivolterebbe? "Oh, di sicuro, e potrei fare poco per evitarlo. Waheed non ha nemmeno un seggio in Parlamento, con quale diritto ordina o sospende arresti, si proclama presidente, elegge ministri... Basta vedere che non è riuscito a nominarne più di due, perché non ha nessuna maggioranza in Parlamento, visto che il mio partito Democratico è il più forte. Lo avete visto anche voi dopo la preghiera, la gente è con me, perché dovrei dimettermi?". Ma lei si è già dimesso, e ha fatto capire che oltre ai boss dell'economia locale, contro di lei c'è stato l'intervento dell'ex presidente Maumoon Gayoom, l'uomo che l'ha tenuta in cella per sei anni. "Io non posso inserire il suo nome tra gli organizzatori del golpe se non ho prove nero su bianco. Ma quelli che hanno agito sono i suoi uomini, gli uomini del passato regime, della sua trentennale dittatura, i corrotti di sempre. Vede, nei miei tre anni al governo volevo riformare il sistema giudiziario, della sicurezza, l'amministrazione, ma non ho cacciato nessuno dei vecchi membri degli apparati dello Stato. Negli altri Paesi si linciano i dittatori, qui con spirito democratico e non violento gli ho dato la possibilità di ravvedersi. Anche l'ex presidente Gayoom è rimasto libero e salvo, a differenza di altri suoi predecessori. Ma hanno continuato a tramare contro di me". Lei pensa che se non si fosse dimesso l'avrebbero uccisa? "Sono salvo solo grazie all'intervento di due leader del mio partito, Reeko Moosa, che ora è in terapia intensiva in ospedale, e Maria Didi, seriamente ferita. La sera delle  mie dimissioni, ero circondato da poliziotti e soldati ammutinati che mi minacciavano, mentre altri 200 agenti e 200 membri di una vera e propria gang cominciavano ad attaccarci su Repubblica Square come mostrano molti video. Ma le violenze non sono ancora finite. Qui a Malé preferiscono evitare i riflettori dei media, ma a Thinadu e Addu, le isole più abitate, gli attacchi contro di noi continuano. Ad Addu hanno sequestrato e picchiato un nostro team legale che indagava sugli abusi della polizia, trascinato fuori dalle case e arrestato più di 200 persone e usato violenza contro i membri eletti del City council. Ho dato un ultimatum per fermare questi attacchi, e mi recherò forse domani stesso ad Addu per vedere che succede". Secondo lei la comunità internazionale non l'ha sostenuta? L'Italia ad esempio è il terzo Paese come numero di presenze qui "L'Italia non ha preso posizione come gran parte dei Paesi europei perché aspettano di vedere e capire. Ma dagli Stati Uniti non mi aspettavo la mossa, anche se informale, di riconoscere Waheed. Assieme alle Seychelles e altre isole economicamente forti, siamo forse l'alleato più importante in mezzo all'Oceano indiano, potrebbero aspettare a prendere posizione. La mia politica è sempre stata liberista e democratica, basata su riforme di stile occidentale, mentre i golpisti sono anche sostenuti dai partiti islamici fondamentalisti." Infatti una delle accuse contro di lei è quella di aver fatto aprire nella capitale le sale di massaggi finora relegate nei resort di lusso degli atolli. "Io credo che facciano bene all'economia locale e al turismo e che non ci sia niente di sbagliato nell'autorizzare queste sale anche qui. Ma il problema dei fondamentalisti è molto più serio. Alle prime manifestazioni contro di me il 23 dicembre si erano raccolti in piazza in nome dell'Islam, poi si sono aggregati gli altri". Crede che ritornerà in carica? "Sì, credo di sì. Voglio che entro tre mesi si vada alle elezioni e non ho dubbi che vincerò ancora". 
Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo 
Scontri a Bergamo questa sera tra polizia e giovani dei centri sociali durante una fiaccolata dell'associazione di estrema destra Casapound. Alcuni estremisti di sinistra hanno forzato i blocchi delle forze dell'ordine lanciando pietre, bottiglie e fumogeni. Polizia e carabinieri hanno risposto con un paio di cariche disperdendo i manifestanti. Dopo gli scontri, avvenuti poco prima delle 22 alla stazione delle autolinee, al termine dell'iniziativa di Casapound i giovani del centro sociale hanno organizzato un corteo non autorizzato per le vie della città. Ci sono stati altri momenti di tensione in via Maj con il lancio di pietre e bottiglie. Il corteo è proseguito scortato da polizia e carabinieri fino al Sentierone, dove poi si è sciolto. Negli scontri una ragazza è rimasta leggermente ferita alla testa. 
La nevicata del 1956 non la ricordo. Allora avevo 4 anni, abitavo nella periferia di Cuneo. Ero troppo piccolo e, a mia memoria, nevicava sempre. Tanto. Comunque, data la mia statura, a quell'età la neve mi pareva altissima. Conservo una foto nella quale, a pochi mesi di vita, forse 5, fasciato come una crisalide, me ne sto, dritto come un fuso, piantato nella neve. Cosa non si sarebbe fatto, allora, per una foto memorabile! Ricordo molto meglio la nevicata del 1985. Era gennaio. Mi sorprese a Fiesole, all'Istituto Europeo. Lasciai l'auto lassù e rientrai a casa in treno (abitavo già a Caldogno). Impiegai un giorno di viaggio. I treni arrivavano e ripartivano senza orari previsti e stabiliti.  Ovviamente. Arrivato a Vicenza, ad attendermi c'era un amico. Marco. Mi accompagnò in auto. Nel sedile dietro teneva una pala. Ogni tanto si fermava: a una curva, oppure in un vicolo. Afferrava la pala, scendeva e spianava gli ostacoli. Davanti a casa mia non si vedevano più i muri di recinzione  -  oltre un metro. E neppure il mio cane. Che visse, per qualche giorno, nella scala di accesso al mio appartamento. Dopo allora ricordo altre nevicate. Ma nessuna epica. Le più rilevanti, mi sorpresero a Urbino. Per la posizione e l'altitudine, predisposta a precipitazioni nevose rapide e cospicue. D'altronde, a Urbino, nulla è normale. Ricordo, due anni fa, in febbraio. La neve scese imponente e coprì tutto in fretta. E rammento il rientro, in auto. In silenzio, da solo. La neve ti fa sempre sentire solo. E ti avvolge in una cappa di silenzio. Molte ore di viaggio, prima di rientrare a casa. Niente a che vedere con l'evento di questi giorni, però. La nevicata del febbraio 2012, mese bisestile di un anno bisestile. Il "Nevone", come lo chiamano, da queste parti. Me lo sono perso. Per caso. Fermato da un'influenza, martedì 31 gennaio, mentre mi preparavo per andare a Urbino. Dove mi attendeva una sessione di esami. Ma avevo 38° di febbre. Che sarebbero saliti, nei giorni seguenti. Oppresso da una bronchite che mi faceva sentire come un palombaro chiuso nello scafandro. Per cui mi sono arrestato sulla soglia di casa. Sono rientrato e mi sono infilato a letto. Dove sono rimasto per molti giorni. Ho ripreso a uscire di casa solo oggi. Sfatto. Dopo dieci giorni di antibiotici, mucolitici e altri medicinali. La neve che scendeva copiosa a Urbino l'ho vista  -  e sentita  -  di lontano. Me l'hanno raccontata gli amici e i colleghi. I primi giorni: sorpresi e un po' indignati. Perché i riflettori erano tutti puntati su Roma, paralizzata da qualche centimetro di neve  -  diciamo, al massimo, 15-20. Mentre a Urbino e nei dintorni  -  Urbania, il Montefeltro, l'entroterra di Rimini  -  ne era scesa più di un metro. E molta, moltissima ne sarebbe scesa ancora. Per limitarci alle ultime ore, nella notte e nella prima parte della giornata, è sceso oltre mezzo metro di neve, ancora. E la neve continua a scendere, senza rallentare. Tuttavia, l'atteggiamento dei media è cambiato in fretta. E da molti giorni abbiamo tutti, davanti agli occhi, le immagini di Piazza del Rinascimento e di Piazza della Repubblica, trasformate in alpeggi d'alta montagna. Il Palazzo Ducale, innevato come, a San Pietroburgo, la Cattedrale di Sant'Isacco d'inverno. L'angolo tra via Raffaello e via Santa Margherita, vicino a casa mia, sepolto da cataste di neve. Altissime. La città ducale sepolta e isolata dalla neve. L'ha narrata Jenner Meletti, alcuni giorni fa, su "la Repubblica", in un viaggio epico (come quello di Paolo Rumiz nei dintorni de l'Aquila). L'hanno documentata, con insistenza, i principali programmi e canali di news. Ma, soprattutto, l'hanno rappresentata, aggiornata e rivisitata, di continuo, gli studenti dell'IFG. La Scuola di giornalismo, che ha sede a Urbino da decenni. Il sito del loro giornale, "Il Ducato" , è divenuto un riferimento critico e strategico. Per chi abita a Urbino, ma anche per chi sta altrove ed è interessato a quel che avviene nella città ducale, in questa emergenza. Gli studenti dell'IFG hanno potuto scoprire il brivido della "professione" giornalistica. Ancora oggi. Al tempo della Rete. Hanno fatto inchiesta, cronaca, servizio. In una città che non ha un "proprio" giornale. Hanno raccontato e aggiornato l'evolvere della situazione. Un giorno dopo l'altro. Un'ora dopo l'altra. Indicando i punti critici, narrando storie. Hanno operato da rete di comunicazione per la città. E da schermo, amplificatore, oltre che da medium, all'esterno. Per l'Italia e il mondo. In questo modo hanno, inoltre, dato risposta al problema su cui si interroga da tempo  -  anzi, da sempre - Urbino. Come molte altre città "universitarie". La relazione e la coabitazione tra Università e Città. Fra la Città degli Urbinati  -  i residenti  -  e la Città degli Studenti, ma anche dei docenti - oltre dei tecnici e degli amministrativi (peraltro, in larga misura urbinati). Un rapporto complicato, visto che gli Urbinati hanno abbandonato (o quasi)  il Centro storico agli studenti  -  e all'Università. Con tutti i problemi e le tensioni che derivano, per una Città abitata da abitanti temporanei e di passaggio. Tuttavia, un'indagine recente, realizzata dal LaPolis e dal CIRSFIA per l'Università di Urbino, ha mostrato come la confidenza reciproca, in effetti, sia alta. Come gran parte degli urbinati affidi all'Università le proprie prospettive future  -  non solo economiche. E, d'altronde, gran parte degli studenti consideri un vantaggio e un'opportunità vivere e studiare a Urbino. Il Nevone del 2012 ha rafforzato questo legame. Ha visto gli Urbinati e gli studenti lavorare vicino. Enti locali e Università: condividere l'emergenza. Con l'intervento "esterno" dei militari, in alcuni momenti critici. Ma Urbino, lontana dal mondo, ha continuato a vivere. La gente si è "arrangiata". Ha reagito. Urbinati e  studenti, insieme: hanno spalato neve, liberato strade, aperto varchi. Insieme: ce l'hanno fatta. A rendere agibile la città. Nonostante i supermercati vuoti e i distributori esauriti. Senza lamentarsi troppo. Ma gli studenti e l'Università hanno, inoltre, dato occhi e voce a quel che avveniva. Hanno messo in comunicazione le persone e le istituzioni, sul territorio. Mostrando "al mondo" la città, prima e dopo il Nevone. Ne hanno fatto un'icona "ideale". (Che spettacolo la città sotto la neve! Senza auto. Le poche rimaste: invisibili. Sepolte dalla neve.) Così mi resta il sollievo e un po' di rimpianto. Il sollievo di aver scampato il Nevone del 2012. Di non essere finito sotto la tormenta e sotto la febbre. Il rimpianto di non averlo visto e vissuto di persona. Di non poter conservare memoria di questo evento non come un'immagine - che rimbalza sui media e sulla rete. Ma come un'esperienza eccezionale. Perché Urbino è eccezionale in condizioni normali. Tanto più in condizioni eccezionali. 
NEW YORK - E adesso tocca addirittura agli spioni della Cia. Non si fermano di fronte a nulla gli anonimi hacker di Anonymous che in fondo tutti sanno chi sono: gli amici di WikiLeaks, gli amici di Occupy Wall Street, gli ultimi ribelli del mondo nuovo tecnologico che nato libero è ormai un business come un altro da Wall Street. "Cia Tango Down!" hanno twittato entusiasti i ragazzi del web mentre il sito della Central Intelligence Agency andava a picco come un blog qualsiasi. Il web dell'agenzia che fu di quel Leon Panetta oggi passato al comando del Pentagono, e adesso "militarizzato" da Barack Obama con l'arrivo dell'ex generale David Petraeus, è stato bloccato per circa un'ora, prima che gli 007 - si presume - più tecnologicamente preparati del mondo riuscissero a riparare l'affronto. L'attacco è solo l'ultimo di una lunga serie messa a segno degli hacker. Che proprio una decina di giorni fa avevano sferrato l'offensiva più massiccia della loro storia bombardando da 4mila postazioni diffuse in tutto il mondo il ministero di Giustizia, l'ufficio Copyright e i siti delle maggiori associazioni di produttori cinematografici e musicali d'America. L'operazione era una ritorsione per il blitz con cui proprio il Dipartimento di Giustizia ha chiuso il sito Megaupload: il più grande contenitore mondiale di musica e film che gli utenti si possono scambiare. Anonymous aveva promesso che sarebbe stato soltanto l'inizio e gli esperti avevano profetizzato l'avvio della guerra mondiale del web. Ma l'attacco alla Cia arriva anche a pochi giorni del deferimento davanti alla corte marziale del soldato Bradley Manning: finora l'unica persona accusata di aver rubato (e trafugato su un cd di Lady Gaga) i segreti delle cancellerie di tutto il pianeta poi spifferati da WikLeaks. Quello che è certo è che la tecnica usata anche stavolta si rifà a quel bombardamento chiamato tecnicamente DDos (distributed denial of service) contro cui ai soggetti presi di mira poco resta da fare. Ma i ragazzi di Anonymous non si sono resi protagonisti di sole azioni di disturbo. Sempre loro sono riusciti a entrare nella cassaforte mediatica della Siria svelando le email che rivelavano come Bashar Al Assad si preparasse a prendersi gioco dell'opinione pubblica americana nell'intervista concessa poco più di un mese fa alla giornalista-diva Barbara Walters. Un'azione di disvelamento delle tecniche di seduzione del regime. Un'azione che tra mille imbarazzi è stata quasi applaudita dai media più liberal degli Usa. Un'azione che nemmeno gli 007 della CIA - oggi così clamorosamente beffati dai ragazzacci -erano finora riusciti a compiere. Argomenti cybersecurity 
Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo 
Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo 
Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo 
