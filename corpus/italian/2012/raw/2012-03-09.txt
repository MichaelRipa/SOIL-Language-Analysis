PRIVANDRUM - L'ufficio del Chief Minister del Kerala è uno stanzone illuminato da tubi di neon bianco, vecchie poltrone in tessuto Anni Settanta, sul tavolone di formica cartelle e carte con leggi e pacchi di raccomandazioni. Alle pareti i ritratti del Mahatma Gandhi, di Nehru, di Indira Gandhi uccisa da due guardie del corpo sikh  nel 1984, e del figlio Rajiv ucciso nel 1991. Oomen Chandy è un uomo ormai anziano, ma il suo sguardo dritto e furbo rivela tutto lo spirito politico del grande navigatore della politica del Kerala. Oggi quello dei 2 marò italiani in carcere in questa città è solo uno dei mille problemi che Chandy affronta alla vigilia di una piccola elezione suppletiva: la conquista o meno di un solo seggio potrebbe garantire la sopravvivenza del suo controllo sullo stato. "Il rapporto, le relazioni diplomatiche fra Italia e India sono ottime", attacca il Chief Minister, "in Italia ci sono migliaia di indiani felici e orgogliosi di essere nel vostro paese. Facciamo attenzione a che questo non peggiori, e questo incidente molto sfortunato non danneggi le relazioni fra i nostri due paese". Con i giornalisti italiani parla di "incidente molto sfortunato", non di "assassinio a sangue freddo" come ha fatto qualche giorno fa. E parla più volte degli indiani in Italia, che evidentemente gli stanno molto a cuore. "Sono stato a casa della famiglia di uno dei pescatori uccisi, abbiamo dato anche alla famiglia dell'altro pescatore che è del Tamil Nadu un contributo di 500 mila rupie  (8.500 euro, ndr). Lo stato del Kerala ha il dovere di fare tutti i passi legali perché questo incidente venga giudicato secondo le nostre leggi" Chief Minister, ma c'è contesa sulla giurisdizione del caso, l'Italia ritiene che sia competente la sua legge. "Vedremo cosa decideranno i giudici, che sono competenti, indipendenti e giusti. Non c'è possibilità di fare pressioni dall'esterno su di loro. Al governo italiano diamo tutta la nostra collaborazione, ho visto il vostro vice-ministro, il vostro console. Quello che è in corso è un processo obbligatorio, come ci hanno confermato i nostri consulenti legali. Verrà fatta ogni cosa che potrà essere fatta per mantenere i rapporti con l'Italia e favorire la detenzione dei due soldati rispettando la legge". Un accordo di risarcimento dell'Italia con le famiglie potrebbe aiutare. "Qui in India non abbiano il "blood money" (il prezzo del sangue che si paga alle famiglie delle vittime per evitare un processo, ndr), quello c'è nei paesi del Golfo o in Pakistan. Io credo che i vostri militari non si possono lamentare. Ricevono visite, anche voi giornalisti ci siete stati. Abbiamo migliorato la loro condizione carceraria: nel posto dove sono in passato sono stati detenuti ministri di questo Stato. Vorrei ricordare che questi militari sono accusati di aver commesso un crimine sul nostro territorio, come possiamo dimenticare questo incidente?". Ma appunto sono militari di uno Stato straniero, voi non potete non tenere conto questa condizione giuridica particolare. "Questo solleva una questione fra Roma e Delhi, in cui il governo locale non c'entra". Chief Minister, quanto potrebbe durare un processo se il procedimento giudiziario andasse avanti? "Non ho un'idea precisa, forse 6-12 mesi". Le prossime elezioni nel suo Stato hanno una relazione con questo caso? "Non c'è nessuna relazione col caso, se non il fatto che l'opposizione al mio governo ci accusa di essere stati troppo morbidi, di avere offerto un trattamento da Vip ai vostri 2 soldati. Ci sentiamo sfortunati per questo incidente, ma non possiamo rinunciare a questo caso". Ministro, lei è cristiano. Si sente di dare un segnale di speranza all'Italia? Prima di rispondere sulla sua religione, il ministro esita, sembra sfuggire; in India il tema religioso è sempre molto divisivo, e sul caso dei marò alcune dichiarazioni del cardinale Alencherry hanno scatenato una tempesta, col cardinale accusato di "tradire" l'India a favore degli italiani. "Sono cristiano, di rito ortodosso, voglio solo dire che tutto quello che potremo fare lo faremo". 
Il Napoli travolge il Cagliari 6-3 al San Paolo e aggancia provvisoriamente l'Udinese a quota 46 al quarto posto. Un bel viatico in vista del ritorno di Champions col Chelsea mercoledì a Londra. Fuori Cavani e Maggio, dentro Pandev e Zuniga nell'undici iniziale di Mazzarri mentre Ballardini lascia in panchina Cossu e scommette su Ekdal trequartista alle spalle di Larrivey e Ibarbo, con Thiago Ribeiro pronto a subentrare. Al 10' il Napoli passa già in vantaggio: Hamsik prende palla sulla trequarti campo, Conti scivola e lo slovacco arriva indisturbato quasi al limite dell'area lasciando partire un destro che trafigge Agazzi. Il Cagliari prova a reagire ma al 19' la squadra di Mazzarri trova il raddoppio con Cannavaro, che di testa anticipa Canini su una punizione di Lavezzi e batte per la seconda volta il portiere dei sardi. Alla mezz'ora arriva addirittura la terza rete del Napoli, con Astori che devia verso la propria porta un cross dalla destra di Lavezzi. Ballardini perde per infortunio Nainggolan e ne approfitta per inserire la terza punta (Thiago Ribeiro) e al 37' il Cagliari accorcia le distanze: punizione di Conti dalla destra e colpo di testa vincente di Larrivey. I sardi vanno vicini anche alla seconda rete con Thiago Ribeiro, che si vede negare il gol da una bella parata di De Sanctis. Al ritorno in campo, però, il Napoli torna a spingere forte e con Pandev prima e Lavezzi poi sfiora il 4-1. Ma l'appuntamento è solo rinviato perchè al 10' Canini stende il Pocho in area, Brighi indica il dischetto e lo stesso argentino trasforma. Con la gara ormai in pugno, Mazzarri concede un pò di riposo a Lavezzi e Hamsik, dentro Cavani e Maggio. E proprio Cavani, al 25', offre a Gargano la palla del 5-1 mentre ancora Larrivey, di testa su assist di Ibarbo, rende un pò meno amara la sconfitta dei sardi. Nel finale il sesto gol del Napoli firmato da Maggio, poi Larrivey sigla la sua personale tripletta nell'ultimo minuto di recupero. 
L'imprenditore Francesco Maria De Vito Piscicelli, coinvolto nell'inchiesta sugli appalti del G8, si è rivolto al Tar del Lazio per contestare lo stop alla sua licenza di volo imposto dall'Enac dopo essere atterrato col suo elicottero sulla spiaggia di Ansedonia nel dicembre scorso. Il ricorso è stato depositato ieri, si attende adesso l'assegnazione alla sezione competente del tribunale e la fissazione dell'udienza di discussione. Quella dell'atterraggio ad Ansedonia fu una vicenda che destò parecchie polemiche nello scorso periodo natalizio. Secondo quanto si apprese Francesco Maria De Vito Piscicelli, il giorno di Santo Stefano partì da Roma e, anziché atterrare nella sua villa all'Argentario, decise di scendere sul litorale di Ansedonia a poca distanza dal ristorante dove poi pranzò con la madre. Ad assistere alla manovra furono diversi turisti che chiamarono vigili urbani e carabinieri di Orbetello. Piscicelli, ancora al ristorante quando arrivarono i militari, mostrò i documenti e poi ripartì. "Mi sono fermato per il vento; le norme internazionali obbligano e danno discrezione al comandante in caso di pericolo di fare quello che ritiene più opportuno", disse l'imprenditore in un'intervista televisiva dalla sua villa all'Argentario- Se poi nell'attesa che cali il vento uno si ferma a mangiare, non vedo cosa ci sia di tanto straordinario". Quel giorno, però, il sottosegretario alle Infrastrutture e Trasporti, Guido Improta, diede mandato alla direzione generale competente del Ministero di intraprendere le verifiche necessarie, congiuntamente con l'Enac, per valutare se c'erano gli estremi per sospendere o ritirare la licenza di volo al comandante del velivolo. Il 28 dicembre, l'Enac "in via cautelativa" ha sospeso la licenza di volo a Piscicelli. Adesso, il ricorso al Tar per contestare questo provvedimento, sostenendo, tra l'altro - secondo quanto si è appreso - che nel nostro ordinamento non è prevista la sospensione della licenza di volo senza termine. 
VERONA - Dopo quasi due mesi senza la gioia di un successo, c'è sollievo negli occhi di Claudio Ranieri, che si è lasciato andare ad un pianto liberatorio alla fine della partita vinta dall'Inter 2-0 sul campo del Chievo: "Se mi sono emozionato vuol dire che ci tengo  -  spiega il tecnico di Testaccio - i ragazzi hanno fatto una grande prova. E' un risultato che fa morale, è una grossa boccata d'ossigeno". RANIERI: "PRONTI A GIOCARCELA COL MARSIGLIA" - Il successo di Verona è ancor più importante perché consente ai nerazzurri di preparare con maggiore serenità il delicato ottavo di ritorno di Champions League contro l'Olympique Marsiglia, gara in cui l'Inter sarà chiamata a rimontare la sconfitta per 1-0 del Vélodrome: "A San Siro non sarà una partita facile  -  ammette Ranieri - ma siamo pronti a giocarci tutte le nostre chance. Il prossimo passo è cercare la qualificazione, ci concentreremo bene e faremo tutte le cose che abbiamo fatto sinora. Vincere ti dà quella gioiosità che serve. Stare un mese senza vincere non è facile , grazie ai ragazzi perché hanno fatto una gran bella partita. La vittoria è arrivata al momento giusto e ci deve dare l'entusiasmo necessario per poter ribaltare il risultato". MORATTI: "NIENTE LACRIME, VITTORIA UTILE" - Non ha pianto, invece, Massimo Moratti, pur ammettendo la propria soddisfazione per il successo dell'Inter: "Niente lacrime per me, ma mi ha fatto piacere vedere Samuel mettere dentro la palla  -  riconosce il presidente nerazzurro - è un risultato molto importante, la squadra mi è sembrata in crescita e questa vittoria può essere utile per il morale per la partita di martedì in Champions". "VOGLIO PIU' RABBIA CON L'OM" - "Mi è piaciuta - aggiunge Moratti - la forza della squadra, il coraggio e l'umiltà. Alla fine ci siamo abbracciati tutti perché eravamo molto contenti. Partita della svolta? Speriamo, quella con l'Olympique sarà una gara a sé, speriamo che giocatori siano aiutati da questa vittoria. L'Inter ha mostrato sicurezza, credo che con il Marsiglia ci vorrà qualche cosa in più sul piano della rabbia e dell'ambizione". Leggi i commenti I commenti dei lettori 
NAPOLI - Mazzarri è felice per il rotondo successo sul Cagliari, ma si dice spazientito dalle ultime due reti sarde, molto probabilmente evitabili con un po' più di concentrazione. "MALE SUGLI ULTIMI DUE GOL" - "Sono contento di come siamo andati all'inizio, ma mi sono un po' arrabbiato perché bisogna stare più attenti nel finale - ha detto Mazzarri a Sky, vittorioso per 6-3 -, non mi è piaciuto come abbiamo preso gli ultimi due gol. In area di rigore si marca a uomo, serve più attenzione. Bisogna guardare l'avversario, non la palla". "LAVEZZI? NON DICO NULLA" - Lavezzi è stato ancora una volta protagonista procurandosi un rigore e trasformandolo. "Per scaramanzia non dico nulla  -  dice l'allenatore azzurro -, speriamo che non si fermi ed conservi questa concretezza davanti al portiere. E' una grande soddisfazione vederlo giocare, si è completato". "STARE SEMPRE SULLA CORDA" - Il Napoli mercoledì è atteso dalla trasferta di Champions League in casa del Chelsea. Allo Stamford Bridge certe distrazioni sui cross potrebbero costare care, nonostante il vantaggio per 3-1 di partenza: "Ci dovrò lavorare ancora molto - ha ammesso Mazzarri - bisogna stare sulla corda per tutti i 90 minuti". Leggi i commenti I commenti dei lettori 
Le borse  made in Rebibbia arrivano al supermercato. Ideate  dalle detenute allieve  del corso di decorazione pittorica dell'Istituto statale d'arte Roma 2 sono  messe in vendita in tutti i super e Ipermercati Coop del Lazio il 16 e 17 marzo nell'ambito del progetto "Donne dentro e fuori". Il ricavato sarà reinvestito nella formazione  laboratoriale delle allieve anche attraverso il riconoscimento di borse di  studio. Il progetto 'Donne dentro e fuori' è promosso dall'Istituto statale  d'arte e liceo artistico Roma 2. "Donne Dentro e Fuori è un'iniziativa preziosa all'interno di un  percorso di riconciliazione con il mondo reale",  ha spiegato Lucia  Zainaghi, direttrice della casa circondariale cemminile di Rebibbia. "Per  Coop contribuire alla realizzazione di iniziative  mirate al diritto di  cittadinanza della popolazione carceraria di Rebibbia è una occasione di valore  inestimabile. I nostri soci credono fermamente al riscatto sociale attraverso il  lavoro", ha sottolineato Massimo Favilli, direttore politiche pociali Unicoop  Tirreno "La formazione e il lavoro sono due capisaldi della funzione  di recupero sociale cui dovrebbe ispirarsi la detenzione. In carcere il tempo  troppo spesso si ferma. Questo progetto ha il merito di rimettere in moto le  lancette, e di dare a tante donne una speranza per il futuro", ha detto il garante dei detenuti del Lazio Angiolo Marroni 

L'automobilista che si era allontanato dopo avere investito e ucciso il pedone Antonio Gurini , di 74 anni, di Valdidentro (Sondrio), si è costituito, accompagnato da due avvocati, nella caserma dei carabinieri di Bormio, in alta Valtellina. Lo ha comunicato il capitano Michele Prete, comandante della compagnia di Tirano, che ha coordinato l'indagine, scattata subito dopo l'allarme lanciato da alcuni passanti che avevano trovato riverso sul margine della carreggiata il corpo senza vita del pensionato, in località San Carlo. Il responsabile è un uomo di 67 anni, S.C., residente in alta Valtellina, denunciato in stato di libertà e non arrestato perché si è presentato reo confesso entro le 24 ore dall'accaduto. Il sostituto procuratore Luisa Russo ha formulato a suo carico tre imputazioni: omicidio colposo, omissione di soccorso e fuga in caso di incidente. "Non mi ero accorto di avere investito una persona", si è giustificato l'uomo, la cui auto era stata oramai individuata dagli investigatori impegnati a controllare officine e carrozzerie della zona. Il magistrato della Procura di Sondrio, inoltre, ha disposto che nelle prossime ore venga eseguita l'autopsia sul cadavere della vittima. 
