ROMA - E' soddisfatta la presidente di Confindustria Emma Marcegaglia dell'incontro avuto con i vertici del Pd sulla riforma del mercato del lavoro: "L'incontro è andato bene: abbiamo illustrato i punti che riteniamo critici della riforma e abbiamo trovato comprensione e condivisione per le nostre preoccupazioni", ha detto Marcegaglia. "Il tema non è stravolgere" la riforma, ha aggiunto la Marcegaglia spiegando che sono stati trovati punti d'accordo per quanto riguarda i contratti a tempo determinato e la regolamentazione di alcuni aspetti che riguardano i lavoratori con partita Iva. "Stiamo ragionando su come andare  Avanti per eventuali aggiustamenti" alla riforma del mercato del lavoro, ha detto Pier Luigi Bersani, segretario del Pd, dopo l'incontro. Ragionare, ha spiegato Bersani, su "proposte che stiamo vagliando" alla ricerca di soluzioni. "Ma sia chiaro - ha sottolineato - che l'asse deve rimanere quello, i punti di fondo della riforma non devono essere toccati. Mentre su alcuni aggiustamenti siamo disponibili a soluzioni". Argomenti lavororiforma0312 
MILANO - Da un lato ci sono i dati finanziari del 2011, che indicato come la società abbia dribblato la crisi. Dall'altro, ci sono le prospettive dei nuovi investimenti nelle società controllate dallo stato, per le quali si procede ancora con molta prudenza, da Snam alle controllate di Finmeccanica. Sono i due fronti sui quali si muove Cassa Depositi Prestiti, la storica società che tramite il deposito postale degli italiani presta fondi alle amministrazioni pubbliche, controllata al 70 per cento dal Tesoro e al 30 per cento dalle Fondazioni Bancarie. Ieri, l'amministratore delegato di Cdp, Giovanni Gorno Tempini ha presentato i conti del 2011. Le risorse mobilitate l'anno scorso sono state superiori ai 16 miliardi, con un utile che ha raggiunti 1,16 miliardi. Senza la partita straordinaria da 1 miliardo grazie alla permuta delle azioni Eni-Enel con il Tesoro, gli utili sono in crescita del 18%. Il monte dividendi sarà di 371 milioni: Oltre 259 milioni andranno al tesoro, socio al 70%, e poco più di 111 milioni alle fondazioni bancarie che detengono il residuo 30 per cento. L'anno scorso il dividendo fu di 700milioni (490mln al tesoro e 210mln alle fondazioni). Inoltre,  i dati patrimoniali di cassa mostrano attività totali per 273,5 miliardi (249,1 miliardi), crediti verso clientela e banche per 98,5 miliardi (91,95 miliardi) e un patrimonio netto che cresce a 14,46 miliardi (13,72 miliardi). La raccolta postale si incrementa di circa 11 miliardi a 218,4 miliardi. Le partecipazioni ammontano a quasi 20 miliardi con un aumento dovuto all'acquisto dell'89% del gasdotto tag e alla nascita del fondo strategico patrimonializzato con 540 milioni nel 2011. Fino a qui i numeri. Ma l'ad Gorno Tempini ha parlato anche d'altro. E per la prima volta ha detto la sua pubblicamente sulle intenzioni della società, ma anche del Fondo strategico, cui Cdp ha girato 7 miliardi potenziali per la difesa di società finite nel mirino di gruppo stranieri. Tra queste ultime le controllate di Finmeccanica, a cominciare da Avio: Gorno Tempini ha conferma che il dossier è all'attenzione del fondo strategico: "Avio è una eccellenza italiana nei settori della tecnologia e della difesa". E potrebbe essere qusto il primo investimento del Fondo: "Entro l'estate vedreno i risultati del lavoro fatto fino ad ora". Ma la partita più importante di Cdp riguarda la vendita di Snam da parte di Eni, di cui la Cassa potrebbe essere protagonista. Gorno Tempini ha detto che "stiamo studiando l'operazione Snam, saremo attentissimi a qualsisasi ipotesi, ma l'operazione dovrà avvenire nel rispetto dell'equilibrio patrimoniale, delle prospettive di redditualità e di cassa". Il banchiere ha confermato anche l'interesse nei confronti di quanto si muove nel settore delle utility (da Acea ad A2a): "Un settore importante per il Fondo Strategico che ha un capitale per lo sviluppo, per nuove iniziative e progetti che portino alla crescita". Infine, il presidente della Cdp Franco Bassanini ha garantito l'impegno della Cassa per lo sviluppo delle reti tlc: Cassa depositi e Prestiti - ha detto - è pronta a fare la sua parte "per supportare il reperimento delle risorse necessarie" per il piano di investimenti di metroweb nella fibra ottica ma "siamo aperti ad altre ipotesi con una nostra partecipazione a progetti più ampi nei quali potrebbe confluire Metroweb". 
BARI - L'arresto del faccendiere Valter Lavitola per l'inchiesta barese sulle escort ha indotto la procura di Bari a valutare la posizione dell'ex premier Silvio Berlusconi il cui nome potrebbe essere iscritto nel registro degli indagati. Da tempo l'interrogativo sull'esistenza di un'indagine a carico di Berlusconi circola a Bari e tuttavia, finora, non è stato ufficialmente sciolto, neppure dopo che il pm inquirente, Pasquale Drago, ha predisposto la richiesta di proroga delle indagini da inoltrare al gip Sergio Di Paola. Nell'indagine barese Lavitola è accusato di aver indotto Gianpaolo Tarantini a mentire ai pm baresi (in favore di Berlusconi) che indagavano sulle escort che Gianpi ha portato negli anni scorsi nelle residenze dell'allora premier. L'interrogativo sull'iscrizione del Cavaliere emerge da quanto scrisse il tribunale del Riesame di Bari nelle motivazioni con cui, il 6 febbraio scorso, ha confermato il provvedimento d'arresto per l'ex direttore dell'Avanti. Scrive il tribunale, riprendendo l'orientamento già espresso dal tribunale della Libertà partenopeo che ha stabilito la competenza della procura pugliese ad indagare: "Non vi è dubbio che le dichiarazioni rese dal Tarantini davanti all'autorità giudiziaria di Bari in data 29 e 31 luglio 2009 risultano essere reticenti relativamente al coinvolgimento del premier e a tratti addirittura mendaci, determinando in tal modo, alla stregua dell'illustrato orientamento della Suprema Corte, la consumazione del reato di cui all'articolo 377bis del Codice penale, posto in essere da Silvio Berlusconi". E aggiunge, sempre citando i giudici napoletani: Lavitola ha avuto il "ruolo di intermediario tra Silvio Berlusconi (...) e Gianpaolo Tarantini" e ha tenuto una condotta che deve "essere valutata in termini di concorso nel reato". Leggi i commenti I commenti dei lettori 
ROMA — L’ultimo pezzo di liberalizzazioni va a domino: 220 farmaci potranno essere venduti fuori dalle farmacie, nei centri commerciali, nei corner della grande distribuzione. Sono i cosiddetti medicinali di fascia C, a totale carico del cittadino. Accusato di essere in ritardo, questa sera il ministro della Salute, Renato Balduzzi, ha firmato il decreto che dà attuazione ai capitoli medici del “Salva-Italia”. Il provvedimento è stato adottato dopo le valutazioni tecniche compiute dall’Agenzia italiana del farmaco. Ora 220 farmaci potranno essere venduti senza ricetta nei luoghi previsti dal decreto Bersani del 2006 (parafarmacie, corner di ipermercati, tutte aree dove sarà comunque  presente un farmacista). Fra i “free-medicine” ci saranno prodotti di largo uso come antivirali a base di aciclovir (lo Zovirax, per esempio, utilizzato per combattere l’herpes), antimicotici locali a base di ciclopirox (il Brumixol, per esempio), antimicotici vaginali a base di econazolo, prodotti per la circolazione a base di diosmina, i colliri antiallergici e antiinfiammatori. Restano esclusiva competenza delle farmacie quattro categorie di medicinali: gli stupefacenti, gli iniettabili, i medicinali del sistema endocrino e tutti quelli per i quali è previsto il più rigoroso regime di vendita dietro presentazione di ricetta medica da rinnovare volta per volta. Si potranno somministrare solo con la prescrizione del medico, anche se sulla “ricetta bianca”, medicine come gli anticoncenzionali o gli antidepressivi (il Tavor, per esempio). Le intenzioni del governo sono quelle di consentire una circolazione più ampia e libera dei prodotti e, quindi, di garantire una discesa del loro prezzo. L’intero mercato dei farmaci di fascia C vale 3 miliardi di euro l’anno, non a caso il provvedimento approvato è stato osteggiato con forza dai titolari delle 18 mila farmacie italiane. 
Le lacrime di mamma Vittoria. Il dolore fermo di papà Gennaro. E poi magliette con la scritta: "Giustizia per Melania". Ad un anno dalla sua morte, Melania Rea è stata ricordata così dalla sua famiglia, dai suoi concittadini, da chi non l'ha mai incontrata e pure le ha voluto dire: "Ti vogliamo bene". Lo hanno fatto con una fiaccolata, che ha visto l'assenza della famiglia Parolisi, lungo le strade di Somma Vesuviana, comune alle porte di Napoli, con un corteo che non ha voluto dimenticare le altre donne uccise come Melania. E la cui morte non ha ancora un colpevole. E così ad aprire la fiaccolata sono stati dei bambini con indosso cuoricini rossi, sui quali sono stati scritti i nomi di Chiara Poggi, Sara Scazzi, Yara Gambirasio, Elisa Claps, Simonetta Cesaroni, Lucia Manca tra le altre. Nessuna vendetta, nessun odio stasera a Somma Vesuviana. Ma solo una richiesta scandita più e più volte, dalla mamma di Melania, la signora Vittoria: "Se mi vede deve sapere che io voglio la verità, questo è il momento di parlare - ha detto piangendo la signora Vittoria", non nominando mai il nome di Salvatore Parolisi, unico indagato per la morte di sua figlia. Una verità che la mamma Vittoria al pari del fratello di Melania, Michele, chiede innanzitutto in nome della piccola Vittoria, la figlia di Melania. "Noi non vogliamo un colpevole ma vogliamo il colpevole - ha detto il fratello di Melania, Michele - la piccola Vittoria deve sapere che noi abbiamo fatto l'impossibile per sapere la verità sulla morte della sua mamma". "Ora dobbiamo aspettare la giustizia", le poche parole del papà Gennaro in quello che è stato per i Rea "il giorno più lungo e difficile". "Un giorno in cui abbiamo ancora una volta ricordato tutto quanto accaduto un anno fa - ha raccontato Michele Rea - la telefonata in cui ci dicevano che Melania era scomparsa, le ricerche, fino ad arrivare all'atroce scoperta che ci ha cambiato la vita. Un giorno difficile - aggiunge Michele - e solo purtroppo l'inizio di un periodo che sarà finanche più difficile in cui si dovrà dire a Vittoria cosa è successo". Un periodo al termine del quale Michele ancora spera, un giorno, di sapere che Salvatore Parolisi non ha ammazzato sua sorella: "Ci spero, ci speriamo anche se devo aggiungere un però, perchè ci sono troppe cose che non tornano". "In questo anno, un tempo lungo, non ci siamo fatti travolgere dall'odio e dalla vendetta", ha detto il vescovo di Nola monsignor Beniamino Depalma in un messaggio fatto pervenire alla famiglia Rea e letto durante la celebrazione della messa. E qui, stasera a Somma Vesuviana nessuno, infatti, chiede vendetta. Ma solo giustizia anche per tutte le altre donne la cui vita è finita tragicamente come per Melania. Nascerà anche per questo, proprio stasera, l'associazione onlus Melania Rea: per dire no alla violenza sulle donne, sì ai diritti sui minori, no gli assassini liberi e sì alla certezza della pena. Soprattutto per conoscere la verità. 
MACERATA - Sarà la Lube Macerata a contendere lo scudetto di volley all'Itas Diatec Trentino nel V-day di domenica alle ore 17.30 al Forum di Assago a Milano. I ragazzi allenati da Giuliani piegano la Bre Banca Cuneo 3-0 (25-20, 25-17, 26-24) in gara tre della semifinale playoff. E così dopo ventisei giornate di regular season e le successive sfide dei playoff il verdetto consegna agli annali la finale più attesa e pronosticata a inizio stagione. Ma se per Trento non ci sono stati problemi, Macerata rischia tanto e per raggiungere Milano deve lottare fino alla bella della semifinale. A Osimo, sede delle partite interne di semifinali di Macerata, l'ultimo atto è un monologo Lube disturbato da qualche incursione degli atleti di Cuneo. Domenica, quindi, rispetto all'anno scorso cambia una protagonista Macerata al posto di Cuneo ma non la sfida in panchina che vede di fronte per la terza volta di fila Radostin Stoytchev, alla guida dei campioni d'Italia in carica, e Alberto Giuliani al primo anno sulla panchina della Lube. Un match già assaporato nella finale di Coppa Italia che ha visto la netta affermazione dello squadrone dolomitico. La partita giocata stasera evidenzia una Macerata con maggiore convinzione rispetto a gara uno e a una parte di gara due e, nonostante l'assenza del miglior attaccante Igor Omrcen, riesce ad avere delle buone percentuali offensive, domina a muro e dal secondo set in poi mette pressione la ricezione avversarie con il servizio. La ricetta è quella giusta: il regista Travica gioca molto per vie centrali e trova uno Stankovic (9 punti) perfetto e Podrascanin (8 punti) efficiente. Mentre Giuliani per arginare l'assenza dell'opposto titolare schiera al suo posto Kovar (8 punti) di "mestiere" schiacciatore e lascia a Savani (12 punti) il compito di fare l'opposto quando serve. Per il resto si rivedono i due liberi, come a Cuneo, vale a dire Exiga e Lampariello in un vorticoso entra ed esci dal campo. Si fa vedere di più pure Simone Parodi, afflitto dal mal di schiena, con 12 punti complessivi. Invece la Bre Banca ha un cattivo approccio alla gara e soffre soprattutto la crescita del muro avversario. Poi i problemi di aritmia cardiaca e conseguente mal di stomaco di Vissotto che lo costringono ad abbandonare il terreno di gioco (subito messo sotto osservazione dai medici presenti al palazzo dello sport) fanno il resto. Al suo posto Caceres (11 punti). A cambiare le sorti della gara a tratti ci prova Wijsmans, troppo discontinuo, e quindi la sfida diventa un fatto personale per il giovane francese Ngapeth (11 punti). La sua grinta e determinazione da sole non bastano a fermare un treno in corsa, hanno solo il merito di rallentarne la corsa però con lo stesso esito finale. PRIMO SET - Tra alchimie tattiche e mosse a sorpresa per colpa di assenze forzate, il primo set comincia con una Lube Macerata davvero concentrata. Dall'altra parte Cuneo soffre particolarmente il muro avversario e la maggiore continuità in attacco. Infatti, messo da parte un avvio abbastanza equilibrato, il motore dei padroni di casa si scalda e comincia ad andare a pieni giri (solo la battuta non è al top). Merito della difesa e di un attento Stankovic, il centrale va bene soprattutto a muro, che con quattro punti è il migliore della truppa allenata da Alberto Giuliani. La parte conclusiva è tutta di marca biancorossa (25-20) che si chiude con tre muri a zero e un buon 6-3 per cento in attacco contro meno del cinquanta per Cuneo. SECONDO SET - Nel secondo set la musica non cambia, anzi Macerata trova pure un maggiore apporto dal servizio (sei ace a due) e scardina la difesa dei piemontesi. Camillo Placì vedere pioversi addosso la tegola peggiore: l'opposto Vissotto, l'uomo più in forma degli interi playoff, accusa un problema di tachicardia e mal di stomaco e lascia il campo. Il parziale comincia con il Savani show e si conclude con la fase critica di Wijsmans dall'altra parte. Inevitabile un punteggio netto per i padroni di casa 25-17. TERZO SET - Si chiama Baranowicz la sorpresa del terzo set in casa Cuneo. Il giovane palleggiatore viene preferito all'esperto Grbic. L'avvio è tutto di Macerata che prende un consistente vantaggio, ma durante il set la situazione varia parecchie volte. In casa Cuneo crescono Ngapeth e a tratti Wijsmans e i vice campioni d'Italia rientrano in partita e riprendono a  sperare. Per quanto riguarda Macerata la scelta del regista Travica di sfruttare i primi tempi è perfetta e allontana la Bre Banca. Le emozioni del match sono tutte racchiuse nel finale dove Cuneo annulla tre match point e si porta in parità. La fine è comunque scritta e il colpo decisivo è di Simone Parodi, ex di mille battaglia e uno scudetto vinto ai piedi delle Alpi (26-24). LUBE BANCA MACERATA-BRE BANCA LANNUTTI CUNEO 3-0 (25-20, 25-17, 26-24) LUBE BANCA MARCHE MACERATA: Lampariello (L), Savani 12, Exiga (L), Parodi 12, Stankovic 9, Kovar 8, Monopoli, Travica 2, Podrascanin 8. Non entrati Pajenk, Van Walle, Randazzo. All. Giuliani BRE BANCA LANNUTTI CUNEO: Mastrangelo 4, Henno (L), Ngapeth 11, Fortunato, Wijsmans 8, Vissotto Neves 5, Grbic 1, Caceres 11, Patriarca 1, Pieri, Baranowicz. Non entrati Rossi. All. Placì ARBITRI: Boris, Bartolini NOTE - Settatori 4100, incasso 29000, durata set: 26', 27', 31'; tot: 84' Leggi i commenti I commenti dei lettori 
Momenti di panico a Mugnano, nel Napoletano, per due distinti episodi che hanno visto protagonisti un calciatore del Neapolis e uno del Fano, impegnati sul campo dei napoletani nel turno infrasettimanale del campionato di Lega Pro Seconda Divisione. Un attaccante del Fano, Giorgio Noviello, 28 anni, dopo essere stato espulso per avere insultato l'assistente dell'arbitro, è stato trovato dai compagni rientrati negli spogliatoi al termine del primo tempo con il polso destro sanguinante. Secondo quanto riferito dai carabinieri il giocatore si sarebbe procurato le ferite tagliuzzandosi le vene con una lametta 'Bic'. I carabinieri hanno chiamato il 118: giunto in ospedale, i sanitari hanno valutato come superficiali le ferite riportate e Noviello è stato dimesso venendo giudicato fuori pericolo ed è ripartito con la squadra, da pochi giorni allenata da Karel Zeman, figlio dell'attuale tecnico del Pescara. Secondo i carabinieri che lo hanno sentito, Noviello avrebbe compiuto l'incredibile gesto per reazione all'ingiusta espulsione. In precedenza momenti di paura anche per un calciatore del Neapolis, il difensore Silvestre, rimasto a terra privo di sensi dopo uno scontro di gioco con un compagno. Il calciatore si è accasciato e sono stati i suoi colleghi a dare l'allarme richiamando l'attenzione delle panchine e dell'arbitro. E' intervenuta l'ambulanza in campo e il calciatore è stato accompagnato all'ospedale di Giugliano, dove gli è stata riscontrata una lussazione alla spalla. Silvestre è stato dimesso poco dopo e ha potuto far ritorno allo stadio prima che la partita finisse. 

