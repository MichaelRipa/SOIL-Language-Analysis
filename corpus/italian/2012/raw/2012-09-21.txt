ROMA - Negli anticipi di B il Verona si fa bloccare in casa sull'1-1 dal Novara, mentre la Ternana centra il primo successo stagionale in casa di un Empoli sempre più in crisi, costretto a incassare il 3° ko di fila. VERONA-NOVARA 1-1 Gli scaligeri passano al primo affondo. Al 4' Hallfredsson smarca sulla sinistra in area Martinho che con un preciso diagonale infila Bardi. Il Novara non ci sta e a più riprese sfiora il pari nel primo tempo con Gonzalez (2), Piovaccari (2) e Lazzari. Il Verona si fa vedere di rimessa solo con Hallfredsson. Troppo poco. Anche perché, col passare dei minuti, abbassa ulteriormente il baricentro e finisce per subire l'inevitabile pari. L'eroe della serata per gli azzurri è Alhassan che, all'84', raccoglie una corta respinta della difesa gialloblu e sorprende un non irreprensibile Rafael con un gran sinistro di prima intenzione da 28 mt. Il Novara insiste e, poco dopo, va addirittura vicino al colpaccio con Gonzalez che calcia a lato di pochissimo da favorevole posizione. EMPOLI-TERNANA 0-2 L'Empoli parte bene ma non è fortunato: all'8' Moro centra in pieno la traversa con una conclusione da fuori. La Ternana ringrazia e, al 16', passa grazie a un maldestro intervento in scivolata di Pratali che infila la propria porta nel tentativo di intercettare un cross dalla sinistra di Vitale. La squadra di Sarri si affida a Saponara ma ancora una volta non è baciata dalla Dea bendata: il talentino dell'Under 21 prima impegna Ambrosi su punizione poi si vede respingere dalla traversa un colpo di testa parabolico che già aveva scavalcato il portiere. La gara resta bella e vibrante: la Ternana sfiora il raddoppio un colpo di testa di Litteri respinto sulla linea da Tonelli poi, nella ripresa, sono ancora i padroni di casa a gridare al gol per un nuovo colpo di testa di Saponara che s'infrange sulla traversa ad Ambrosi battuto. Col passare dei minuti gli assalti degli azzurri diventano sempre più affannosi e confusi così, all'87' Dumitru può approfittarne per chiudere i conti in contropiede: su un lancio dalla retrovie, approfitta di uno scivolone di Tonelli per involarsi verso la porta e battere comodamente Dossena. La Ternana ha chiuso la gara in 10 per l'espulsione dello stesso Dumitru, reo di un fallo di reazione ai danni di Pratali. Leggi i commenti I commenti dei lettori 



Se hai difficoltà a visualizzare il contenuto nel box qui sotto, clicca su questo link per scaricare la versione pdf del documento completo 

