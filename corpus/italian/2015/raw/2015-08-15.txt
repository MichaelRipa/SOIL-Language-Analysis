ROMA - Il Bologna non è più solo tra le squadre di A eliminate al terzo turno di Coppa Italia. Ai felsinei, usciti sorprendentemente contro il Pavia , si sono aggiunte Empoli e Frosinone. Al Castellani la squadra di Giampaolo è stata eliminata dal  Vicenza di Pasquale Marino: ha deciso una rete di Gatto al 54'. Al Matusa il Frosinone si è arreso si tiri di rigore allo Spezia, dopo che i tempi regolamentari si erano chiusi sullo 0-0. Finisce a oltranza, all'ottava serie: 6-5 per i liguri dopo l'errore di Rosi. Più o meno senza problemi le altre squadre di A impegnate in giornata. Il Sassuolo, in una delle gare più attese del turno se non altro dal punto i vista ambientale, non ha tremato nel derby con il Modena: i canarini hanno resistito un tempo alla squadra di Di Francesco, poi le reti di Falcinelli al 54' e Floro Flores al 67' hanno indirizzato la sfida dalla parte dei neroverdi. Bene il Palermo, che pure doveva fare i conti con un Avellino che nella scorsa stagione ha sfiorato la Serie A. Dopo un primo tempo senza grosse emozioni, i rosanero cambiano marcia nella ripresa: Belotti, che radiomercato dà vicino al Torino, di testa consegna a Rigoni un assist tradotto in gol con un colpo di tacco ravvicinato. Pronta però la reazione degli irpini, targata Trotta: prima una traversa colta con un destro in girata, poi il pari con un destro al volo su cross proveniente dalla sinistra. Neanche il tempo di pensarci su però, che la squadra di Iachini torna davanti: risolve Quaison con un tocco ravvicinato in mischia che fissa il punteggio sul 2-1. Il Foggia, squadra di Lega Pro galvanizzata dall'impresa sul campo del Bari, sogna per 4' a Verona: è il tempo che intercorre dal vantaggio pugliese con Loiacono e il pari dell'Hellas con Halfredsson. Nella ripresa ci pensano il solito Luca Toni e Jankovic a fissare il punteggio sul 3-1 definitivo. Fatica un tempo, chiuso senza reti, l'Atalanta: poi con il Cittadella finisce con un rotondo 3-0. A sbloccare il risultato ci pensa l'olandese De Roon intorno al quarto d'ora della ripresa. I veneti non tengono e vengono infilati anche da Maxi Moralez e Pinilla. Molto equilibrato il confronto tra squadre di B tra Trapani e Cagliari. La spuntano i sardi, 5-3 ai tiri di rigore i dopo che i tempi regolamentari si erano chiusi sul punteggio di 1-1: vantaggio cagliaritano con Deiola, pari siciliano con Montalto nel primo tempo. Con le squadre dal dischetto, fondamentale l'ex portiere della Juventus Storari, autore delle due parate decisive, Chiude il quadro la vittoria dell'Alessandria sulla Juve Stabia: decise al 56' Loviso. Argomenti coppa italia Leggi i commenti I commenti dei lettori 
Buona la prima. Davanti a poco meno di 9.500 spettatori il Palermo batte l’Avellino 2-1 e si qualifica per il quarto turno di Coppa Italia (2 dicembre al “Barbera” contro l’Alessandria). Succede tutto nel secondo tempo: decidono la partita i gol di Rigoni e Quaison. Per i campani la rete del momentaneo pareggio la sigla Trotta su una dormita della retroguardia rosanero. Iachini sceglie El Kaoutari in difesa al posto di Andelkovic. Il francese è l’unico volto nuovo in campo dal primo minuto. Per il resto non ci sono novità rispetto alla formazione prevista alla vigilia con capitan Sorrentino fra i pali; Vitiello, Gonzalez ed El Kaoutari in difesa; Rispoli, Rigoni, Jajalo, Chochev e Lazaar a centrocampo; Vazquez e Belotti in attacco. Il Gallo non sembra risentire più di tanto delle voci di mercato sul suo conto che lo avvicinano sempre di più al Torino (con Gilardino che entra nella rosa dei possibili sostituti) e si rende protagonista di un buon primo tempo lottando come al solito e provando in un paio di occasioni la conclusione, ma senza troppa fortuna. A proposito di buona sorte alla mezzora arriva anche il primo palo stagionale, centrato da Rigoni. Nel complesso i primi quarantacinque minuti filano via senza che Sorrentino corra alcun pericolo, con Vazquez che raccoglie applausi per giocate e tunnel; con Rispoli che spinge molto sulla fascia destra come fa anche Lazaar dall’altro lato. Manca solo la necessaria cattiveria sotto porta per sbloccare il risultato, ma ai punti il primo tempo è tutto di marca rosanero. Nella ripresa Iachini cambia le carte e inserisce Quaison per Chochev. Il Palermo passa al 4-3-2-1 e la mossa ha subito effetto, visto che proprio lo svedese si procura un calcio d’angolo sugli sviluppi del quale Belotti pesca tutto solo al limite dell’area piccola Rigoni: per il centrocampista è facilissimo mettere il pallone in rete. La difesa rosanero va in bambola solo una volta e l’Avellino ne approfitta trovando il pareggio con Trotta. L’attaccante anticipa Gonzalez e beffa sul primo palo Sorrentino. Passa poco più di un minuto e il Palermo ritorna in vantaggio. Rigoni impegna il portiere dell’Avellino con una conclusione al volo, sulla respinta arriva Quaison che sigla il 2-1. C’è anche il tempo per il secondo legno della serata: Lazaar quasi spacca la traversa con un gran tiro da fuori alla mezzora. Dopo i 21 legni colpiti nella scorsa stagione i tifosi si augurano che i due centrati questa sera restino fra i pochi dell’intera stagione. Finisce 2-1 per il Palermo che il 2 dicembre affronterà in partita secca al “Barbera” l’Alessandria: in palio per la vincente il Genoa agli ottavi di finale. Argomenti calcio palermo 
TBILISI - L'Italia concede il bis e, dopo la Lettonia , batte anche l'Estonia col punteggio di 85-61 nella seconda partita del torneo di Tbilisi, preparazione ai prossimi Europei. Match particolare quello degli azzurri, segnato da un primo quarto di studio (Estonia avanti 20-15) e da un secondo quarto devastante (parziale Italia di 34-5). In mezzo, sul finire della prima frazione, l'espulsione al ct Simone Pianigiani per doppio tecnico. Controllo totale del match nel secondo tempo. Miglior marcatore azzurro Andrea Bargnani con 15 punti. In doppia cifra anche Alessandro Gentile (12). "Abbiamo faticato all'inizio - commenta Pianigiani - anche per via di un brutto approccio alla gara, soprattutto in attacco. Non siamo riusciti a decidere il ritmo contro una difesa che ci ha messo le mani addosso e che ogni volta voleva rompere le nostre situazioni di gioco. Poi abbiamo cambiato passo e cominciato a dettare il ritmo come vogliamo e dobbiamo fare. Di positivo c'è la buona applicazione difensiva su tutti i 40 minuti anche se dobbiamo limare qualche regalo di troppo e soprattutto il numero delle palle perse. Vista la condizione non omogena che abbiamo a questo punto il valore del possesso diventa determinante". Domenica ultimo test contro la Georgia: "Ora sono curioso di vedere se riusciremo a fare un ulteriore passo avanti contro la squadra più esperta e forte di questo torneo -spiega il ct-. La Georgia giocherà in casa e sarà stimolata dal calore del pubblico, cosa che servirà anche a noi per entrare nel 'clima trasferta'. Capiremo anche la nostra reazione alla terza gara in tre giorni". LA CRONACA - A differenza del match contro la Lettonia, gli Azzurri partono in sordina, concedendo forse troppo alla formazione avversaria. Ne scaturiscono 10 minuti a basso punteggio e con qualche errore di troppo. Prima della sirena gli arbitri sanzionano, troppo severamente, il CT Pianigiani: doppio tecnico ed espulsione. La reazione Azzurra non si fa attendere ed è letale. In 10 minuti capitan Datome e compagni concedono appena 5 punti ai baltici, mettendone a segno ben 34. Alla sirena lunga la gara è indirizzata sul punteggio di 49-25. L’Estonia naturalmente accusa il colpo e l’Italia si invola sul +30 a metà del terzo quarto (57-27). Il resto è gestione oculata della gara da parte dello staff tecnico, che coglie l’occasione per dare minuti a tutti gli effettivi e soprattutto gestire anche la fatica dato che i carichi di lavoro cominciano a farsi sentire. Questa sera fuori dalle rotazioni Luca Vitali, Riccardo Cervi, Davide Pascolo e Amedeo Della Valle. Un altro buon passo lungo il percorso verso Berlino. Domenica gli azzurri chiuderanno il torneo giocando contro la Georgia, che ha battuto la Lettonia 78-76, alle 19.00 italiane (diretta su Sky Sport 1 HD). Il rientro in Italia, a Trieste, nella giornata di lunedì 17 agosto. Il tabellino Italia-Estonia 85-61 (15-20, 34-5, 17-21, 19-15) Italia : Belinelli 9 (3/6, 1/6), Aradori 9 (3/4, 1/1), Gentile 12 (3/3, 1/1), Poeta 3 (1/2, 0/1), Gallinari 8 (2/2, 0/1), Bargnani 15 (5/7, 1/3), Cusin 2 (1/1), Datome 8 (4/4, 0/3), Melli 5 (2/2, 0/1), Cinciarini 7 (1/1, 1/1), Hackett 2 (1/1, 0/1), Polonara 5 (1/1, 1/2). All: Pianigiani Estonia : Veideman 13 (4/4, 0/5), Dorbek G. 4 (1/2, 0/3), Sokk 3 (0/2, 1/4), Talts 8 (1/6, 2/3), Keedus (0/2 da tre), Vene 15 (5/11, 1/3) Raadik ne, Toome 10 (5/5), Kangur 6 (2/2, 0/3), Hallik (0/2 da tre), Dorbek M. 2 (1/2, 0/1). All: Sokk Arbitri : Lucis, Kupatadze, Machaladze Tiri da due Ita 27/34, Est 19/34; Tiri da tre Ita 6/21, Est 4/26; Tiri liberi Ita 13/22, Est 11/17. Rimbalzi Ita 37, Est 28. Assist Ita 20, Est 14. Cinque falli: Hackett Note : Espulso Pianigiani per doppio tecnico nel primo quarto. Antisportivo a Bargnani (28’, 61-39) Georgia-Lettonia 78-76 (20-16, 28-22, 22-23, 8-15) Georgia : Pullen 9, Metreveli, Pachulia 16, Tsintsadze 4, Shermadini 3, Sanadze 9, Markoishvili 9, Patsatsia, Sanikidze 12, Burjanadze 16, Sharabidze ne, Tsivtsivadze ne. All: Kokoskov Lettonia : Mejeris 5, Freimanis 10, Blums 8, Bertans 11, Timma 12, Janicenoks 4, Strelnieks 7, Berzins 15, Rozitis, Vecvagars ne, Karlis, Meiers 4. All: Bagatskis Arbitri : Mazic, Mazzoni, Berekashvili Argomenti basket italbasket Leggi i commenti I commenti dei lettori 
SORRENTINO – 6,5 : Ordinaria amministrazione. Incolpevole sul gol subito. Attento quando serve. VITIELLO – 6: Controlla bene Tavano. L’unico pericolo lo corre per un passaggio avventato di Gonzalez. GONZALEZ – 5,5 : Non deve fare certo gli straordinari, però si prende qualche libertà di troppo che farebbe meglio ad evitare. Con Vitiello si perde Trotta in occasione del gol. :EL KAOUTARI – 6 Esordio positivo, accorcia quando serve e si fa trovare pronto sugli anticipi. Deve acquisire sicurezza. RISPOLI – 6,5: Spinge parecchio sulla fascia, non sempre è preciso, ma spesso è pericoloso. RIGONI - 7: Sembra già ai suoi livelli, corre, recupera palloni e prova la conclusione dalla distanza. Il palo nel primo tempo e il portiere nel secondo gli impediscono di firmare una doppietta. JAJALO – 6,5: Dirige il traffico a centrocampo. Senza strafare si fa trovare sempre in appoggio per i compagni. CHOCHEV - 6: La sua prova nel complesso è positiva, prova qualche inserimento all’inizio, poi si perde un po’. Iachini lo sostituisce per cambiare modulo (6’ st Quaison – 7: Con il suo ingresso in campo il Palermo trova maggiori soluzioni offensive. Segna il gol vittoria). LAZAAR – 6,5 : A volte esagera con finte e doppi passi, quando crossa senza perdere troppo tempo riesce a rendersi pericoloso. Colpisce la traversa con un gran tiro da fuori (32’ st Daprelà: SV) . BELOTTI - 7 : Gioca come sa, cerca il gol e nel secondo tempo ci va anche vicino con un colpo di testa su un cross al bacio di Vazquez. VAZQUEZ - 7,5 : Si diverte e diverte il pubblico con le sue solite giocate. La sensazione che dà è sempre quella di essere in grado di fare le fortune dell’attaccante che si trova di fianco. 
Cinquanta testimoni per il caso Andrea Soldi. In poco più di una settimana la procura di Torino ha raccolto oltre cinquanta deposizioni nell'inchiesta per la morte dell'uomo  -  il tragico epilogo di un ricovero coatto  -  tra i giardinetti di piazza Umbria e il pronto soccorso del Maria Vittoria. Le più solide sono quelle dei soccorritori del 118, che sono intervenuti quel pomeriggio con l'ambulanza, e quella dell'infermiere del servizio psichiatrico che accompagnava il medico nel tentativo di convincere Andrea a riprendere la terapia. Ma poi ci sono anche decine di abitanti della zona, frequentatori del bar che affaccia sulla piazza, mamme che portano i figli a quei giardinetti, tutti quelli che fin dal primo giorno hanno raccontato con sgomento di aver assisitito a una scena ingiustamente brutale, anche perché Andrea  -  lo dichiarano tutti  -  non faceva del male a nessuno. [[ge:rep-locali:rep-torino:121012755]] "Lui era tranquillo su una panchina, poi sono arrivati quegli uomini su una macchina scura. Gli hanno passato un braccio intorno al collo, la faccia gli è diventata nera, aveva la lingua fuori e la schiuma alla bocca. Dopo pochi minuti è caduto faccia a terra...". Una donna che abita nella zona e che era seduta a un tavolino del bar sulla piazza quel pomeriggio intorno alle 15 ha affidato questa prima testimonianza a Repubblica dopo che Andrea Soldi era stato portato via dall'ambulanza. Alla sua ricostruzione si sono aggiunte decine di voci della strada man mano che i carabinieri del Nas sono andati cercando indizi. Ma quelli che hanno assisitito hanno usato quasi tutti le stesse parole, italiani o stranieri, conoscenti o semplici passanti: "strangolato ", "stretto al collo", "soffocato". Non ci sono incertezze nella ricostruzione del procuratore Raffaele Guariniello su come sono andate le cose. Mentre i vigili trattenevano Andrea e tentavano così di mettergli le manette un carabiniere in pensione affacciato alla finestra sulla piazza urlava: "Smettetela! Così lo ammazzate...", sentendosi rispondere dagli agenti: "Vuoi venire tu a fare il nostro lavoro?". Mercoledì, infine, la procura ha acquisito la registrazione di una telefonata tra l'autista dell'ambulanza e la centrale del 118 e ha completato il cerchio. È una telefonata in crescendo, che si interrompe molte volte, perché l'autista dell'ambulanza, il ragazzo della Croce Rossa di Beinasco, chiama con il suo telefono la collega in centrale per trovare conforto e chiedere consiglio, ma non vuole dare nell'occhio con il medico e i vigili e quindi più volte butta giù e poi richiama. Racconta anche di essere rimasto spiazzato quando, arrivati in ospedale, gli agenti gli hanno "rubato" una copia del suo rapporto fotografandola col cellulare. Nell'ultimo scambio registrato la dottoressa comunica che tanto Andrea "ormai è morto". Al giovane, che forse non immaginava potesse finire così, non resta che rispondere "Urca!". Argomenti morto per un tso andrea soldi 
TORONTO - Si arresta in semifinale la cavalcata di Sara Errani al torneo di Toronto. La 28enne romagnola, numero 17 della classifica mondiale, è stata battuta con un doppio 6-4, in un'ora  e 34', dalla romena Simona Halep, cinque anni più giovane e 14 gradini più in alto nel ranking. Per centrare la prima semifinale in un torneo Wta Premier sul cemento (e alla prima a Toronto per una azzurra dopo Sabina Simmonds 33 anni fa), la Errani aveva superato la francese Kristina Mladenovic, la statunitense Madison Brengle, la bielorussa Victoria Azarenka (per la prima volta dopo sette anni) e l'ucraina Lesia Tsurenko. Finiscono quindi nel giro di poche ore le speranze italiane in Canada. La notte scorsa l'altra italiana arrivata ai quarti di finale, Roberta Vinci, numero 53 Wta, è stata infatti sconfitta per 6-4 6-3 dalla statunitense Serena Williams, numero 1, che già aveva eliminato nel secondo turno Flavia Pennetta. In finale, domenica, la Halep sfiderà la vincente del match che opporrà, nella notte italiana, la Williams e la svizzera Belinda Bencic, numero 20, che nei quarti si è imposta per 6-4 6-2 sulla serba Ana Ivanovic, numero 6. Argomenti tennis torneo di toronto sara errani Leggi i commenti I commenti dei lettori 
PONTE DI LEGNO - Al castello all'entrata del paesone ormai non ci dorme più Umberto Bossi, ma nella stanza accanto c'è Matteo Salvini e in un'altra ancora Paolo Del Debbio. Da 25 anni, stessa festa stesse montagne per il Carroccio in versione estiva a Ponte di Legno. Una Lega che pensa già al suo autunno caldo, con il piano di fermare l'Italia per tre giorni a novembre, progetto appena accennato dal suo segretario ma che farà discutere nei prossimi giorni e nelle prossime settimane. Il palazzetto dello sport, 4mila posti, è pieno per quella che in teoria sarebbe l'intervista del giornalista al leader della Lega. E invece il popolo verde finisce per acclamarli entrambi ("è venuto qui a gratis, per un piatto di risotto", lo omaggia Salvini), e chissà che il calore della base finisca per convincere il conduttore televisivo - sempre in prima fila con la sua trasmissione nel denunciare le malefatte vere o presunte dei migranti - ad accettare la candidatura a sindaco di Milano per il centrodestra. Arrivo sul palco con musica da epopea celtica, mano sul cuore e maglietta "ruspe in azione" per il segretario federale, dietro lo striscione d'antan "Mai molá tegn dür, contro Roma ladrona". Ma di Roma ormai non si parla più, si parla soprattutto dell'Europa cattiva e della cosiddetta invasione straniera. Se ad esempio il tema è la Grecia, la questione che indigna non è tanto l'austerità, quanto i migranti dell'isola di Kos . "Libera Chiesa in libero Stato, i vescovi non rompano le palle ai sindaci", ribadisce poi Salvini in versione iperlaica, ma il tema è sempre lo stesso: i migranti. "Alcuni prelati con le tasche piene dovrebbero candidarsi con Vendola e i clandestini se li prendessero in seminario", aggiunge. Il numero magico di Salvini è 80mila. Che sono i profughi a cui l'Italia dà assistenza, ma che sono pure gli esodati della Fornero. Il leader della Lega mette i due 80mila in contrapposizione: "Quei soldi diamoli prima ai nostri esodati". Fa lo stesso Del Debbio, che ricorda i dieci milioni di poveri del nostro Paese, dimenticati dal governo - ragiona - che allo stesso tempo si distrae e soccorre i rifugiati. Sul fronte più politico, Salvini ricorda di avere un buon rapporto personale con Berlusconi, ma non con tutta Forza Italia. "Di sicuro in futuro se mai faremo alleanze saranno gli altri a dover venire da noi, le parole, i temi e i colori di un programma di governo sono quelli della Lega", sottolinea. E sui Cinque Stelle: "Contro la corruzione, gli sprechi e la trasparenza siamo d'accordo. Invece in Parlamento votano contro il reato di immigrazione clandestina, ma poi Grillo sull'immigrazione dice cose più cattive di me. Si mettessero d'accordo tra di loro...". Un paese "normale", chiude e chiede Salvini. Famiglie normali, scuole normali, strade normali: il sogno normale della Lega evocato dal suo "uomo medio, fiero di esserlo". La base applaude, poi tutti in fila per il selfie con il segretario. È normale. Argomenti lega matteo salvini Leggi i commenti I commenti dei lettori 
