LAS VEGAS - A sentire Samsung questo  CES 2015 è destinato a fare storia. Se non in generale, di sicuro nel  settore degli schermi televisivi dove, introducendo il suo nuovo sistema  SUHD Tv (ultra high definition)  l'azienda sudcoreana si  appresta a superare se stessa. Come? Spingendo l'esperienza televisiva  HD (ad alta definizione) e il display curvo  - tipo cinemascope come  quelli introdotti dalla stessa Samsung nel 2013 proprio al CES - nel  pantheon della cinematografia ad alta definizione, creando immagini che  rivaleggiano con la realtà e che il telespettatore riesce a stento a  distinguere affidandosi semplicemente ai suoi sensi. [[ge:rep-locali:repubblica:104378533]] Un salto nel futuro .  Tre modelli: JS9500; JS9000 and JS8500, in dimensioni che spaziano dai  48 agli 88 pollici. Le nuove SUHD sono state presentate a Las Vegas ieri  sera a margine del CES con un'anteprima per un pubblico ristretto di  giornalisti ed analisti. "Quello che stiamo presentando è un salto in  avanti nel futuro della televisione", ha dichiarato HS Kim, presidente  della divisione display visivi dell'azienda asiatica. Colore super .  Facendo leva sulle minuscole dimensioni dei loro semiconduttori a  nanocristalli, le SUHD riescono a trasmettere contemporanenamente  svariate lunghezze d'onda dello stesso colore ottenendo immagini di una  luminosità e di una purezza ineguagliata dalle tecnologie dei display  disponibili correntemente sul mercato. Secondo informazioni rese note  dalla casa coreana, le espressioni di colore delle sue nuove Tv  sarebbero di circa 64 volte superiori a quelle dei televisori  tradizionali. Inoltre, poiché provviste di sistema di  rimasterizzazzione, le Tv SUHD sono in grado di ridurre il consumo  enrgetico dell'apparecchio mantenendo un livello di contrasto  ineccepibile con neri fortemente saturati e una luminosità fino a 2,5  volte superiore  a quella delle Tv HD normali. "La SUHD  rappresenta una innovazione da tutti i punti di vista", afferma Michael  Zoeller, dirigente del dipartimento VD Europe della Samsung, "Fino ad  ora le televisioni erano ristrette dal tipo di colori e di luminosità  che potevano trasmettere, le television SUHD stanno migliorando tutti  questi aspetti. Prima i colori non erano mai gli stessi che vedevi al  cinema e nemmeno quelli che il direttore della fotografia intendeva  rendere inzialmente, adesso con la nuova tv gli spettatori potranno  vedere le immagini così come le hanno concepite il regista e il  fotografo. Stiamo usando una tecnologia chiamata Quantum Color , basata sulla nanotecnologia che ci dà contrasti e luminosità che non si sono mai visti prima in un televisore casalingo". Irrompe l'ambiente Tizen .  Oltre ad introdurre i nuovi televisori SUHD, la Samsung ha reso noto  che a partire dal 2015 tutte le smart tv del gruppo saranno animate dal  Sistema operativo Tizen: una piattaforma open-source particolarmente  adatta allo sviluppo di nuove app televisive. "Grazie a Tizen le nuove  smart TV della Samsung non solo offrono una pletora di funzioni nuove,  ma offrono anche la possibilità all'utente di interagire intuitivamente  con l'apparecchio televisivo, realizzzando una esperienza maggiormente  integrata e con una quantità di contenuti più numerosa di quanto sia mai  accaduto nel passato", aggiunge Zoeller. La nuova interfaccia .  Continuando con le novità, Samsung ha anche ridotto le dimensioni del  suo SmartHub. Da adesso in poi sarà portato a una sola schermata  contenente la storia dei contenuti utilizzati di recente dall'utente e  suggerimenti per contenuti e spettacoli formulati su misura per lo  spettatore basati sulle sue preferenze. Inoltre con Quick Connect le Smart tv della Samsung adesso riconoscono - e si collegano  automaticamente - agli smartphone della casa coreana, una volta che  questi entrano nel raggio d'azione del Bluetooth televisivo. In questa  maniera, con un solo click, gli utenti possono trasferire i video dal  loro smartphone al televisore e di converso fare lo streaming di un  programma dalla TV al loro smart phone. E il tutto senza scaricare  nessuna app o dover usare complicati protocolli d'accesso. La  proposta della Samsung è già piaciuta a distributori di contenuti come  Amazon, Comcast, DIRECTV, M-GO. Lavorando proprio con M-GO, Samsung ha  infatti sviluppato un nuovo UHD Video Pack, un servizio TVOD frutto di  una joint venture tra Technicolor e la DreamWorks Animation. Insieme  alla 20th Century Fox, l'azienda coreana ha ottimizzato video e film  perché facciano rendere al meglio la tecnologia SUHD, mentre operando in  partnership con Fox Innovation Lab, ha rimasterizzato alcune delle  scene più suggestive del film Exodus di Ridley Scott per lo schermo delle sue SUHD Tv. Argomenti samsung schermi televisori televisore alta definizione ces 2015 
ROMA - Sinisa Mihajlovic non fa drammi per la brutta sconfitta in casa della Lazio , "Troppo lavoro in ritiro? I miei giocatori sono abituati a lavorare tanto, non è questo il problema. Oggi - afferma il tecnico della Sampdoria- per la prima volta non siamo stati la Samp, non siamo stati aggressivi anche se i primi 30-35 minuti ho visto una partita equilibrata, dove potevamo sfruttare meglio le ripartenze, ma abbiamo fatto troppi errori in uscita e su uno di questi abbiamo preso gol. Due gol in 3 minuti poi ci hanno tagliato le gambe, Anderson sembrava Cristiano Ronaldo...Ha spaccato la partita e bisogna fare i complimenti a lui e alla Lazio, che stasera ha dimostrato di essere più forte di noi, anche se noi non siamo stati i soliti. Non siamo stati forti caratterialmente e quindi abbiamo meritato di perdere, è la prima volta che succede, bisogna imparare dagli errori e pensare all'Empoli, che sarà un'altra partita difficile". Mihajlovic comunque promette il riscatto: "I risultati fin qui sono straordinari, chi è sotto di noi è attrezzato per andare in Europa: noi dopo 17 giornate eravamo terzi per merito nostro e loro lo sanno, se manchiamo di intensità diventiamo una squadra normale che può stare al settimo-ottavo posto, ovvero l'obiettivo di inizio stagione. Dobbiamo rimboccarci le maniche, rivedere la partita e gli sbagli, analizzare tutto ma non fare drammi, continuando a fare come sempre, a parte oggi". [[ge:rep-locali:repubblica:104348938]] Nessun allenamento domani all'alba insomma. "No no, penso di no. Ci può stare di sbagliare una partita, anche se rode sempre perdere, ma se devo perdere è sempre meglio con la Lazio...Siamo mancati dal punto di vista dell'aggressività, della cattiveria, non abbiamo reagito. Abbiamo cercato di cambiare qualcosa nella ripresa, ma per colpa del mercato 4-5 hanno la testa altrove e non mi sembrava il caso di metterli in campo rischiando brutte figure, io e loro. Speriamo che il mercato finisca prima possibile e che si possa prendere qualche giocatore. E' stata una partita brutta fatta eccezione per i primi 30'". Obiang si è arrabbiato dopo la sostituzione. "Mi fa piacere che si arrabbi - assicura -. Sono convinto che lo sia per la partita e non per la sostituzione, ma la rabbia va messa sul campo. Dopo la partita la testa deve rimanere fredda e bisogna guardare bene gli errori per non ripeterli". Argomenti sampdoria serie a sinisa mihajlovic Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 
Il caso el branco di lupi sotto casa a Sauze d'Oulx, uscito ieri su Repubblica Torino, ha creato apprensione in questi giorni di vacanza, con le case e gli hotel affollati per le giornate sugli sci. Ma come bisogna comportarsi nel caso ci si imbatta nel predatore delle alpi? Lo abbiamo chiesto alla zoologa Francesca Marucco, una dei massimi esperti del lupo in Piemonte. La Marucco è la responsabile scientifica del progetto europeo LifeWolfAlps, che permetterà in primavera di avere un primo monitoraggio ufficiale sulla presenza del lupo in Piemonte. "Non bisogna avere paura, perché i lupi non aggrediscono l'uomo, neanche in branco  -  puntualizza la ricercatrice  -  da circa 20 anni ci occupiamo dei vari avvistamenti avvenuti in Piemonte, e non si è mai registrata un'aggressione a escursionisti, né pericoli, scappano sempre". Ma se capita, come ai due giovani di Sauze d'Oulx che hanno segnalato il caso a Repubblica, di trovarseli nel cortile di casa o a pochi metri di distanza, cosa bisogna fare? "Nel caso in cui la loro presenza non sia gradita, bisogna fare rumore e gridare forte, in modo che scappino via, se invece siete appassionati di fotografia o semplicemente volete osservarli, l'ideale è nascondersi e fare il meno rumore possibile, in modo da poterli riprendere ". Nel caso in cui si vada in montagna con il proprio cane, invece, bisogna fare attenzione: "Gli animali domestici vanno tenuti sempre al guinzaglio, anche sui sentieri, e soprattutto di notte  -  aggiunge la zoologa  -  se avvertono la presenza di un loro simile, come nel caso di un cane, può essere visto come un avversario da affrontare". Non a caso, anche nelle montagne del Piemonte si sono registrati scontri tra lupi di diversi branchi, che sconfinavano: "Tra loro c'è competizione per il dominio del territorio, è normale che se un cane si trova da solo in una zona presidiata dai lupi, possa essere attaccato e ucciso". Ma nelle montagne torinesi, quanti sono i lupi presenti? "I dati ufficiali li avremo solo in primavera  -  risponde Marucco  -  gli ultimi numeri, attestano la presenza di almeno cinque branchi. In media, un branco può essere composto da minimo cinque a massimo undici esemplari, tra grandi e piccoli". In che zone si trovano? "Dei cinque branchi sicuri, uno si trova in val Chisone, mentre gli altri sono in val Susa, nei boschi tra Cesana e Sestriere, a Bardonecchia, nell'area del Gran Bosco di Salbertrand e nel parco Orsiera Rocciavrè  -  spiega  -  un sesto branco, ancora tutto da verificare, potrebbe essere nato nelle Valli di Lanzo, da una coppia che si è riprodotta circa tre anni fa". Resta sempre aperto il dibattito sull'eventuale caccia autorizzata: "Non è il termine giusto, perché il lupo è tutelato da una direttiva europea e non può essere cacciato  -  puntualizza Marucco  -  tuttavia si possono fare dei prelievi minimi, in deroga alla direttiva europea, ma devono essere autorizzati a livello nazionale dal ministero, dimostrando che la presenza degli animali sia davvero un danno per gli allevatori, e non pregiudichi la loro sopravvivenza. In Francia l'hanno fatto, ma in realtà ne hanno eliminati pochissimi". 
ROMA - "Ora mi toccherà cambiare modulo...". Scherza Stefano Pioli al termine della bella vittoria sulla Samp . La strepitosa prova di Anderson mette in difficoltà il tecnico biancoceleste che con il recupero di Candreva è chiamato a scelte importanti: "Felipe aveva bisogno di continuità, sta facendo sempre meglio. Lui e Candreva assieme? Ci stiamo pensando, stiamo provando, ma per giocare così l'unico sistema di gioco che ci possiamo permettere credo sia il 4-2-3-1. E' altrettanto vero che il nostro centrocampo è più adatto a giocare a 3, ma i concetti la squadra li ha, decideremo volta per volta. Oggi, ad esempio, ho schierato un tridente offensivo (Anderson-Djordjevic-Mauri, ndr) e in panchina ce n'era un altro altrettanto forte, forse anche di più (Keita-Klose-Candreva, ndr). Io chiedo tanto ai giocatori offensivi, se posso permettermene tre è solo perché vengono fatti certi movimenti. Filip stasera ha fatto benissimo, ha liberato gli spazi, può trovare più precisione ma sono molto soddisfatto". IN CRESCITA ANCHE NELLA GESTIONE DEI RITMI - Sulla partita Pioli ha, paradossalmente, poco da dire visto che è tutto filato nel verso giusto: "Non posso che complimentarmi con i miei giocatori, per continuita', costanza e una certa qualità nel gioco - sottolinea -. Nel recente passato, penso all'Inter, pensavamo fosse sufficiente aspettare gli avversari dopo il vantaggio, abbiamo dimostrato di essere in crescita nella gestione dei ritmi". PREPAREREMO AL MEGLIO IL DERBY - Adesso il pensiero più importante è rivolto al derby e al recupero di Cana e Lulic, infortunatisi durante la gara. "Dal primo giorno del ritiro ho capito cosa significa per i tifosi. C'è grande rivalità e noi vogliamo fare il meglio. Volevamo cominciare con il piede giusto, questa partita era determinante per la nostra classifica, siamo terzi da soli almeno per una notte e adesso vogliamo preparare una partita molto importante con la giusta convinzione e la giusta serenita'". [[ge:rep-locali:repubblica:104348938]] ANDERSON: 3° POSTO POSSIBILE - Il mattatore della serata, Felipe Anderson, spiega la metamorfosi in pochi mesi: '' Quando arrivi infortunato in un calcio diverso è difficile. Mi hanno aiutato i compagni, l'allenatore e Dio. Sono così riuscito a dimostrare le mie potenzialita'. E posso fare di piu', con continuità e lavorando, sfruttando i consigli del mister. Il 3° posto? E'un obiettivo. Dobbiamo guardare sempre avanti e possiamo farcela. Siamo una grande squadra, conosciamo le nostre qualità e abbiamo grandi potenzialità. Oggi abbiamo fatto benissimo: questa è la strada giusta e ora dobbiamo continuare cosi', mantenendo i piedi per terra e continuando a lavorare". LOTITO: COL SOSTEGNO DEI TIFOSI POSSIAMO AMBIRE A GRANDI TRAGUARDI - Contento anche il presidente Lotito: "Stasera abbiamo dimostrato realmente quanto valiamo. E' stata una grandissima prova, abbiamo conquistato una vittoria determinante nella corsa verso l'Europa. Una vittoria che ci dà animo e coraggio in vista dei prossimi incontri. Le mie congratulazioni a tutti: ai ragazzi, allo staff tecnico e al popolo biancoceleste, che ci ha sostenuto durante tutto il corso della partita. Il match di stasera è la dimostrazione che insieme possiamo raggiungere traguardi importanti. Ora guardiamo avanti e pensiamo al derby". Argomenti ss lazio serie a stefano pioli Leggi i commenti I commenti dei lettori 
ROMA - E' sempre più la Lazio di Anderson. Con un'altra prova sontuosa del brasiliano, la formazione biancoceleste schianta la Samp nello scontro diretto e dimostra di voler fare sul serio nella corsa al 3° posto. Non c'è stata partita. La squadra di Pioli è entrata in campo con ben altro piglio e concentrazione, facendo un sol boccone della peggiore Samp della stagione, costretta ad incassare la seconda sconfitta in campionato. ANDERSON, UNA PROVA DA INCORNICIARE - Senza sminuire l'ottima prova dell'intero collettivo, va detto che Anderson ha trascinato i compagni alla vittoria quasi da solo con tre invenzioni da incorniciare: due accelerazioni con assist e un gol di pregevole fattura. Segno che la mente dell'ex tornante del Santos ora è finalmente sgombra e già minaccia la Roma nell'imminente derby. Con il ritorno in forma di Candreva sarà dura per Pioli capire chi escludere e, eventualmente, come rimodulare il tridente d'attacco. SAMPDORIA NON PERVENUTA - La Samp non è pervenuta. Appena la Lazio ha cambiato ritmo è sparita e non ha avuto la benché minima reazione. Come se le feste le avessero fatto male e la partenza di Gabbiadini l'avesse demoralizzata. Non ha funzionato nulla: né il 4-3-1-2 studiato per ovviare alla partenza dell'attaccante passato al Napoli, né il ritorno al 4-3-3 in avvio di ripresa. La sfida con l'Empoli servirà per capire se si è trattato solo di un'infelice parentesi. [[ge:rep-locali:repubblica:104348938]] PIOLI RILANCIA BIGLIA E DJORDJEVIC - Con l'arrivo del nuovo anno Pioli ha recuperato Biglia e Candreva ma ha restituito una maglia da titolare solo al primo preferendo al tornante azzurro Anderson, visto il magico momento di forma. Davanti, invece, ha rilanciato Djordjevic mandando in panchina Klose. Sul fronte opposto Mihajlovic, perso Gabbiadini, ha rispolverato il 4-3-1-2 con Soriano dietro alle punte e Rizzo riproposto a centrocampo. Dietro, data l'indisponibilità di Mesbah, ha spostato a sinistra Regini e rimesso in mezzo Romagnoli. In porta, infine, ha ristabilito le gerarchie di inizio stagione preferendo Viviano a Romero. SAMP, SOLO 20' ALLA PARI - La Samp per 20' ha retto alla pari il confronto, mettendo in mostra anche un buon pressing. Poi, però, a poco a poco ha ceduto campo ai biancocelesti che, sospinti dalle accelerazioni di Anderson, hanno cominciato a lavorare ai fianchi i doriani. Biglia al 21' su punizione ha scaldato le mani a Viviano che, poco dopo, ha visto sibilare a lato di un metro un sinistro ravvicinato di de Vrij, smarcato in area da un pregevole colpo di tacco di Djordjevic. PAROLO-ANDERSON, MICIDIALE UNO-DUE IN 3' - La Lazio ha preso fiducia e, al 38', è passata: Anderson è andato via in velocità sulla sinistra a Gastaldello e ha centrato per l'accorrente Parolo che con un sinistro in anticipo su Obiang ha infilato il pallone sotto l'incrocio. La Samp ha accusato il colpo e, 3' dopo, ha incassato il 2-0 dallo stesso Anderson che ha infilato l'angolo con un pregevole esterno destro in diagonale da 25 mt. ANDERSON INVENTA, DJORDJEVIC CALA IL TRIS - Mihajlovic ha provato a risvegliare i suoi tornando al 4-3-3 con Wszolek al posto di Rizzo e Soriano riportato a centrocampo. Ma la squadra mentalmente non è più tornata in partita consentendo alla Lazio di dilagare. Con i maggiori spazi a disposizione i biancocelesti hanno infierito e dopo aver sfiorato per due volte il bersaglio con Lulic e Djordjevic hanno, inevitabilmente triplicato. Lo zampino lo ha messo ancora Anderson che, dopo aver ubriacato Obiang, Palombo e Gastaldello, ha permesso a Djordjevic di tornare al gol nel modo più facile con un tocco da zero metri a porta vuota. SAMP, 410' SENZA SEGNARE ALL'OLIMPICO - La partita, in pratica, è finita qui malgrado prima Eder e poi Okaka abbiano tentato, fino all'ultimo, di sfatare quel tabù che vede i blucerchiati non segnare alla Lazio all'Olimpico da ben 410'. Altro segnale che per la Samp quella di Roma è davvero una trasferta stregata, da dimenticare in fretta. LAZIO-SAMPDORIA 3-0 (2-0) Lazio (4-3-3): Marchetti 6, Basta 7, De Vrij 6.5, Cana 6 (1'st Cavanda 6.5), Radu 6, Parolo 7, Biglia 6.5, Lulic 6.5 (5' st Onazi 6), Felipe Anderson 9, Djordjevic 7, Mauri 6 (33' Candreva sv). (1 Berisha, 77 Strakosha, 13 Konko, 17 Pereirinha, 85 Novaretti, 24 Ledesma, 32 Cataldi, 11 Klose, 14 Keita). All.: Pioli. Sampdoria (4-3-1-2): Viviano 5, Cacciatore 5, Gastaldello 5, Romagnoli 5.5, Regini 5, Obiang 4.5 (23' st Bergessio 6) Soriano 4.5, Palombo 5, Rizzo 5 (1' st Wszolek 5), Okaka 5, Eder 5.5 (29' st Duncan 6). (1 Da Costa, 33 Romero, 26 Silvestre, 44 Fornasier, 32 Marchionni, 10 Krsticic, 18 Bergessio, 27 L. Djordjevic, 7 Fedato, 12 Sansone). All. Mihajlovic. Arbitro : Calvarese di Teramo 6. Reti : nel pt 38' Parolo, 40' Felipe Anderson; nel st 21' Djordjevic. Angoli : 12-1 per la Lazio. Recupero : 1' e 3'. Ammoniti : Gastaldello, Cana, Soriano e Basta per gioco falloso. Spettatori : 27.000. Argomenti serie a ss lazio sampdoria Leggi i commenti I commenti dei lettori 
Il tribunale di Parma ha dichiarato fallita la cooperativa Di Vittorio società che ha realizzato abitazioni (485 alloggi) di proprietà indivisa (a canone agevolato) in ben sette comuni del territorio (Fidenza, Parma, Salso, Fornovo, Noceto, Fontevivo e Fontanellato). La sentenza dello scorso 29 dicembre, firmata dal presidente del tribunale Roberto Piscopo e dal giudice Pietro Rogato, ha nominato curatori fallimentari Paolo Capretti e Luciano Ragone, che dovranno ora fare fronte alle richiese dei creditori. Dall’atto del tribunale si evince che la Cooperativa ha debiti per oltre 65milioni di euro, con alcuni dei creditori che hanno già avviato procedure esecutive per circa un milione e 700mila euro. L’istanza di fallimento era stata chiesta dalla Procura di Parma. A muovere i magistrati la relazione del commissario giudiziale Paolo Capretti nella quale, a proposito della Polis spa (una controllata al 100% della Di Vittorio), si parlava dell’ipotesi di 19 milioni di falso in bilancio, come pubblicato da Parmaquotidiano. Nella richiesta di revoca del concordato la Procura citava “operazioni infragruppo caratterizzate da una certa opacità meritevole del dovuto approfondimento”. Intanto dopo la decisione del tribunale fioccano le reazioni politiche. A prendere posizione gli amministratori di tutti i Comuni interessati con una lettera congiunta. “La sentenza di fallimento - scrivono - che ha investito la cooperativa Di Vittorio, vede impegnati noi sindaci nel proseguire, con determinazione, la strada di ogni azione possibile per tutelare non solo i Comuni che amministriamo ma anche i cittadini assegnatari di un alloggio di proprietà indivisa e coloro che in Di Vittorio hanno investito i risparmi di una vita”. “In questa fase delicatissima, ogni passo va ancorato ad una attenta analisi della sentenza e dei suoi risvolti e, soprattutto, ad un confronto che porremo in essere nel più breve tempo possibile con i due curatori nominati dal Tribunale, per conoscere che tipo di azioni intenderanno intraprendere, certi di poter riscontrare una piena e fattiva collaborazione. Attenendoci agli aspetti tecnici e amministrativi, è evidente che occorre completare le verifiche sulle convenzioni in essere e sugli obblighi che la Di Vittorio si era assunta per la loro attuazione, con particolare riferimento alla proprietà indivisa”. “Proprio per questo, un punto di garanzia assoluta deve essere già oggi affermato –  sia nel caso di un subentro nella gestione da parte dei Comuni, sia nel caso che l'esercizio provvisorio da parte della procedura abbia tempi lunghi – e riguarda i soci assegnatari di un alloggio di proprietà indivisa, il cui diritto alla casa non sarà messo in discussione, essendo un diritto sancito dalle convenzioni e blindato dalla legge 865 del 1971 (articoli 35 e seguenti)”. “Ora, al netto di tutte le variabili del caso, sapendo che nel novero delle possibilità può rientrare l'ipotesi che sia proposta dai curatori la risoluzione della convenzione, i Comuni dovrebbero subentrare alla cooperativa nella gestione dell'ingente e sano patrimonio della proprietà indivisa (485 alloggi spalmati nei nostri territori) assumendosi solo gli oneri dei mutui ancora attivi attinenti alla costruzione e/o ristrutturazione degli alloggi adibiti ad edilizia residenziale convenzionata pur dovendo fare i conti con le regole di finanza pubblica  e del Patto di Stabilità. Come abbiamo già dichiarato nei mesi scorsi, non possiamo e non vogliamo fare fronte ad obblighi che vennero assunti dalla Di Vittorio per quello stesso patrimonio ma i cui fondi sono stati destinati ad altre operazioni del gruppo, che nulla hanno a che vedere con le finalità sociali e pubbliche legate agli alloggi dell’indivisa". “Essendo il fallimento della Di Vittorio una vicenda che investe gran parte del territorio provinciale e tantissimi cittadini, è evidente la necessità di un forte ed integrato impegno con i livelli istituzionali superiori, a cominciare da quello regionale, parlamentare e governativo, sui cui tavoli porteremo di nuovo l'eccezionalità di questa vicenda, la definizione dei poteri reali di intervento dei Comuni che devono misurarsi – lo ripetiamo ancora una volta – con le maglie strette del Patto di Stabilità e la ricerca di una soluzione al tema complesso delle tutele per i soci prestatori”. FORZA ITALIA ALL’ATTACCO - Chiede chiarezza e l’immediata convocazione di un Consiglio monotematico a Fidenza il capogruppo di Forza Italia nel comune fidentino Francesca Gambarini. “"Il tribunale di Parma ha dichiarato il fallimento della cooperativa Di Vittorio e di Polis Spa, rigettando la richiesta di concordato sulla quale tante rassicurazioni erano state date anche dal sindaco Massari. I nostri timori sono diventati realtà. Il primo pensiero va a tutte quelle persone che hanno avuto fiducia nella Di Vittorio affidandole i propri risparmi e a tutti coloro che vivono nelle abitazioni della proprietà indivisa. Si parla di milioni di euro. A questo punto, la convocazione del Consiglio comunale monotematico non può più essere rinviata: serve dare spiegazioni a chi ha affidato i risparmi di una vita alla Di Vittorio e alla città intera, dato che, stando alle dichiarazioni di Massari e degli altri sindaci, il passivo potrebbe ricadere sul Comune. Invito, quindi, il presidente del Consiglio comunale a convocarlo immediatamente. Del cda della Di Vittorio hanno fatto e fanno parte diversi esponenti del centrosinistra cittadino (fra cui anche l’attuale sindaco): alla luce di questo legame, evidenziato anche dal capogruppo Pd in una seduta consiliare, l’amministrazione deve ancora di più sentirsi in dovere di spiegare ai cittadini cosa sta succedendo. Questa commistione fra amministrazioni, politica , cooperative e ingerenze imprenditoriali in ambiti non propri  va spezzata al più presto. Ho più volte chiesto chiarimenti senza mai ricevere risposta. L’opposizione è stata sbeffeggiata e accusata di voler speculare su questa vicenda. Inoltre, mi preoccupa il contenuto della relazione del commissario Capretti, che parla di “opacità” e che ha ritenuto di dover fare un esposto in Procura. Al fallimento non si arriva in un giorno, ma quello che accade oggi è il risultato di tante scelte sbagliate del passato. Vanno accertate le responsabilità perché a pagare non devono essere i cittadini. Le cooperative nate per soddisfare esigenze abitative non devono utilizzare risorse dei soci per invadere settori imprenditoriali che esulano dalla loro mission originaria come ad esempio aprire bar, ristoranti o poliambulatori.” ( Raffaele Castagno) Argomenti cooperative coop di vittorio 
