MILANO – Lo svedese Rikard Karlberg ha vinto con 269 colpi (67 67 68 67, -19) il 72esimo Open d’Italia presented by Damiani, che si è disputato sull’impegnativo percorso del Golf Club Milano, con una straordinaria partecipazione di pubblico. Infatti sono stati 16.000 gli spettatori che hanno assistito all’ultimo giro e ben 48.000 nelle quattro giornale, record assoluto nella storia del torneo. Presente alla giornata finale anche il presidente del Coni, Giovanni Malagò. SCALISE SI PIAZZA 11°, MIGLIOR RISULTATO DI UN AMATORE – Karlberg si è imposto un po’ a sorpresa superando il tedesco Martin Kaymer (269 – 68 66 65 70), due major nel suo palmarés, con un birdie alla seconda buca di spareggio. Da sottolineare l’ottima prestazione del dilettante Lorenzo Scalise, che ha ottenuto l’undicesimo posto con 272 colpi (71 66 69 66, -16) con una prova da incorniciare. Ha siglato così il miglior risultato di un amateur all’Open, in precedenza stabilito nel 2004 da Francesco Molinari (13°), il quale in questa occasione si è classificato 20esimo con 274 (65 72 66 69, -14). Buona anche la prova di Andrea Perrino, 33° con 276 (67 67 74 68, -12), e più indietro Marco Crespi, 44° con 278 (70 70 67 71, -10), Edoardo Molinari (72 67 71 72) e l’altro amateur Stefano Mazzoli (66 70 74 72), campione europeo in carica, 65esimi con 282 (-6), e Lorenzo Gagli, 71° con 284 (67 70 73 74, -4). KARLBERG PIEGA KAYMER ALLA SECONDA BUCA DI SPAREGGIO – Karlberg, 29enne di Gothenburg al primo titolo nel circuito, ha fatto percorso netto con cinque birdie per il 67 (-5), mentre Kaymer, brillante per nove buche con quattro birdie, ha poi palesato numerose incertezze, gettando via un torneo che sembrava vinto, con tre bogey nel rientro per poi agganciare Karlberg con un birdie (70, -2). Nel playoff, effettuato alla 18 (par 4), prima buca in parità, poi lo svedese ha posto la palla a due metri dall’asta e ha realizzato il birdie, mentre Kaymer da più lontano ha fallito il bersaglio. Argomenti golf golf open d'italia Leggi i commenti I commenti dei lettori 
NAPOLI – Festa azzurra al San Paolo. Il Napoli travolge a suon di gol la Lazio nel posticipo della 4/a giornata e trova la prima vittoria in campionato, la seconda in stagione dopo essersi sbloccato solo tre giorni fa in Europa League contro il Bruges con lo stesso risultato di questa sera. Alla fine il tabellone recita 5-0 in favore della squadra di Sarri, ma il passivo per i biancocelesti potrebbe essere decisamente superiore se non fosse stato per buoni interventi di Marchetti. Higuain, con la sua doppietta, si conferma inoltre la vera bestia nera della Lazio: con quelli di questa sera sono ben 11 i gol messi a segno dal Pipita in otto incontri. SARRI SORRIDE, PIOLI MASTICA AMARO – Napoli superbo, a tratti irresistibile. Reina per una sera si concede il lusso di fare lo spettatore non pagante. Da queste parti urlavano al riscatto alla vigilia dopo la sfida-spareggio della scorsa stagione quando la Lazio sbancò il San Paolo 4-2 e volò ai preliminari di Champions. C’era fame di rivincita e al San Paolo si è assistito al delitto perfetto: 5-0 e tutti a casa. La formazione di Sarri è stata un’opera d’arte, ha concesso poco o nulla a un avversario troppo brutto per essere vero. Pioli può recriminare per le assenze importanti di Biglia, De Vrij e Candreva, ma la squadra è mancata su tutti i fronti, dal gioco al carattere. Di positivo c’è solo il fatto che mercoledì si scenderà subito in campo, all’Olimpico contro il Genoa, per cancellare una serata da incubo. INSIGNE ISPIRA, HIGUAIN E ALLAN SEGNANO – Eppure parte subito forte la Lazio, che nei primi 10′ di gioco va vicina al gol con Onazi e Keita: la mira di entrambi è però delle peggiori. E’ comunque solo un fuoco di paglia, perché ad incendiare veramente il match ci pensa il Napoli trascinato da un ispiratissimo Insigne. Proprio dai piedi dell’attaccante napoletano parte l’azione che porta al gol Higuain: il Pipita è bravissimo a nascondere il pallone a un imbarazzante Hoedt, gli gira attorno e col destro dal limite fulmina Marchetti. Gli azzurri insistono, costringono i biancocelesti a restare nella propria metà campo e al 35′ passano nuovamente, questa volta con Allan, imbeccato da un’invenzione di Insigne. Hoedt è ancora una volta spettatore ingiustificato in mezzo al campo, il brasiliano gli passa davanti neanche fosse Bolt, entra in area e col piattone destro infila Marchetti di precisione e potenza. Nel finale di tempo Insigne cerca la gloria personale, ma dopo un ottimo slalom in mezzo alle maglie avversarie calcia centralmente. POKERISSIMO AZZURRO – Durante l’intervallo Pioli striglia e suoi e lascia negli spogliatoi Lulic e il capitano Mauri. Al loro posto il tecnico manda in campo Felipe Anderson e Milinkovic-Savic, ma le speranze di rimonta biancocelesti si spengono sul nascere. Al 3′, infatti, Higuain va via netto a Mauricio, entra in area ma trova l’ottima risposta di Marchetti, il pallone resta e Insigne e a porta vuota sigla il tris azzurro. Al quarto d’ora i padroni di casa calano il poker: ancora Higuain va via palla al piede per oltre 40 metri, Hoedt prova invano in scivolata a fermarlo, entra in area e da posizione defilata scarica in porta un diagonale sul quale Marchetti non può nulla. Al 19′ entra Gabbiadini e all’ex Samp basta un quarto d’ora per mettere il proprio sigillo sul match: verticalizzazione di Allan per il bergamasco che fulmina Marchetti col destro. Nel finale, col Napoli appagato, si sveglia la Lazio, prima Keita chiama Reina alla deviazione in angolo, poi sul corner successivo Milinkovic-Savic colpisce in pieno la traversa. Sono le ultime emozioni di un match a senso unico. NAPOLI-LAZIO 5-0 (2-0) NAPOLI (4-3-3): Reina 6; Hysaj 6.5, Albiol 6.5, Koulibaly 6.5, Ghoulam 6.5; Allan 7, Jorginho 6.5, Hamsik 6.5 (15° st Lopez 6); Insigne 7.5 (29° st El Kaddouri sv), Higuain 8 (20′ st Gabbiadini 6.5), Callejon 6.5. In panchina: Rafael, Gabriel, Strinic, Henrique, Valdifiori, Maggio, Mertens, Chiriches, Chalobah. Allenatore: Sarri 8 LAZIO (4-3-1-2): Marchetti 5; Basta 5, Mauricio 4.5, Hoedt 4, Radu 5; Parolo 5, Onazi 5, Lulic 5 (1° st Milinkovic-Savic 5.5); Mauri 5 (1′ st Felipe Anderson 5); Keita 5.5, Matri 5 (29° st Djordjevic sv). In panchina: Berisha, Guerrieri, Konko, Gentiletti, Patric, Braafheid, Cataldi, Oikonomidis, Kishna. Allenatore: Pioli 5 RETI: 14° pt Higuain, 35° pt Allan, 3° st Insigne, 14° st Higuain, 34° st Gabbiadini NOTE: Serata serena, terreno in buone condizioni. Spettatori: 25.000 circa. Ammoniti: Lulic, Mauricio, Koulibaly. Angoli: 7-1. Recupero: 0′; 2′. Argomenti ss lazio ssc napoli serie a Leggi i commenti I commenti dei lettori 
ROMA – Resiste solo la Spal a punteggio pieno nel campionato di Lega Pro dopo la terza giornata (in attesa ovviamente che tutte le protagoniste abbiano lo stesso numero di incontri disputati). Ecco quanto emerge dopo il primo ‘mini spezzatino’ di stagione, con due dei tre gironi (A e B) in campo sabato e il terzo (C) completare il quadro poi domenica. Un fine settimana che ha visto esordire Pro Patria, Catania, Messina e Monopoli (gli etnei unici delle quattro a bagnare il battesimo con un successo), a cui è stato concesso un po’ di tempo in più per sistemare le rose dopo l’estate “bollente” (fra ripescaggi e sentenze), analogamente a quanto accaduto per Teramo e Savona, i cui impegni agonistici sono stati poi congelati dal Collegio di Garanzia del Coni chiamato a pronunciarsi sul ricorso del Forlì dopo la sentenza sul calcioscommesse. SUDTIROL KO A PAVIA, IN VETTA BASSANO, PADOVA E GIANA – Nel raggruppamento più settentrionale si ferma il Sudtirol, che aveva vinto le prime due partite. La squadra di Giovanni Stroppa torna a bocca asciutta dalla trasferta di Pavia (2-1), al primo successo stagionale e con una partita da recuperare con la Pro Patria (mercoledì alle 20.30): a spingere i lombardi di Marcolini i gol di Marchi e Bellazzini, agli altoatesini non basta il rigore di Gliozzi allo scadere. E così in testa con 7 punti c’è un terzetto composto da Bassano, Padova e Giana Erminio: la squadra di Sottili con un penalty di Iocolano e una rete di Germinale coglie il primo successo interno regolando 2-0 l’Albinoleffe, ancora a secco in questa stagione, i biancoscudati grazie ad Altinier hanno ragione di un’altra lombarda reduce da una falsa partenza, ovvero il Lumezzane (1-0), mentre il Giana Erminio nell’anticipo di venerdì  sera aveva avuto la meglio sul Cuneo (1-0) piegato da un gol in avvio di Rossini, con il portiere locale Paleari decisivo nel finale parando un rigore a Banegas (subito dopo la gara è stata sospesa per 20 minuti per un black out elettrico). SALO’ TRAVOLGE PRO PATRIA, REGGIANA SI FA PARARE DUE RIGORI A PIACENZA – Ad affiancare il Sud Tirol è il Feralpi Salò, che travolge a domicilio una Pro Patria (5-0), praticamente all’esordio con una squadra appena assemblata: nel tabellino marcatori per i bresciani finiscono Tortori, Greco, autore di una doppietta, Bracaletti e Romero. Un gol per parte nel derby della via Emilia tra Pro Piacenza e Reggiana, ma i granata hanno di che recriminare perché dopo il botta e risposta in avvio fra Arma e Cristofoli il portiere locale Fumagalli para ben due rigori, prima a Nole’ e quindi nel secondo tempo allo stesso Arma. Identico risultato a Mantova, dove Strizzolo illude prima dell’intervallo il Pordenone, raggiunto in avvio di seconda frazione da Caridi. IN BIANCO ALESSANDRIA-CREMONESE E RENATE-CITTADELLA – Due le partite senza reti: l’attesa sfida del “Moccagatta” tra Alessandria e Cremonese, oltre a Renate-Cittadella. Girone A, 3/a giornata: Alessandria-Cremonese 0-0, Bassano-Albinoleffe 2-0, Giana Erminio-Cuneo 1-0 (venerdi), Mantova-Pordenone 1-1, Padova-Lumezzane 1-0, Pavia-Sud Tirol 2-1, Pro Patria-Feralpi Salò 0-5, Pro Piacenza-Reggiana 1-1, Renate-Cittadella 0-0. Classifica: Giana Erminio, Bassano e Padova 7 punti: Feralpi Salò e Sud Tirol 6; Cremonese, Pordenone e Reggiana 5; Cittadella, Mantova, Alessandria 4; Pavia 3; Pro Piacenza e Renate 2; Albinoleffe, Cuneo, Lumezzane e Pro Patria 0. Pro Patria 2 gare in meno, Pavia e Cittadella 1 gara in meno. SPAL CHIAMA E PISA RISPONDE, COLPO PONTEDERA – Nel girone B centra il terzo successo consecutivo la Spal di Leonardo Semplici, lanciatissima in testa alla classifica. A farne le spese la Pistoiese (2-1), che aveva cominciato bene violando per la prima volta la porta di Branduani con la segnatura di Mungo, ma poi un penalty di Cellini e il guizzo nel finale di Finotto mettono le ali agli estensi. Secondo acuto (su due partite disputate) per il Pisa di Gennaro Gattuso, che all'”Arena Garibaldi” supera l’Ancona (1-0) con un gol di Cani, espulso in zona Cesarini per doppia ammonizione. Primo stop stagionale invece per l’Aquila, caduta in casa ad opera di un Pontedera (0-1), andato subito in vantaggio con Scappini e poi abile a conservare il vantaggio. SUCCESSI ESTERNI DI RIMINI E AREZZO, 0-0 SIENA-PRATO – Sono tre complessivamente i successi esterni. Il Rimini rimonta e passa ad Aprilia contro la Lupa Roma (3-1), alla terza sconfitta consecutiva: laziali avanti con Leccese, ma i romagnoli di Pane ribaltano tutto con Martinelli, Torelli e Ricchiuti per la prima affermazione in campionato. Vince anche l’Arezzo di Capuano sul terreno del Tuttocuoio grazie a un gol di Defendi. Derby toscano senza reti tra il Siena di Atzori e il Prato, che conquista il primo punto dopo due battute d’arresto. Un gol per parte tra Maceratese e Lucchese: avanti i toscani di Baldini con Fanucchi, risponde Kouko per i marchigiani di Bucchi, allontanato per proteste dalla panchina. SANTARCANGELO-TERAMO E SAVONA-CARRARESE A DATA DA DESTINARSI – Due le gare sospese a data da destinarsi, vale a dire Santarcangelo-Teramo e Savona-Carrarese, dopo l’accoglimento dell’istanza presentata dal Forli’ che chiede l’annullamento della decisione della Corte federale d’appello Figc che, nel processo al Calcioscommesse, rispetto al primo grado (in cui sia il Teramo che il Savona erano stati retrocessi in Serie D), aveva restituito ai due club la Lega Pro, con penalizzazione di 6 punti in classifica. Girone B, 3/a giornata: L’Aquila-Pontedera 0-1, Lupa Roma-Rimini 1-3, Maceratese-Lucchese 1-1, Pisa-Ancona 1-0, Robur Siena-Prato 0-0, Santarcangelo-Teramo rinviata, Savona-Carrarese rinviata, Spal-Pistoiese 2-1, Tuttocuoio-Arezzo 0-1. Classifica: Spal 9 punti; Pisa 6; L’Aquila 5; Pontedera, Maceratese, Lucchese, Rimini e Arezzo 4; Robur Siena e Ancona 3; Tuttocuoio, Carrarese e Santarcangelo 2; Prato e Pistoiese 1; Lupa Roma 0; Savona e Teramo -6. Savona e Teramo 3 gare in meno; Ancona, Pisa, Maceratese, Pontedera, Santarcangelo e Carrarese una gara in meno. CASERTANA REGGE A LECCE, PAGANESE STENDE ANDRIA – Il terzo week-end di Lega Pro si è chiuso domenica con le partite del girone C, dove nessuna squadra è a punteggio pieno e al comando ci sono le due campane Casertana e Paganese. La squadra di Romaniello mantiene l’imbattibilità e dopo i successi contro Catanzaro e Melfi torna da Lecce con un punto prezioso al termine di una partita equilibrata (1-1): per i salentini di Asta è Surraco a rispondere all’autogol di Freddi che aveva… gelato il ‘Via del Mare’. Dal canto suo la Paganese di Grassadonia dà il primo dispiacere all’Andria, che aveva vinto le prime due partite: finisce 2-1 e il match winner è Caccavallo, autore di una doppietta dagli 11 metri, inutile la marcatura nel finale di Fissore per i pugliesi di D’Angelo. A braccetto con l’Andria a quota 6 si porta allora l’Ischia, che regola all’inglese il Martina Franca con le reti di Kanoute e Mancino. CATANIA DEBUTTA PASSANDO A MATERA, COLPO JUVE STABIA – Comincia bene la sua avventura in Lega Pro il Catania di Pippo Pancaro, vittorioso a Matera (continua il momento negativo della formazione di Davide Dionigi nonostante una discreta prestazione) grazie a un gol di Scarsella che consente agli etnei di risalire a -6 in classifica. Mercoledì pomeriggio (ore 18) il recupero della prima giornata in casa del Monopoli. Altre due squadre all’esordio erano proprio Monopoli e Messina che si affrontavano tra loro: finisce 1-1 e si decide tutto nel finale, i peloritani restano in 10 per l’espulsione di Burzigotti al 32′ della ripresa, i padroni di casa vanno a segno con Croce e il Messina pareggia in piena recupero grazie a Tavares. Mercoledì anche i siciliani in campo al “Vigorito” contro il Benevento. La Juve Stabia cancella in un solo colpo gli zero in classifica e passa 2-1 a Catanzaro: ai giallorossi di D’Urso, che faticano a trovare una propria identità e perdono per la seconda volta davanti al proprio pubblico, non basta sbloccare il match con Razzitti, perché nella ripresa le ‘Vespe’ ribaltano la situazione con Ripa e Gomez. PRIMA VITTORIA BENEVENTO, 0-0 COSENZA-AKRAGAS – Rompe il ghiaccio in tema di successi anche il Benevento che supera il Foggia grazie a un gol di Lucioni nei primi minuti. Pari a reti bianche tra il Cosenza e l’Akragas di Nicola Legrottaglie al San Vito, mentre termina 1-1 tra Melfi e Lupa Castelli Romani, nonostante una prova migliore da parte dei padroni di casa, avanti con Giacomarro ma poi riagguantati da Petta. Girone C, 3/a giornata: Benevento-Foggia 1-0, Catanzaro-Juve Stabia 1-2, Cosenza-Akragas 0-0, Ischia-Martina Franca 2-0, Lecce-Casertana 1-1, Matera-Catania 0-1, Melfi-Lupa Castelli Romani 1-1, Monopoli-Messina 1-1, Paganese-Fidelis Andria 2-1. Classifica: Casertana e Paganese 7 punti; Ischia e Fidelis Andria 6; Lecce, Benevento, Cosenza e Melfi 4; Juve Stabia e Matera 3; Lupa Castelli Romani 2; Akragas, Catanzaro, Foggia, Messina, Monopoli e Martina Franca 1; Catania (-9) -6. Messina, Monopoli e Catania 2 gare in meno; Benevento, Akragas, Cosenza e Ischia 1 gara in meno. Argomenti lega pro Leggi i commenti I commenti dei lettori 
Non nasce sotto i migliori auspici l'Otello che il 1° ottobre inaugurerà il Festival Verdi.  Dopo il forfait del baritono Roberto Frontali (ufficializzato anche sulla locandina pubblicata sul sito del teatro, dove al ruolo di Jago corrisponde ora il nome di Marco Vratogna), corre voce che pure il tenore Roberto Aronica  abbia rinunciato. Sul sito del Regio, Aronica viene ancora indicato come il protagonista dell'opera, e anzi  viene sottolineato il suo debutto nel ruolo di Otello. Pare però che il teatro abbia contattato un possibile sostituto e che questi sia già a Parma. Si tratta di Carlo Ventre, tenore uruguaiano di origini italiane, che a Parma aveva cantato nell'Alzira del Festival 2002, diretta da Bruno Bartoletti, ricoprendo la parte di Zamoro. Negli ultimi anni Ventre ha indirizzato il proprio repertorio verso ruoli più drammatici. Ha debuttato come Otello qualche anno fa: è stato il Moro in Germania e in Francia e nei prossimi mesi lo sarà ancora a Montevideo e ad Anversa.  Quanto ad Aronica, la sua è stata una presenza abbastanza continua al Regio negli ultimi anni, proprio con Verdi: da Stiffelio alla Messa da Requiem, dai Masnadieri  all'ultima Forza del destino. Certo, Otello è un'altra cosa, e il tenore probabilmente non si è sentito pronto per un debutto così importante. Al di là dei problemi pratici che una sostituzione in corsa sempre presenta, non è detto insomma che il cambiamento (se sarà confermato) sia necessariamente un ripiego. Negativa è invece, per il Festival, la cancellazione del concerto del Trio di Parma, in calendario l'8 ottobre al Ridotto. Il concerto rientrava nella collaborazione con Traiettorie, il festival di musica moderna e contemporanea che per il mancato finanziamento del Fus ha dovuto cancellare alcuni concerti. È strano, però, che il Regio non abbia trovato il modo di "salvare" quello del Trio di Parma, che rappresentava con il concerto di Pappano l'avvenimento di maggior interesse fra quelli di contorno alle due opere programmate. Intanto, va segnalato che il processo di internazionalizzazione non sembra per ora suscitare un grande interesse fra gli spettatori. Per il gala lirico con Coro e Orchestra del National Centre for the Performing Arts di Pechino, organizzato dal Regio con il Comune e la Fondazione Toscanini e in programma domenica prossima, ieri erano ancora disponibili sul sito internet del teatro ben 707 biglietti da 10 euro. Per dare un'idea, la capienza dell'auditorium è di 780 posti. Se non vogliono offrire agli ospiti cinesi lo spettacolo di una sala desolatamente vuota, è bene che al Regio (e alla Toscanini) comincino a mandare in giro biglietti omaggio e inviti vari... La nota del Regio - In una nota il Regio conferma che il ruolo di Otello nelle recite del 1 e 4 ottobre dello spettacolo inaugurale del Festival Verdi 2015 sarà interpretato dal tenore Lance Ryan, al suo debutto a Parma. Nelle recite del 11 e 17 ottobre il ruolo di Otello sarà interpretato da Carlo Ventre. Argomenti otello festival verdi 2015 
None Leggi i commenti I commenti dei lettori 
NAPOLI – Dopo il 5-0 al Bruges in Europa League, il Napoli si ripete in campionato contro la Lazio e Maurizio Sarri non può che essere soddisfatto della prestazione dei suoi, ma frena subito chi parla di scudetto. “Va bene che qui è facile buttarsi giù come esaltarsi, ma parlare di scudetto mi pare più che un’esagerazione una bestemmia. I punti cambiano la storia delle stagioni, e noi in questo momento siamo a metà classifica. Abbiamo fatto bene – ammette il tecnico toscano -. Abbiamo avuto un buon approccio alla partita, nella fase iniziale, in cui abbiamo messo sotto gli avversari, abbiamo costruito la vittoria. Dopo il 2-0 è stato tutto più semplice anche perchè loro sono reduci da una partita di giovedì fatta lontana dall’Italia e sono sempre situazioni difficili. Ma come non ero preoccupato dopo la fase iniziale della stagione, non penso ora che abbiamo risolto tutti i problemi: stiamo migliorando, crescendo, e ora mercoledì abbiamo un’altra partita difficile (in casa del Carpi, ndr)”. MODULO DA PAURA – Con il 4-3-3, come visto con il Bruges, il Napoli pare abbia svoltato: “La squadra è cresciuta in condizione e tatticamente, il 4-3-3 ci può dare qualche difficoltà difensiva in meno, non altro. Poi è chiaro che Callejon e Mertens si trovano meglio in questo modulo, per Insigne cambia poco, mentre per Gabbiadini forse è meglio con due punte. è una fortuna che la rosa sia ricca, ma in allenamento non tralasciamo nessuno dei due moduli”. Neanche i 10 gol realizzati in due partite consentono a Sarri di replicare alle critiche di Diego Armando Maradona. “Lui può pensare e dire quello che vuole, è, rimane e rimarrà il mio idolo”, sottolinea l’ex Empoli, che non sa dire a che livello è già arrivato questo Napoli. “Non so rispondere, un gruppo ha sempre margini di crescita, quando non ne avrà più calerà, e quindi spero che la percentuale non sia altissima. A livello di idee – conclude Sarri – non abbiamo cambiato niente, cambiano le posizioni di partenza, ma guardando le azioni sono le stesse”. [[ge:rep-locali:repubblica:123323168]] HIGUAIN E IL SOGNO CHAMPIONS – Tra i protagonisti assoluti della serata c’è Gonzalo Higuain, vera bestia nera della Lazio: 11 gol in 8 gare. “Io provo a giocare tutte le partite allo stesso modo, e non sempre va bene. Stasera abbiamo disputato una grandissima partita, dovevamo dimostrare ai tifosi che vogliamo fare bene. Siamo appena all’inizio. Il rigore sbagliato l’anno scorso (nella sfida decisiva contro la Lazio per un posto in Champions, ndr) non mi ha perseguitato – ha continuato l’argentino -. Sono cose che capitano. Sono rimasto per riportare il Napoli in Champions. Il sogno è quello di arrivare più in alto possibile, ma intanto pensiamo ad arrivare dove merita questa squadra – ha concluso -. Ora riposiamo e pensiamo al Carpi”. Argomenti ssc napoli serie a maurizio sarri Leggi i commenti I commenti dei lettori 
NAPOLI – C’è tanta delusione nelle parole di Stefano Pioli al termine del match del San Paolo in cui la sua Lazio è stata letteralmente travolta dal Napoli di Sarri. “Non possiamo essere questi. Il Napoli ha giocato a un ritmo superiore e ci ha creato tantissime difficoltà. Siamo mancati in troppe cose. Dobbiamo analizzare cosa non ha funzionato e ripartire, perchè mercoledì saremo già in campo. Abbiamo pagato la trasferta di giovedì, ma anche i nostri avversari hanno giocato giovedì e quindi non può valere come giustificazione. Abbiamo sbagliato i tempi di uscita, eravamo troppo lunghi e il Napoli arrivava sempre prima sul pallone, sono tante le cose che non hanno funzionato stasera. Non sono queste le prestazioni che dobbiamo fare”. NIENTE SCUSE, TUTTI IN RITIRO – Pioli non vuol sentir parlare delle assenze: “è dall’inizio dell’anno che conviviamo con assenze importanti. Non avere Biglia, Klose o Candreva è certamente un problema, ma questi giocatori non c’erano anche in altre partite, dove abbiamo fatto molto meglio. Anche quando abbiamo provato a riprendere la partita, nel secondo tempo, il Napoli ci ha fato male in contropiede. Questa sconfitta è diversa da quella col Chievo – ha aggiunto -, quando eravamo reduci dalla grande delusione della Champions. Oggi venivamo da buone prestazioni e il passo indietro è stato troppo grande. C’è bisogno di molto lavoro”. Pioli ha poi spiegato la scelta di escludere ancora una volta Felipe Anderson dall’undici titolare in campionato: “Anderson ha giocato in Supercoppa e nei due preliminari. Non dobbiamo concentrarci sul singolo. è ora di rimettere tutto in discussione e ripartire. Il nostro è un calcio fatto di intensità e aggressività, non possiamo giocare così. è chiaro che, se la prestazione è questa, non ho lavorato bene nei giorni precedenti”. Il tecnico poii ha annunciato il ritiro: "Staremo in ritiro a Formello da stanotte per guardarci negli occhi. Non siamo soddisfatti del lavoro e delle prestazioni e dobbiamo chiederci perché". [[ge:rep-locali:repubblica:123323168]] AMARO MAURI – Duro anche il commento del capitano Mauri. “La spiegazione è semplice, il Napoli ha giocato e noi no. Eravamo sotto ritmo, loro giocavano tranquillamente la palla, noi arrivavamo sempre secondi sul pallone e poi davanti fanno sempre la differenza – aggiunge il centrocampista della biancoceleste -. Ci manca personalità in trasferta? Anche a Verona abbiamo fatto una bruttissima partita, oggi uguale, dobbiamo prenderci le nostre responsabilità. Abbiamo fatto veramente male come a Verona, dobbiamo cambiare registro, il campionato è lungo, ma certe figure fanno male. Bisogna ritornare ad avere più fame e più voglia di lottare su tutti i palloni, ultimamente giochiamo meno di squadra e forniamo meno intensità, non possiamo permettercelo”. Argomenti ss lazio serie a stefano pioli Leggi i commenti I commenti dei lettori 
ROMA - E' sempre il Barcellona a comandare la Liga spagnola dopo 4 turni, unica squadra a punteggio pieno. Dopo aver concluso 0-0 il primo tempo contro il Levante, i campioni d'Europa dilagano nella ripresa con Bartra, Neymar e Messi (doppietta, ma anche un altro rigore sbagliato per l'argentino): 4-1 il risultato finale, con gli ospiti a segno con Casadesus. Alle spalle dei blaugrana di Luis Enrique c'è anche il Villarreal, che supera 3-1 l'Athletic Bilbao con Bruno, Mario e Baptistao. Inutile per i baschi la rete del solito Aduriz. Il Sottomarino giallo aggancia Real Madrid e Celta Vigo al secondo posto con 10 punti. Sporting Gijon corsaro al Riazor: l'ex giallorosso Sanabria sigla una doppietta nei primi otto minuti, il Deportivo rimonta con Juanfran e Alberto ma al 34' arriva il gol di Menendez per il definitivo 3-2 a favore della squadra di Abelardo. Successo esterno anche per il Rayo Vallecano: 1-0 sul campo del Las Palmas, decide Guerra al 42'. RISULTATI 4^ GIORNATA VENERDI' Getafe         - Malaga            1-0 SABATO Real Madrid    - Granada           1-0 Valencia       - Real Betis        0-0 Eibar          - Atletico Madrid   0-2 Real Sociedad  - Espanyol          2-3 DOMENICA Siviglia       - Celta Vigo        1-2 Dep. La Coruna - Sporting Gijon    2-3 Villarreal     - Athletic Bilbao   3-1 Barcellona     - Levante           4-1 Las Palmas     - Rayo Vallecano    0-1 Argomenti liga barcellona fc calcio spagnolo Leggi i commenti I commenti dei lettori 
