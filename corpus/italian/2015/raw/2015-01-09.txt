None Leggi i commenti I commenti dei lettori 


ROMA - Parla a poche ore dalla drammatica conclusione dei due blitz in Francia , Matteo Renzi. Intervistato a Otto e mezzo , parte dall'emergenza terrorismo invocando un'Europa unita sul fronte dell'intelligence. Poi passa ai temi più caldi della politica italiana. Innanzitutto, la corsa per il Quirinale. Con un riferimento all'esperienza dei 101 franchi tiratori. "Questa legislatura non è riuscita nel 2013 ad eleggere il Capo dello Stato. Allora, la mia preoccupazione è far sì che non capiti ancora quello che è successo nel 2013. Non farò mai in modo che i 450 delegati del Pd giochino a 'Indovina Chi'", assicura. Scommette sul numero di votazioni necessarie per raggiungere il quorum: "Lo eleggeremo alla quarta votazione. Al primo colpo, no. Dal quarto servono 505 voti. Non ci mettiamo sui primi tre voti con un nome a indebolirlo e impallinarlo". Poi conferma la volontà di trovare un'intesa con Forza Italia per la scelta del successore di Napolitano: "Il presidente non si sceglie con le primarie. Un'elezione del presidente della Repubblica senza FI? Dal punto di vista numerico ci sta, ma dal punto di vista politico è più opportuno che ci siano tutti dentro, anche il Movimento cinque stelle, anche se dipende poi da che gioco fanno". [[ge:rep-locali:repubblica:104635262]] Poi l'altro nodo rovente degli ultimi giorni. Il decreto fiscale che avrebbe avuto, come conseguenza, la cancellazione della sentenza di condanna per Silvio Berlusconi. "Il fisco in Italia non funziona da 30 anni, fa schifo, e lo cambierò", premette. "Non mi interessano Silvio Berlusconi, mi interessano gli italiani, ma c'è chi vive nell'ossessione di Berlusconi". Quanto al rinvio della modifica del decreto al 20 febbraio, e ai sospetti di un condizionamento sul voto per il Colle, insiste: "Gli effetti della sentenza Berlusconi scadono a febbraio. Se blocchiamo la discussione, ho pensato, si potra' fare una discussione civile. Invece l'ossessione è ricominciata". Quanto al parametro del 3 per cento previsto inizialmente dal decreto fiscale, dice: "E' falso che con quella norma si perdano 16 miliardi". Ma l'ex Cavaliere potrebbe tornare a breve candidabile, con una modifica della Severino? "Se la domanda è voi cambierete la Severino - dice - io rispondo che non la cambieremo". "Poi Berlusconi - ha aggiunto - pensa che possa fare ricorso non ho capito a quali corti internazionali, ho letto le dichiarazioni di numerosi e plurimi avvocati di Berlusconi". Infine, uno sguardo al futuro: "Il presidente del Consiglio è l'ultima cosa che farò a livello politico". "Nel modello anglosassone - ha spiegato - dopo che hai fatto il presidente del consiglio fai le conferenze. Vale per tutti i grandi leader degli esecutivi che dopo aver finito vanno a casa". Ma alla domanda se farà il conferenziere, ha risposto ironizzando: "Non mi danno i soldi che danno a Blair". Argomenti matteo renzi Leggi i commenti I commenti dei lettori 
C’è anche Clelia, cappottino rosso e sciarpa scura al collo, confusa tra le centinaia di persone in piazza Ognissanti. Clelia ha poco di più di vent’anni ed è la figlia (il legame di parentela è acquisito) di Tignous, uno dei vignettisti di Charlie Hebdo ucciso dai terroristi. Guarda in silenzio la grande scritta «Je suis Charlie» nei colori della bandiera francese sulla facciata del consolato. La commozione dell’ambasciatrice Catherine Colonna, applaudita da oltre 500 persone in un grande abbraccio di solidarietà, è anche la sua. Lei ha da poco finito uno stage proprio a Charlie Hebdo. E annuisce quando l’ambasciatrice dichiara: «Voglio ringraziare tutti i fiorentini per la vicinanza e l’amicizia dimostrata alla Francia in queste ore terribili». E continua: «Il David a lutto è l’immagine che più mi ha colpito in questi giorni: l’ho inviata ai miei amici e domani sarà nel mio ufficio» ha aggiunto. Mentre in Francia gli autori della strage nella redazione di Charlie Hebdo venivano uccisi in un doppio blitz della polizia, ieri pomeriggio Firenze è nuovamente tornata in piazza con una fiaccolata conclusa da un minuto di silenzio per ricordare le vittime della follia estremista. «Sconfiggeremo l’odio e il terrore con la cultura e la bellezza» ha detto il sindaco Dario Nardella, in piazza con l’ambasciatrice Colonna e la console Isabelle Mallez. «Ue e islamici moderati devono attivarsi per sradicare l’estremismo». In mattinata Nardella e il governatore Rossi avevano portato la solidarietà della città al console. «Sono commossa, l’Istituto francese a Firenze è stato il primo al mondo: cultura ed educazione sono la risposta a quanto sta accadendo» ha detto. Anche gli studenti di Firenze e provincia hanno partecipato al lutto per Charlie Hebdo, con un flash mob (lapis e penne alzate in alto) e un minuto di silenzio. Bandiere a mezz’asta e un minuto di silenzio nei municipi di Pistoia, Pisa, Lucca. Martedì 13 gennaio alle 16 invece Sergio Staino ricorderà il vignettista Georges Wolinski alla Coop di Novoli insieme all’imam Izzedin Elzir, al rabbino capo Joseph Levi e a monsignor Andrea Bellandi, vicario generale dell’arcidiocesi fiorentina. L'attacco terroristico ha anche rinfocolato la polemica politica sull'opportunità di realizzare una moschea a Firenze. «L'imam della nostra città è un interlocutore europeo dei movimenti musulmani moderati, non dobbiamo bloccare i progetti comuni» ha spiegato Nardella. Pronta la replica dei consiglieri forzisti Villa e Cellai: «Inaccettabile che si realizzi la moschea senza conoscere il parere dei fiorentini. Forza Italia scenderà in piazza per raccogliere le firme per un referendum». 
Giallo a Costigliole Saluzzo, in provincia di Cuneo: un settantenne è stato ritrovato senza vita nel cortile di casa. A causare la morte di Luigi Dutto, 71 anni, pensionato e referente per la Caritas di Costigliole, sarebbe stata probabilmente una caduta dal balcone causata da un malore. L'episodio resta tuttavia da chiarire. A trovare il corpo ormai esanime sono stati i vigili del fuoco, intervenuti per forzare il cancello e permettere l'ingresso del personale medico e dei famigliari. Erano stati proprio i parenti della vittima a dare l'allarme, non riuscendo più a mettersi in contatto con lui. Argomenti costigliole saluzzo torino cuneo 
