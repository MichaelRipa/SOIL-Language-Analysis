Alla Reggia di Venaria non si sciopera né si fanno assemblee per il mancato pagamento degli stipendi. In compenso, un evento privato - e dai costi piuttosto alti - farà chiudere gli ingressi di sabato 3 ottobre alle 16 per la Reggia e alle 18 per le mostre. E' la Nuit Royale, una serata giunta ormai alla terza edizione, e che anche grazie al successo della "Cena in bianco" quest'anno ha deciso di espandersi, sia negli spazi sia negli orari e nei tipi di biglietti. Con rigoroso dress code settecentesco. Si parte dai 40 euro per chi vuole "solo" ballare, si arriva ai 60 per un buffet con finger food, primo e dolci e si raggiungono i 110 euro per chi vuole il "royal dinner" servito nel Rondò Alfieriano, con tavoli da circa 8 persone. Le foto dell'anno scorso, quando parteciparono 1.800 persone, rendono l'idea: parrucche bianche e grandi gonne, giacche con alamari e scarpe a punta, ma tutti con gli occhiali e il telefonino in mano per foto e selfie, e bicchieri di plastica con il cocktail consentito (quest'anno sarà Redsixties a base di Rosso Antico). Lo spirito è altrettanto intuibile: riportare indietro gli orologi, travestirsi (moltissime le donne con una mascherina tenuta a mano di quelle che di solito ti portano i nipotini da Venezia), ballare nella Galleria di Diana e, potendo, fare qualche incontro mondano reso più facile dal camuffamento che cancella la timidezza. Si veda a questo scopo l'ultima citazione messa sulla pagina facebook dell'evento, da Barry Lindon: «Ho tolto il nastro che avevo intorno al collo, e l'ho nascosto sulla mia persona. Se lo trovi, puoi tenerlo. Ti permetto di cercarlo dovunque tu voglia: sarò molto delusa di te se non lo troverai». Oltre al biglietto, naturalmente, ci vuole il costume, perlopiù in affitto: intorno ai 100 euro. Insomma, un ballo di corte a pagamento, con l'intero palazzo illuminato e l'accesso anche al parco, e la sensazione di essere, per una sera soltanto, un "personnage", che, come il sito suggerisce, può andare dalla marchesa alla cortigiana, dal duca all'usuraio. Ma è sensato chiudere tre ore prima la Reggia, che con i suoi 700 mila ingressi l'anno è al quinto posto tra i monumenti più visitati d'Italia, più del Polo museale di Firenze, Uffizi compresi? E farlo nel momento in cui la mostra di Raffaello attira una folla ancora maggiore? E ancora: quanti aspiranti visitatori leggeranno prima il sito e scopriranno la chiusura anticipata? La Nuit Royale non è una novità. Ma la sensazione è che la Reggia, con i suoi parchi, le vasche e i giardini, sia tra i grandi monumenti di Torino e dintorni quello più "sacrificabile" agli eventi privati. Bisogna fare i conti per sapere quanto rende, in termini di sorveglianza, tutela, percentuale sui biglietti venduti. E, naturalmente, anche di democrazia culturale, posto che non tutti possono e vogliono spendere dai 40 euro in su per vestirsi da "personnage" settecentesco. Intanto, la giunta grillina guidata da Roberto Falcone e con Antonella Bentivoglio d'Afflitto assessore alla cultura continua a non avere un posto nel cda, nonostante gli annunci fatti dopo la vittoria. Del cda fanno parte solo donne, a cominciare dalla presidente Paola Zini, ma tra i 5 membri non c'è il Municipio, che pure partecipa alle riunioni senza diritto di voto. La domanda è: la Nuit Royale piacerà all'amministrazione comunale, che ha nominato assessora l'inventrice delle Notti bianche (l'ultima è stata celebrata proprio qui)? 
Dice il sottosegretario all'Istruzione Gabriele Toccafondi, titolare della questione, che il ministero dell'Istruzione nei prossimi 45 giorni inizierà a stanare le scuole paritarie finte, irregolari, i diplomifici che si fanno pagare dai docenti precari per regalare loro punteggio utile per le graduatorie d'assunzione. E nel corso di un seminario sul tema, il ministro Stefania Giannini ha detto "sì alla parità scolastica, no ai diplomifici". Sulla scuola paritaria "abbiamo infranto molti tabu", ancora il ministro, "trattandola come una gamba fondamentale del nostro sistema di istruzione, ma dobbiamo affermare sempre di più il principio di qualità separando ciò che funziona da ciò che non funziona, chi fornisce un servizio da chi fa balzare i numeri degli studenti in occasione degli esami di Stato". Il sottosegretario Toccafondi aggiunge che ci saranno 52 ispettori in più e che saranno presto coordinati. Il piano straordinario da avviare entro metà novembre - figlio di una legge "Buona scuola" che con il comma 152 vuole tenere in piedi lo zoppicante mondo degli istituti paritari - ha l'obiettivo di individuare "prioritariamente le istituzioni scolastiche secondarie di secondo grado caratterizzate da un numero di diplomati che si discosta significativamente dal numero degli alunni frequentanti le classi iniziali e intermedie". Oggi, nelle superiori italiane, ci sono 37.492 alunni nelle classi quinte e solo 18.094 nelle prime: significa che si iscrive la metà rispetto a cinque anni fa. Il seminario "La Buona scuola e il sistema delle scuole paritarie" ha offerto sostanza e dati a una realtà conosciuta: il cuore delle false paritarie è la Campania. Negli ultimi cinque anni sono stati 29 gli istituti in provincia di Napoli (13), Salerno (13), Caserta (2) e Avellino (1) che hanno subito la revoca della parità scolastica e, quindi, sono stati retrocessi a private "tout court". Sono 26 scuole superiori e tre materne. Il Luca Pacioli e il Vittorio Emanuele di Nola e l'Achille Lauro di Torre Annunziata videro l'incursione della Guardia di finanza nell'aprile 2013. Arruolavano studenti fantasma, ragazzi inesistenti: decine e decine di avatar che, inseriti sui registri nelle classi delle medie superiori, consentivano di raggiungere il numero di iscritti previsto dalla legge. In questo modo gli studenti veri, che spendevano per iscrizione e frequenza tremila euro l'anno, avevano la garanzia dell'esame di Stato e soprattutto del diploma. Naturalmente senza frequentare. Erano tutti d'accordo, anche buona parte dei docenti che, braccia incrociate in aula, acquisivano punteggio. Tutti coperti da alti funzionari dell'Ufficio scolastico della Campania. Le accuse furono: associazione per delinquere, falso, alterazione, distruzione di atti. Due dei tre istituti sono stati sequestrati, il terzo era già in liquidazione. Nel frattempo, il ministero ha tolto la parità scolastica a un'altra scuola di Nola, centro dei traffici, e a plessi di Frattamaggiore, Pomigliano d'Arco, Casalnuovo, Marigliano, Poggiomarino e a istituti delle altre tre province campane. Nel 2016 la caccia ai diplomifici italiani sarà - giurano ministro e sottosegretario di riferimento - dura ed efficace. Argomenti scuole paritarie scuola gabriele toccafondi stefania giannini 
ROMA - La maggioranza delle organizzazioni sindacali dei lavoratori del trasporto pubblico locale di Roma (Faisa-Cisal, Filt Cgil, Fit Cisl, Sul e Uil Trasporti) ha accolto l'invito a differire lo sciopero di venerdì 2 ottobre . Teoricamente resta in piedi la protesta dei lavoratori aderenti all'Unione sindacale di base che non ha firmato l'intesa mantenendo in piedi la protesta di 24 ore, con servizi garantiti fino alle ore 8.30 e dalle 17 alle 20. Domani, quindi, nella Capitale restano a rischio le corse di autobus, tram, filobus, metropolitane e ferrovie Roma-Lido, Termini-Centocelle e Roma-Viterbo. E' questo l'esito del vertice con la Prefettura e l'assessore ai trasporti di Roma Capitale sulla vertenza dei dipendenti della società di trasporto pubblico Roma TPL scarl. L'incontro si è svolto nel pomeriggio in prefettura con la mediazione del prefetto di Roma, Franco Gabrielli, e vi hanno partecipato l'assessore ai Trasporti e alla Mobilità, Stefano Esposito, e i rappresentanti di Roma TPL scarl delle organizzazioni sindacali. Esposito, informa una nota, ha illustrato alcune criticità relative all'Azienda, comunicando l'impegno dell'amministrazione a risolvere nel più breve tempo possibile i problemi dei lavoratori relativi al versamento dei contributi finora non assolti ed al pagamento degli stipendi arretrati del mese di agosto. La Prefettura ha assicurato la propria collaborazione a Roma Capitale per l'assolvimento degli impegni assunti, in particolare attivando una sede di confronto e verifica tra l'amministrazione e i sindacati. Davanti ai nuovi impegni, la maggior parte delle organizzazioni sindacali ha accettato di differire lo sciopero. "I sindacati, tranne Usb, hanno firmato il verbale per il differimento - ha detto Esposito alla fine - . E' un atteggiamento di responsabilità da parte delle sigle sindacali. Sto lavorando pancia a terra al 150% e ringrazio il prefetto Gabrielli". Poi l'attacco duro all'Unione sindacale di base: "Domani sarà una giornata difficile, i disagi rischiano di essere pesanti. L'Usb, una sigla sindacale che sembra un partitino extraparlamentare, che fa sciopero ogni 15 giorni, ha deciso di portare avanti lo sciopero di 24 ore". In città, uno la mattina e l'altro il pomeriggio, ci saranno anche due cortei. Argomenti trasporto pubblico sciopero roma sciopero trasporti pubblici 
ROMA – Non solo Juve, viaggiano a punteggio pieno anche Real Madrid, Paris St Germain e Benfica dopo due giornate della fase a gironi di Champions League per i gironi A, B, C e D. E se blancos e parigini  ribadiscono una volta di più le proprie ambizioni, come del resto i due club di Manchester (entrambi vittoriosi a rialzare la testa dopo la falsa partenza), ipotecando già la qualificazione, la squadra portoghese piazza il colpo della serata andando a imporsi in rimonta sul terreno dell’Atletico Madrid di Diego Simeone. CITY PASSA IN RIMONTA A MOENCHENGLADBACH – E’ in rimonta anche l’affermazione a Mönchengladbach del Manchester City, quasi un contrappasso dantesco dopo quanto era accaduto all’esordio contro i campioni d’Italia. Nel primo tempo i tedeschi sprecano l’occasione di passare in vantaggio con Raffael su rigore, parato da Joe Hart, che però non può nulla al 54’ su Stindl. L’1-0 per il Borussia resiste una decina di minuti, fino al pari siglato da Otamendi (con la deviazione di Christensen) per la formazione di Pellegrini con un destro al volo dal centro dell’area dopo un salvataggio sulla linea di un difensore avversario. E proprio al 90’ i Citizens piazzano il colpo del ko: Johnson causa un penalty per un fallo commesso su Agüero, lo stesso Kun si presenta sul dischetto e non concede scampo a Sommer. E così il City affianca il Siviglia a quota 3, alle spalle dei bianconeri di Allegri nel gruppo D. RONALDO FA 501 E REAL PASSA IN SVEZIA. TRIS PSG, A SEGNO IBRA – Prendono il largo nel gruppo A Real Madrid e Psg, com’era del resto nelle previsioni. A firmare il successo degli uomini di Rafa Benitez a Malmö è il solito Cristiano Ronaldo, che sblocca il match alla fine della prima frazione di gioco grazie al gol numero 500 in carriera fra club e nazionale lusitana, poi fa doppietta chiudendo i giochi allo scadere. Analogamente non ha problemi la formazione di Blanc sul campo dello Shakhtar Donetsk: le reti di due difensori, Serge Aurier di testa su un cross dalla sinistra di Maxwell e poi David Luiz con un tocco abbastanza fortunoso di ginocchio, spianano la strada ai parigini, che calano il tris nel finale con il sigillo di Zlatan Ibrahimovic. [[ge:rep-locali:repubblica:124031011]] UNITED PIEGA WOLFSBURG, CSKA MOSCA SUPERA PSV – Vede invece una sorta di grande ammucchiata il gruppo B, con le quattro compagini al momento tutte appaiate a 3 punti. Il Manchester United cancella lo stop all’esordio piegando 2-1 il Wolfsburg, illuso all’Old Trafford dal vantaggio iniziale di Caligiuri dopo un triangolo con i compagni Draxler e Kruse. Ma al 34′ un tocco di mano dello stesso numero 7 regala il calcio di rigore agli uomini di Van Gaal, con il quale Juan Mata pareggia la contesa. E in avvio di ripresa una prodezza dello spagnolo, con un assist di tacco, consente a Smalling di realizzare il gol vittoria per i Red Devils. In contemporanea coglie il primo successo anche il Cska Mosca, che va al riposo sul 3-0 contro il Psv Eindhoven grazie alla rete di Ahmed Musa e alla doppietta di Seydou Doumbia (secondo centro dagli 11 metri), salvo poi subire nella seconda frazione il ritorno degli avversari. La doppietta (60’ e 68’) di Lestienne spaventa i russi, ma non basta agli olandesi, costretti a chiudere in dieci per il rosso ad Arias per doppia ammonizione. SCIVOLONE ATLETICO MADRID, STORICO PRIMO PUNTO KAZAKO – A guardare tutti dall’alto in basso nel Gruppo C c’è il Benfica, capace di passare sul campo dell’Atlético Madrid. Alla rete degli spagnoli al 23′ con Ángel Correa ha risposto Nicolás Gaitán al 36′ con un bel tiro mancino, quindi in avvio di ripresa i lusitani ribaltano tutto con Gonçalo Guedes, costringendo la formazione del ‘Cholo’ Simeone ad una inattesa battuta d’arresto casalinga. I colchoneros conservano comunque la seconda posizione solitaria, visto che si chiude sul 2-2 la gara tra Astana e Galatasaray, un risultato storico soprattutto per i padroni di casa che recuperando per due volte regalano il primo punto in Champions League al Kazakistan, ex paese sovietico per la prima volta in assoluto teatro di una partita della fase a gironi. A creare le maggiori preoccupazioni ai tifosi locali è Wesley Sneijder, sempre presente in tutte le azioni più importanti del club turco nella prima frazione, senza però essere fortunato in tre tentativi. Il vantaggio degli ospiti si materializza al 31′, con la potente conclusione dalla distanza di Bilal Kisa. Il pareggio dei kazaki arriva al 77′: il cross di Junior Kabananga viene smanacciato da Muslera, la sfera colpisce il difensore Hakan Balta e termina in rete. Il Galatasaray riprende immediatamente l’iniziativa e trova il 2-1 grazie all’autorete di Eri?. I giochi sembrano ormai fatti, ma un altro autogol, questa volta di Carole, decreta il 2-2 finale in un quarto d’ora conclusivo vietato ai deboli di cuore. Argomenti champions league Leggi i commenti I commenti dei lettori 
TORINO – La Champions League come un’isola felice, un rifugio da utilizzare per provare a dimenticare le amarezze del campionato. La Juventus ritrova in Europa la sua anima vincente, con Alvaro Morata che si conferma letale nel torneo più importante del Vecchio Continente: quinto gol nelle ultime cinque uscite di coppa per l’ex Real Madrid, è sua la firma necessaria per superare il Siviglia e volare a quota 6 punti nel “girone di ferro”. Nel finale c’è gloria anche per Zaza, che si alza dalla panchina e fissa il risultato sul 2-0 con una sgroppata conclusa alla perfezione col piede debole, il destro. Ma l’aspetto più positivo della notte dello Stadium è probabilmente l’impatto di Sami Khedira, che alla prima gara ufficiale in bianconero tiene alla grande per 75 minuti, regala alla mediana juventina la doppia dimensione che mancava e aiuta i compagni a centrare la prima vittoria casalinga stagionale. LA TATTICA BIANCONERA – Allegri risolve l’ultimo dubbio dando fiducia ad Hernanes a centrocampo, l’assetto tattico bianconero è particolarmente elastico: la “Vecchia Signora” difende con un 4-4-2 tradizionale, in cui Pogba è chiamato al sacrificio sulla corsia mancina di centrocampo e Barzagli deve adattarsi come terzino destro. In fase di possesso palla, i padroni di casa si schierano con un 3-5-2 che chiede molto a Evra, costretto a una sfiancante attività di proposta offensiva e rientro difensivo. L’ago della bilancia è Cuadrado, l’unico in grado di cambiare passo e di creare superiorità numerica: il colombiano semina il panico sulla fascia destra, Emery sceglie Krohn-Deli in supporto a Tremoulinas non fidandosi dell’abnegazione di Konoplyanka, dirottato sul fronte opposto. La Juventus, pur padrona del campo, fatica a sfondare. Hernanes cerca il jolly da lontano col pezzo forte del suo repertorio, il destro del brasiliano termina a lato. Poco dopo il quarto d’ora i bianconeri vanno a un passo dal vantaggio. Show di Cuadrado a destra, tocco per Khedira che addomestica per il sinistro di Dybala: l’argentino va col tiro a giro, sfera che non inquadra i pali di pochissimo. L’ex Palermo fornisce una prova di grande dispendio fisico, perdendo inevitabilmente in lucidità sotto porta: quando Khedira, dopo un sontuoso stop di petto sulla sinistra, lo serve in corsa, l’attaccante arriva col passo lungo e non riesce a calciare. Ci pensa il suo compagno di reparto a sbloccare lo stallo. [[ge:rep-locali:repubblica:124029805]] MORATA APRE, ZAZA CHIUDE – Cuadrado punta l’area, subisce il raddoppio sulla destra e preferisce appoggiarsi all’indietro. Barzagli mette in mezzo un cross morbido, di quelli solitamente ingestibili per gli attaccanti. Ma Morata riesce a prendere bene il tempo, sovrasta Andreolli e incorna in diagonale per il vantaggio bianconero. Una rete meritata, il Siviglia non si scuote e in avvio di ripresa rischia di soccombere. Un velo di Khedira scatena la velocità di Dybala, l’argentino cerca la conclusione rasoterra in controtempo con la punta del piede, botta centrale che Sergio Rico allontana. Le notizie che arrivano dalla Germania – Gladbach avanti sul Manchester City – esaltano il pubblico, mentre il portiere del Siviglia continua a negare a Dybala la gioia del gol: respinta sicura su punizione dell’attaccante, si rimane sull’1-0. Quando Emery inserisce Immobile, dagli spalti dello Stadium piovono fischi sull’ex bomber granata. Lo spartito della sfida non cambia, è la Juventus a controllare mentre il City impatta in terra tedesca. Cuadrado è stanco ma riesce comunque ad accendere la luce, destro secco dopo una progressione centrale, sempre attento Sergio Rico. Zaza per Morata è il secondo cambio di Allegri, che aveva già concesso la standing ovation a Khedira: dentro Alex Sandro, Pogba stringe centralmente lasciando la corsia all’ex Porto. Sono mosse vincenti. Numero di Dybala in contropiede, il suo dribbling a centrocampo espone la difesa ospite e un rimpallo lancia Zaza, che scappa verso la porta avversaria e fredda Sergio Rico in diagonale. Nel finale il City riesce a piegare la resistenza del Gladbach ma alla Juventus, capolista a quota 6 punti, poco importa: l’Europa continua a essere l’isola felice dei ragazzi di Allegri. JUVENTUS-SIVIGLIA 2-0 (1-0) Juventus (4-4-2): Buffon; Barzagli, Bonucci, Chiellini, Evra; Cuadrado, Khedira (31′ st Alex Sandro), Hernanes, Pogba; Dybala (43′ st Rugani), Morata (35′ st Zaza). (Neto, Lemina, Pereyra, Vitale). All.: Allegri Siviglia (4-2-3-1): Sergio Rico; Coke, Andreolli, Kolodziejczak, Tremoulinas; Krychowiak, N’Zonzi (21′ st Iborra); Konoplyanka, Reyes (34′ st Muñoz), Krohn-Dehli; Gameiro (21′ st Immobile). (Soria, Ferreira, Cristoforo, Luismi). All.: Emery Arbitro : Eriksson (SWE) Reti : 41′ pt Morata, 42′ st Zaza Ammonito : Coke Recupero : 0 e 3′ Argomenti siviglia fc champions league juventus fc Leggi i commenti I commenti dei lettori 
TORINO – “Non devo togliermi nessun sassolino: credo in quello che faccio, nei cinque anni tra Milan e Juventus ho ottenuto discreti risultati. Posso risultare antipatico o simpatico ma non è colpa mia, continuo a essere quello che sono”. Massimiliano Allegri guarda avanti, il 2-0 con cui la sua Juventus ha superato il Siviglia fa felice il tecnico. “I ragazzi hanno fatto una bella partita, in Europa se giochi male a calcio è difficile vincere. Dobbiamo crescere e capire il momento, ho visto 25-30 minuti di grande intensità pur senza trovare il gol. Nella ripresa i ragazzi sono stati ancora più bravi nella gestione: non abbiamo mai sofferto e abbiamo accelerato al momento giusto. E’ il primo passo di una squadra che deve tornare a capire come giocare ad altissimi livelli”. UN’ALTRA JUVE – Il ko di Napoli rimane però ancora impresso nella mente di Allegri. “Indipendente dai moduli, è la disponibilità dei giocatori a fare la differenza. Oggi eravamo in campo come un blocco unico, a Napoli non è successo. Siamo scesi in campo con un attacco giovanissimo, possiamo avere un ottimo futuro, ovviamente la crescita di questi ragazzi passa anche da prestazioni non belle. Stasera ad esempio Hernanes ha fatto benissimo, quello del San Paolo era troppo brutto per essere vero. Le partite possono girare in un attimo, oggi sull’1-0 la squadra forse voleva andare in avanti ma era importante anche la gestione del pallone”. Chiusura dedicata a Cuadrado, tra i migliori in campo contro il Siviglia. “Cuadrado è un giocatore che ha grande velocità e tecnica nell’uno contro uno. Inizia a capire quando deve scaricare palla e quando tenerla, così facendo riesce ad evitare i raddoppi: imparando bene i tempi di gioco può fare ancora meglio e diventare immarcabile”. [[ge:rep-locali:repubblica:124029805]] LE VOCI DEI MARCATORI – La staffetta di Allegri ha funzionato: a segno sia Alvaro Morata che Simone Zaza. Lo spagnolo è felice per l’ennesimo gol europeo. “Devo lavorare ancora molto per fare gol anche in Serie A, sono felice perché la squadra ha vinto”. L’intesa con Dybala cresce gara dopo gara. “Io e Paulo non giochiamo insieme da molto tempo, c’è un ottimo rapporto, ci vediamo anche fuori dal campo con le famiglie. Oggi ci sono riuscite alcune giocate, dobbiamo continuare così per trovarci sempre meglio. L’importante era vincere stasera”. Raggiante Simone Zaza per il gol del 2-0. “Ero appena entrato e volevo sfruttare la prima occasione che mi sarebbe capitata. Sapevo che ci sarebbero stati degli spazi, ci vuole anche un po’ di fortuna, ma devo ringraziare, per il mio gol, Alvaro e Paulo: hanno stancato i difensori avversari facendoli correre per tutta la partita. Cosa succede in Champions che non succede in campionato? Sicuramente l’aria che è tirata in questo periodo non è stata positiva: qui sono abituati a vincere e io l’ho notato. Ma come abbiamo perso dei punti in queste prima giornate, li possiamo subito recuperare: il campionato è appena iniziato”. Felice anche Paulo Dybala per l’ottima prova dei suoi compagni di reparto. “Quando ho visto che Zaza andava da solo verso la porta ho sperato nel gol, sapevamo che la seconda rete ci avrebbe lanciato verso la vittoria. Abbiamo disputato una grande partita, il successo è meritato. Devo lavorare ancora molto perché gioco in una squadra abituata da tanto tempo a vincere, lavoriamo per altre partite simili: vogliamo portare la Juventus in alto”. MAROTTA: GRANDE FIDUCIA IN ALLEGRI – Nel prepartita di Juventus-Siviglia, Beppe Marotta si è concesso ai microfoni di Mediaset Premium, commentando con grande serenità le voci riguardanti la panchina di Allegri. “Quando si è davanti a delle statistiche non belle è evidente che l’allenatore sia il primo imputato ma chi lo ha scelto sa che sta lavorando molto bene. Dobbiamo supportarlo in tutto quello che fa, pur sapendo che la Juventus è una squadra nata per vincere e questo slogan va sempre considerato. In campionato c’è lo spazio per poter recuperare, se non ci fosse ottimismo dovremmo ritirarci tutti”. L’a.d. della Juventus prosegue parlando di Martin Caceres, messo fuori rosa dopo l’incidente automobilistico che lo ha coinvolto. “Chi sbaglia è giusto che paghi, la società deve dare un segnale anche alla squadra”. Argomenti champions league juventus fc massimiliano allegri Leggi i commenti I commenti dei lettori 
Dopo qualche mese di sensato silenzio sulle faccende serie, Carlo Tavecchio è tornato vittima della tentazione: parlare di faccende serie. Che lo faccia per piacere o per dovere, per narcisismo o per ruolo non è dato sapere. Si sa, invece, quanto ha dichiarato all'agenzia Ansa che lo intervistava a proposito dell'inchiesta sulla gestione dei diritti tv del calcio, aperta dalla procura di Milano: "Noi come Federcalcio siamo rispettosi dell'Autorità e dell'Antitrust, ma intervenire sull'unica fonte di denaro nel nostro calcio sarebbe come crearsi in casa il problema più importante". Non bastasse a rendere l'idea, Tavecchio ha poi concluso a modo suo, sagacemente: "Inutile girarci intorno: se viene a mancare il miliardo e duecentomila euro proveniente dai diritti tv qui salta il banco". Come possa il presidente di una federazione sportiva, finanziata anche con soldi pubblici, lasciarsi andare a un messaggio del genere è facilmente spiegabile con il personaggio Tavecchio e i suoi robusti precedenti in materia di gaffistica, l'unica scienza in cui davvero si è sempre dimostrato il numero 1. Ma se si perde un minuto a riflettere sulle sue parole  -  non smentite e dunque da considerare come ufficiali  -  su una materia così delicata come un'inchiesta giudiziaria appena cominciata, si capisce che dietro la gaffe c'è ben altro. Nessuno sa cosa abbiano in mano i magistrati milanesi, innescati forse dall'istruttoria con cui l'Antitrust ha scoperchiato il problema delle troppe ombre che da anni affliggono la materia calcio e tv, tra sospetti di posizioni dominanti e cartelli illeciti nella spartizione della torta. Non lo sa neppure Tavecchio, naturalmente, che però è preoccupato solo da una cosa: che le indagini scoprano qualcosa che possa far venire meno i soldi. Il presidente non è dunque turbato dalla possibile illegalità, l'ennesima, che avrebbe inquinato lo sport che governa. Teme piuttosto che facendola venire alla luce i magistrati rompano il giocattolo. Facciano saltare il banco, dice, come in una roulette dove al verde resterebbero i club che hanno puntato tutte le fiches al tavolo sbagliato. Il cuore del pensiero del presidente è tutto in quell'avversativo, il "ma" con cui raccorda il dovuto rispetto "per l'Autorità" e il giudizio sul suo operato: se toccano i diritti tv ci rovinano, anzi, "creano in casa" i presupposti della rovina. Come se un magistrato, di fronte all'ipotesi di un reato, possa porsi il problema di cosa succederà quando scoprirà i delinquenti. Tavecchio, invece, si pone quel problema, e solo quello. Di come vengano spartiti quei mille e duecento milioni di euro, di chi abbia favorito l'ascesa irresistibile di operatori e mediatori, di come si siano comportati i grandi club, di chi e come abbia guadagnato cifre enormi sui contratti, del rispetto delle regole civili e penali, a Tavecchio evidentemente importa poco. "Oh, qui salta tutto", dice l'uomo che promette di riformare il pallone. Forse pensando: oh, ma non è stavolta salto pure io? Argomenti tempo scaduto 
Un testamento, ancora misterioso, lasciato da Carol Rama nel 1998 nella sua casa di via Napione. E una successione ereditaria che, se quel documento fosse valido, potrebbe toccare le persone più importanti nella vita dell'artista. Carol Rama ha dipinto fino al 2005. Nata nel 1918, ha cominciato con i primi acquerelli a vent'anni, ed è pensabile che esistano almeno mille sue opere, dai piccoli foglietti con i quali ringraziava o omaggiava generosamente gli amici, dagli ospiti di una serata ai medici che la curavano nonostante il suo disinteresse per la salute, alle grandi tele fabbricate con la gomma. E le quotazioni sono già salite anche negli ultimi anni, alla vigilia della morte dell'artista, da quando due anni fa si è iniziato a lavorare alla mostra, esposta a Barcellona, ora a Parigi e nei mesi successivi a Helsinki, Dublino e Torino, curata da Anne Dressen. Si parte dai 5.000 euro per un piccolo disegno e si arriva fino ai 250.000 delle opere più grandi, che ormai sono già entrate in diversi musei internazionali e collezioni private. Solo una quarantina di opere sono rimaste di proprietà della pittrice, insieme ai molti reperti della sua casa-studio, compreso il lenzuolo sul quale fece imprimere la pianta dei piedi a molti artisti ospiti. E nella casa, diventata una sorta di rifugio-museo, sono custodite diverse opere di Man Ray, grande amico di Carol, oggetti d'arte primitiva della collezione di Carlo Monzino, le polaroid che la ritraggono insieme allo stesso Man Ray e a Andy Wharol, un bracciale d'avorio ricevuto da Ray che lo aveva a sua volta avuto da Paul Éluard, le foto con Liza Minelli o Pier Paolo Pasolini. Carol Rama era dal 2006 sotto la custodia di un tutore, l'avvocato Michele Carpano, al quale era stata affidata dal giudice, che nell'occasione aveva anche sentito uno dei suoi due cugini, quello rimasto in Italia. Oltre all'attenta custodia legale, c'erano le amicizie personali e artistiche più attente, tra le quali quella della critica d'arte Cristina Mundici, che già da un anno lavora a un catalogo ragionato dell'opera: "Penso che ce ne vorranno altri due per completare l'impresa". Ma intanto la generosità e l'indifferenza di Carol Rama ai temi del mercato sono noti a tutti. Era in grado di regalare decine e decine di opere agli amici del momento. Dal 1990 in poi, basandosi su un'idea di Paolo Fossati, Carol Rama produsse anche moltissime incisioni e diverse opere uniche sollecitate dagli amici, e spesso dipinte su fogli già disegnati, come gli studi di macchinari. Che ora sono diventate un piccolo tesoretto per chi le abbia conservate. Ma agli amici e ai critici più vicini come la Mundici interessa soprattutto che l'opera e il personaggio di Carol Rama possano essere tramandati, anche attraverso l'idea di un piccolo museo nella sua casa, dove l'artista aveva, per altro, sempre vissuto in affitto. Una casa-rifugio, si diceva, colma di ogni ricordo e di ogni oggetto personale, delle tante cose che normalmente non si mostrano, proprio come accadeva in molte delle sue opere, comprese quelle confezionate con denti veri e siringhe. "Carolrama Coralrama Claromara Arolcarma Coralroma Ormalacra Carmarola... Carolrama. Femme de sept visages vue par Man Ray" potrebbe dunque avere un suo spazio intimo di memoria, in attesa che la grande mostra internazionale a lei dedicata arrivi a Torino. "Sono troppo incazzata di essere stata scoperta a 80 anni!" usava dire dopo la prima grande mostra allo Stedelijk Museum di Amsterdam. Sarà il testamento, comunque, a ricordare gli affetti di una donna geniale e trasgressiva. 

