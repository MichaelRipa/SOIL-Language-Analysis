C’è una signora americana, una ragazza di sessant’anni, seduta in un Coro barocco, i capelli lunghi grigi, il volto bello e affilato, l’espressione piena di energia e scaltrezza. Sembra una diva, ma della East Coast statunitense. È un’artista dal forte carisma. Si trova ad Alba, capitale delle Langhe, e in questi mesi anche del Tartufo. Nella centrale via Vittorio Emanuele II, al numero 19. Dove ci sono il chiostro e la chiesa di Maria Maddalena, con il suo Coro ligneo austero e raccolto. Qui è in programma una piccola mostra con tre gradi sculture intitolata, appunto, “Maria Maddalena nel Coro della chiesa di Maria Maddalena”. Organizzata dalla famiglia Ceretto, i signori del vino innamorati dell’arte contemporanea, si inaugura giovedì 24 settembre e rimane allestita fino all’8 novembre. E Maria Maddalena, viene da dire che sia lei in carne e ossa, la signora americana seduta nel Coro, Kiki Smith, una delle artiste internazionali più ammirate e amate. Nata in Germania, a Norimberga, nel 1945, cresciuta in New Jersey, padre artista, scultore, madre attrice e cantante d’opera, amica di Tennessee Williams, Kiki Smith da quarant’anni vive a New York. La sua casa-studio su tre piani nel Lower East Side è un laboratorio di fantasie. Un luogo dove si rielaborano smacchi, crudezze, erotismo, speranze e si trasformano in sculture disegni, arazzi installazioni collage e, negli ultimi anni, anche fotografie. È una casa un po’ fuori dal tempo, ma non dal mondo. Sarebbe molto piaciuta a Virginia Woolf. Nel grande open space al piano di mezzo abitano, fra la cucina e il televisore, tutte le mitologie di un’artista che dice: “Credo nell’arte come una possibilità di auto-rappresentarci, di rappresentare le nostre esperienze umane. A volte creo immagini dure, ma sono tentativi di sopravvivenza”. Kiki ha sempre lavorato sulla figura femminile fra carne e sogno, dolore e piacere, animalità e introspezione. Sono lavori crudi di una donna gentile e risoluta che, nello sguardo e nella mano d’artista, conserva un’inquietudine fanciulla. 
LILLE - Sarà Spagna-Lituania la finalissima dell’Europeo di Basket 2015. I baltici, che avevano eliminato l’Italia nei quarti di finale, sconfiggono a sorpresa anche la Serbia di coach Djordjevic, che fin qui aveva vinto tutti i match, con il punteggio di 67-64 al termine di un match combattutissimo fino alla sirena. LA CRONACA – Partono bene i ragazzi di coach Kazlauskas che chiudono in vantaggio 22-17 il primo quarto e volano a +10 nel corso del secondo. Le triple dei serbi non entrano, ma sale in cattedra Teodosic che guida i suoi fino al -1 (35-34), punteggio con cui le due squadre tornano negli spogliatoi per l’intervallo. COME NEL 2003 – Sale la tensione nella ripresa, dove si segna pochissimo: il terzo quarto finisce 13-9 per la Lituania, più abile nei rimbalzi, mentre negli ultimi 10′ la sfida si fa avvincente. Sul 54-53 per i baltici, una tripla di Kalnietis e un Kuzminskas praticamente perfetto guidano la Lituania verso la vittoria, anche se la Serbia non molla fino all’ultima grazie a un super canestro da 3 punti di Teodosic. Mancano 13 secondi alla fine e siamo sul 65-64: Seibutis segna un tiro libero su due dalla lunetta, dall’altra parte Bogdanovic non trova il canestro del pareggio e l’ultimo libero di Kalnietis manda in delirio i tifosi lituani. Finisce 67-64 e domenica, alle ore 19, la squadra di Kazlauskas giocherà la finalissima contro la Spagna di Scariolo. Per i baltici gioia doppia, visto che questa vittoria vale anche il pass per Rio 2016. Non è la prima volta che Spagna e Lituania si affrontano nell’ultimo atto della competizione europea: la stessa finale, infatti, si disputò nel 2003 in Svezia con la vittoria dei gialloverdi per 93-84. R. CECA AL TORNEO PREOLIMPICO – La Repubblica Ceca, dopo la sconfitta rimediata giovedì dall’Italia, ha sconfitto per 97-70 la Lettonia nella finale per il settimo posto dei campionati europei di Lille qualificandosi per uno dei tre tornei preolimpici che si disputeranno nel prossimo mese di luglio e assegneranno gli ultimi tre posti per i Giochi di Rio. A trascinare la squadra ceca ancora una volta Jan Vesely top scorer del match con 24 punti a cui ha aggiunto 6 rimbalzi.Sarà la Lituania a sfidare la Spagna di Scariolo e Gasol nella finalissima di domenica sera per il titolo di Campione d'Europa di basket. Nella semifinale giocata questa sera, i lituani, che avevano eliminato ai quarti gli azzurri, si sono imposti per 67-64 sulla Serbia, al termine di un match abbastanza equilibrato, ma che li ha visti sempre al comando. Top scorer per i finalisti Valanciunas con 15 punti, mentre nei serbi non bastano i 16 punti di Teodosic. La Serbia, alla prima sconfitta nel torneo, è attesa dalla "finalina" di consolazione contro la Francia per aggiudicare il terzo e quarto posto. Argomenti basket basket europei 2015 Leggi i commenti I commenti dei lettori 
Eazycon Venerdì 25 il Blah Blah ospita la presentazione del volume della serie “391” – che intende documentare il sottobosco musicale italiano degli anni Ottanta – dedicato al Piemonte. Due dischi con 37 brani di altrettanti gruppi o solisti nostrani dell’epoca: una panoramica avvincente che illumina gli albori della scena cittadina, destinata a fiorire poi nel decennio seguente. A rappresentarla dal vivo sono nell’occasione Tommy De Chirico e gli Eazycon. Spetta a questi ultimi, e in particolare a Carl Lee, che ne costituisce da sempre la coppia motrice insieme a Frankie Partipilo, il compito di fornirci la playlist settimanale. Art Ensemble of Chicago “Illistrum” Dal mitico Lp del 1973 “Fanfare For The Warriors”, “Illistrum” ci porta fuori dal tempo e dallo spazio nell’improvvisazione totale della musica creativa, con la poetica e la teatralità della voce recitante, in una giungla etnica di fiati e percussioni. Il lato creativo (degli Eazycon). https://www.youtube.com/watch?v=YY8fGJuXy84 Magma “De Futura” Forse il brano più bello e intrigante dei Magma, scritto dal bassista Jannick Top e uscito nel 1976 con l’album “Udu Wudu”. “De Futura” crea un forte senso d’inquietudine con i bassi incalzanti, i ritmi ossessivi e le voci e i suoni occulti del magma esoterico. Progressive rock estremo ( zeuhl ). Il lato oscuro… https://www.youtube.com/watch?v=vzyOi5XRu_g Can “Vitamin C” Gli alfieri del kraut rock con un brano tratto dall’Lp “Ege Bamyasi” del 1972. I Can sono unici nel loro minimalismo espressionista, sempre ripetitivi e ipnotici con la grande sezione ritmica e la voce dada del giapponese Damo Suzuki. Il lato minimale… https://www.youtube.com/watch?v=YmN9oHa3ZIQ Kevin Ayers “Lady Rachel” Un omaggio alla scena musicale di Canterbury con una ballata che attraverso un mix di jazz, prog e psichedelia ci conduce verso quel grande movimento musicale inglese dei primi anni Settanta: Robert Wyatt, Gong, Henry Cow... Musica che da sempre è nei miei ascolti. Interessante in “Lady Rachel” come il sax free di Lol Coxhill s’incroci con la melodia un po’ dandy cantata da Kevin Ayers. Il lato colto e melodico… https://www.youtube.com/watch?v=3Z4PX0v7Khs The Contortions “Flip Your Face” (da “No New York”) La leggendaria compilation prodotta da Brian Eno nel 1978 che ha dato il via al movimento no wave e ha ispirato – in particolare con i Contortions di James Chance – la nascita degli Eazycon nei primi anni Ottanta, insieme ad altri gruppi dell’epoca come Tuxedomoon o Residents. Il lato trasgressivo e sperimentale… https://www.youtube.com/watch?v=tGpYoMS3hws 
Doppia vittoria di giornata del team italo-argentino con i colori dello Yacht Club Costa Smeralda che vola in testa alla classifica Una giornata che rimarrà nella memoria di tutti i tifosi di quell’Azzurra che con due prove schiaccianti ha messo una seria ipoteca (se mai ce ne ce ne fosse stato il bisogno sin qui) sulle sorti del circuito e sulla Cascais Cup, evento che sta regalando delle condizioni meteo perfette (oggi si è regatato con 25 nodi d’intensità del vento) donando ai TP52 quegli ingrediente per vedere delle regate spettacolari e ricche di grandi gesti sportivi. La barca timonata da Guillermo Parada conduce la classifica con cinque punti di vantaggio su Quantum Racing che oggi ha chiuso con un quarto e un sesto posto. L’altra barca che si è distinta tra le onde pazze di Cascais è Platoon di Harm Müller-Spreer che consolida il terzo posto assoluto e lotta per il podio dell’intera stagione. Azzurra ha dimostrato di essere la squadra da battere e che è attualmente il progetto più solido delle 52 SUPER SERIES. Con le due vittorie di oggi è riuscita ad essere anche l’unica classe barca che si aggiudicherà almeno una prova nelle cinque tappe della stagione 2015 e questo la dice tutta sulla coerenza e la sua capacità di adattarsi a tutte le situazioni. Chi non ha potuto regatare oggi è stato Spookie di Steve Benjamin, barca ex leader della Cascais Cup che alla fine del primo giorno ha rotto la maggior parte delle vele, un serio problema per il team che già nella prima prova aveva dovuto sostituire la randa. Problemi anche per Sled, le condizioni “maschie” dell’Atlantico hanno messo in difficoltà i team che hanno meno esperienza a bordo di queste formula uno del mare. Lo skipper Guillermo Parada riassume così una giornata importante per Azzurra: “E’ stato un giorno molto, molto bello per noi, abbiamo fatto due regate perfette e siamo naturalmente soddisfatti e felici. Noi apprezziamo sempre le condizioni impegnative come quelle odierne, ogni volta che si presentano andiamo molto bene. Naturalmente in questa fase conclusiva della stagione dobbiamo anche stare attenti a preservare la nostra attrezzatura ed evitare danni. Oggi abbiamo messo in atto quanto ci eravamo prefissati di fare, due partenze pulite e le nostre scelte tattiche senza troppe complicazioni. Nella prima regata abbiamo girato la prima bolina secondi dietro a Provezza, poi l’equipaggio ha svolto perfettamente in oltre 25 nodi di vento il gybe set chiamato dal tattico, permettendoci così di passare in testa al gate di poppa. Dopo di che siamo semplicemente rimasti in controllo. Nella seconda prova Vasco ha fatto la giusta chiamata per la partenza sul pin, qui a Cascais normalmente devi andare a destra ma c’erano cinque o sei lunghezze di vantaggio sul pin e la nostra scelta si è dimostrata giusta, perché chi era a destra si è trovato con meno pressione ed è stato facile restare davanti. Tutto ciò è naturalmente possibile quando la barca è veloce e l’equipaggio perfetto, per cui ti puoi fidare di ciascuno e dell’affidabilità del mezzo. Questi sono gli ingredienti che fanno davvero la differenza!” Vasco Vascotto (ITA), tattico Azzurra (ITA): “Abbiamo navigato tutti al meglio e il risultato lo dimostra, questo equipaggio offre la sicurezza di poter chiamare qualsiasi manovra, come la “sandokan” con 25 nodi alla boa di bolina o altre manovre che in queste condizioni risultano pericolose. Ma i ragazzi mi permettono di navigare tranquillo, se siamo davanti so che non avrò problemi, se sono dietro potrò rimontare. Oggi abbiamo navigato pulito, quasi sempre davanti, una grande giornata, non avrebbe potuto essere migliore ma dobbiamo ancora “finire il lavoro.” Ed Reynolds (USA) manager Quantum Racing (USA): “E ‘stata una giornata dura e succede quasi ad ogni evento con tutte le barche che il giorno prima fanno grandi cose e il giorno seguente non va benissimo. Domani è un altro giorno, oggi credo che sia stato un po frustrante perché abbiamo ottenuto quello che volevamo nelle prime fasi della regata finendo non benissimo sulla linea di arrivo. Azzurra va molto forte, sono stati molto rapidi e hanno regatato bene ed in tranquillità, merito loro, stanno facendo molto bene.” Tony Rey (USA) tattico Provezza (TUR): “Abbiamo avuto una grande giornata. Onestamente se ci avessero detto che avremmo chiuso la giornata con sei punti ci avrei messo la firma. E’ una battaglia dura la fuori, oggi abbiamo perso una posizione in ogni prova ma il computo finale ci soddisfa. Abbiamo un nuovo navigatore e stiamo imparando insieme a lui alcune situazioni e fino a domenica so che possiamo migliorare. I ragazzi hanno fatto un ottimo lavoro sulla linea di partenza, di solito la nostra gestione della barca nella fase di partenza non sempre al massimo ma oggi abbiamo spinto la barca un pò di più e siamo soddisfatti, per domani speriamo in un’altra giornata con molto vento. Avere John Cutler come allenatore per noi è un valore in più, i ragazzi apprezzano molto il suo lavoro, essendo un tattico ha un approccio realistico della regata.” Markus Wieser (GER) tattico di Platoon (GER): “Per il momento posso dire che sta andando tutto bene, la barca ha una buona velocità con venti più leggeri, con vento forte subiamo un pò. La scelta di andare a destra ha pagato, anche nelle fasi iniziali posso dire che siamo andati bene. Ci sono fasi della regata in cui devi navigare in modo più conservativo e dunque cambia anche il risultato finale. E’ il primo anno su questa barca e posso dire che stiamo imparando giorno per giorno a bordo di questo TP52.” Domani ancora due regate a bastone per la Cascais Cup, che potranno essere seguite in diretta tv sul nostro sito www.52superseries.com . La gara è programmata con inizio alle 14.00 ora italiana. Leggi i commenti I commenti dei lettori 
LONDRA - Una cerimonia empatica e commovente, la storia del rugby che è cominciata qui  -  il primo novembre del 1823  -  e qui, in Inghilterra, continua con un'edizione record (dal punto di vista sportivo ed economico) della World Cup. Il discorso di benvenuto del principe Harry, poi un esordio che non ti aspetti. Perché la favoritissima Inghilterra ha penato a lungo prima di avere ragione (35-11) dei giganti delle isole Figi, che dopo un'ora hanno messo in serio imbarazzo i padroni di casa. Forti fisicamente, aggressivi, i 'pacifici' hanno denunciato l'eccessiva prudenza del XV della Rosa, che esce da questo incontro ridimensionato nelle ambizioni. Ma la rassegna mondiale chiude il 31 ottobre, c'è tutto il tempo per progredire. I primi punti mondiali -  I primi punti dei Mondiali 2015 arrivano dopo 2 minuti e 45 secondi di gioco, quando l'ovale calciato da Ford passa in mezzo ai pali figiani. Poi l'Inghilterra travolge la difesa isolana con una rolling maul da penaltouche e Peyper, l'arbitro sudafricano, assegna una meta tecnica trasformata da Ford. Raddoppio per i padroni di casa con Mike Brown, complici le tradizionali amnesie dei 'pacifici'. Che però al 26' vanno in meta con una superba corsa da mischia ordinata del mediano Matawalu: la marcatura viene trasmessa sul maxi-schermo prima della trasformazione e ci si rende conto che il numero 9 ha in realtà ha commesso un avanti una frazione di secondo prima di schiacciare l'ovale. Il susseguente raggruppamento ordinato inglese è vinto a sorpresa dai figiani, Volavola calcia alto per Nadolo che atterra in meta. L'ala sinistra poi replica su punizione ad un precedente calcio di Ford. I figiani, che guerrieri -  La ripresa comincia con un'Inghilterra ancora più modesta e prudente dei primi 40 minuti, ma graziata dall'impreciso Nadolo e da Peyper, che non rifila un meritato 'giallo' a Wood. Monumentali in difesa, aggressivi ed efficaci sui punti di incontro, solidi in mischia ordinata, i figiani prendono in mano le redini dell'incontro e dagli spalti di Twickenham comincia a levarsi qualche fischio. Lancaster ne cambia 5, ma l'inerzia ormai è quella. Nadolo 'sbanana' ancora e finalmente piazza Volavola: gli isolani a un quarto d'ora dalla fine vanno a -7. Il crescendo della Rosa -  Scossa, forse spaventata, l'Inghilterra rialza la testa. Farrell su punizione ingrassa lo scarto e il pubblico  -  più sollevato  -  intona l'ottimista "swing low, sweet chariot". Gli ospiti esagerano con i passaggi rischiosi e Watson arpiona l'ovale che al termine di una bella azione al largo viene depositato in meta da Brown. Finisce con gli inglesi in avanti e una meta  -  quella del bonus  -  assegnata a Vunipola dopo l'ennesima consultazione video. Inghilterra-Fiji 35-11 (18-8) Marcatori: 3' e 33' pt cp Ford, 12' meta tecnica Inghilterra tr. Ford, 21' meta Brown, 29' meta Nadolo, 36' cp Nadolo; 24' st pt Volavola, 27' st Farrell, 32' meta Brown tr. Farrell, 43' meta Vunipola tr. Farrell. Inghilterra: Mike Brown - Anthony Watson, Jonathan Joseph, Brad Barritt (21' st Sam Burgess), Jonny May - George Ford (21' st Owen Farrell), Ben Youngs (11' st Richard Wigglesworth) - Ben Morgan, Chris Robshaw, Tom Wood - Courtney Lawes, Geoff Parling (11' st Joe Launchbury) - Dan Cole (28' st Kieran Brookes), Tom Youngs (33' st Rob Webber), Joe Marler (11' st Mako Vunipola). Fiji: Metuisela Talebula - Waisea Nayacalevu, Vereniki Goneva, Gabiriele Lovobalavu, Nemani Nadolo - Ben Volavola, Nikola Matawalu - Sakiusa Matadigo, Akapusi Qera, Dominiko Waqaniburotu - Leone Nakarawa (20' st Peceli Yato), Api Ratuniyarawa (1' st Tavita Cavubati) - Manasa Saulo (36' st Isei Colati), Sunia Koto, Campese Ma'afu. Note: 12' pt cartellino giallo Matawalu; spettatori 80.015; man of the match: Mike Brown. Argomenti rugby rugby mondiali 2015 Leggi i commenti I commenti dei lettori 
LIVORNO – E sono tre. Il Livorno di mister Panucci batte 3-1 all’Armando Picchi il Brescia, ottenendo il terzo successo in altrettante gare e restando in testa alla classifica a punteggio pieno con 9 punti. Sorride anche il Modena di Hernan Crespo che, dopo i due ko consecutivi, supera 1-0 al Braglia la Ternana conquistando così la prima vittoria in campionato. VANTAGGIATO CAPOCANNONIERE – Eppure la partita di Livorno si era messa nei binari giusti per il Brescia, in vantaggio dopo un quarto d’ora grazie a un colpo di testa dell’ex Udinese Geijo, ben servito da Embelo. La risposta del Livorno tuttavia non si fa attendere: al 32′ arriva infatti il pareggio dei labronici con Fedato che prende palla a centrocampo, salta Venuti, quindi dai 30 metri fa partire un bolide che si insacca all’incrocio dei pali di un incolpevole Minelli. Un gol da applausi per l'1-1, punteggio con il quale termina il primo tempo. Al 24′ della ripresa padroni di casa in vantaggio. Sugli sviluppi di un corner, Geijo serve involontariamente Calabresi che tutto solo davanti alla linea di porta di testa realizza la rete del 2-1. Passano 5' e Schiavone spedisce la sfera sulla testa di Vantaggiato che anticipa Antonio Caracciolo e infila Minelli, balzando anche al comando della classifica marcatori con 4 gol. Allo scadere il centravanti amaranto potrebbe anche aumentare il suo bottino, ma trova il palo a dirgli di no. Il Livorno di Panucci si porta così a quota 9, mentre il Brescia resta fermo a 1 punto. MODENA OK, CRESPO SORRIDE – Prima di Livorno-Brescia si era giocata alle ore 19 Modena-Ternana. Allo stadio Braglia vittoria per 1-0 dei canarini. A decidere il match il gol al 41′ della ripresa messo a segno con un sinistro al volo di Agustin Olivera su assist di Belingheri. E pensare che l’uruguaiano era entrato da pochi minuti al posto di Galloppa. I padroni di casa erano rimasti in 10 uomini per l’espulsione al 55′ di Doninelli, ma le squadre sono tornate in parità numerica al 79′ per la doppia ammonizione di Valjent per aver atterrato irregolarmente Granoche diretto verso la porta. Per il Modena di Crespo sono i primi 3 punti in campionato, mentre gli umbri di Toscano restano fermi a 1 punto. Argomenti calcio serie b modena calcio livorno calcio Leggi i commenti I commenti dei lettori 

BIMBI MEF FAMILY Dalle 15.30 alle 17.30 circa al Museo Ettore Fico in via Cigna, adulti e bambini da 5 a 12 anni possono trascorrere insieme, all’interno degli spazi del museo, un intenso e divertente pomeriggio dedicato all’arte. Ingresso, visita, laboratorio e merenda con 6 euro a partecipante; info 011/852510 . GRU ADVENTURE Dalle 11 alle 20 nell’area esterna all’ingresso nord del centro commerciale Le Gru di Grugliasco si apre una nuova grandissima struttura per il divertimento dei più piccoli: il “Gru Adventure Park” powered by Mirafiori Motor Village. Il nuovo gigantesco parco avventura -  oltre 12 metri di altezza per una superficie di più di 230 metri quadrati - offrirà percorsi sospesi a differenti altezze e difficoltà, per permettere agli utenti di tutte le età di partecipare e vivere un'esperienza indimenticabile. SUPEREROI IN AREA Oggi e domani, dalle 9 alle 21, in occasione della “Festa del Cinema”, Area 12 Shopping Center organizza laboratori gratuiti di cine-fumetto in collaborazione con il Museo Nazionale del Cinema, per imparare a disegnare gli eroi dei fumetti. I partecipanti potranno inventare il loro eroe, disegnarlo e farlo vivere in un film con le tecniche di animazione bidimensionale, grazie alla guida di esperti del Museo Nazionale del Cinema e della fumettista Paola Cannatella. L’ INVENTASUONI Dalle 16 alla libreria Belgravia in via Vicoforte 14/d si tiene il laboratorio musicale e cinematografico a cura di Enrica Cavallo e Nadia Melano “L’inventasuoni”. Ai bambini è proposta una storia raccontata con una scatola luminosa in cui le immagini sono lavorate con effetto fronte-retro. Il susseguirsi della storia propone figure che svelano, volta per volta, elementi nascosti che completano il racconto. Info 011/3852921 e 347/5977883 . INCONTRI & EVENTI 35 DONNE PER LA VILLA Il volume con la cura editoriale di Paola Gribaudo e il coordinamento organizzativo di Sandra Freguglia “Insieme per Villa della Regina. Trentacinque donne per una buona causa” (a cura dell'omonima associazione nata nel 2010 per raccogliere fondi a sostegno della Villa della Regina), sarà presentato alle 18 in strada Santa Margherita 79. Prenotazione obbligatoria; info 011/5627396 . PLAYGROUNDI ARBARELLO Si inaugura alle 16 in piazza Arbarello, il nuovo playground di streetbasket, nato dal progetto di una madre di adolescenti, un uomo con la passione del basket con un po' di amici e oltre trecento cittadini che hanno firmato le petizione per promuovere l’iniziativa. In programma la partecipazione delle istituzioni e la presentazione della squadra femminile di basket PMS Fixi Piramis di serie A1. DIVERSO DA CHI? Nell’ambito della festa nazionale di Left Wing, alla casa dell’Ambiente di corso Moncalieri 18, alle 16.30 si svolge il dibattito “Diverso da chi. I diritti civili non sono i diritti degli altri: una nuova legge per le coppie Lgbt”: partecipano Anna Rossomando, Aurelio Mancuso, Andrea Baldini, Alessandro Battaglia e Magda Zanoni. Alle 19 Matteo Orfini, Debora Serracchiani e Simona Bonafé, moderati da Paolo Griseri, affronteranno il tema “Vento di Primavera. Le sfide del Pd: combattere la povertà, far crescere l’occupazione, rinnovare le istituzioni”. DISCRIMINAZIONE FEMMINILE La festa “Di parte” prosegue in via Asti 22 negli spazi dell’ex caserma. Alle 21 è in programma l’incontro “Ambiti e linguaggi che discriminano le donne”. Ne discuteranno Michela Quagliano (giurista), Chiara Ricci (web art director) e Bia Sarasini (giornalista e saggista) coordinate dalla scrittrice e giornalista Valeria Palumbo. L’ALIMENTAZIONE VEGANA Alle 18.30 nella sede LAV di via Balme 11/c si parla di “Alimentazione vegana: una scelta salutEtica” con Paola Palesa, medico chirurgo specializzato in ostetricia e ginecologia, omeopata e con la partecipazione di Giuseppe Arena, atleta bodybuilder e personal trainer. A seguire, aperiveg; l'intero ricavato sarà devoluto in favore dell'associazione Vivi gli Animali onlus. Info 011/746392 . TORINO E LA GRANDE GUERRA Si apre oggi al pubblico nelle sale di via Accademia delle Scienze 5, la mostra “Torino e la Grande guerra 1915-1918” organizzata dal Museo Nazionale del Risorgimento Italiano di Torino in collaborazione con l'Archivio Sorico della Città di Torino, e che rimarrà visitabile fino al 22 maggio 2016. STUPINGI GUSTOSA Alle 14.30 e alle 16 alla Palazzina di Caccia di Stupinigi, alle sarà possibile visitare le cucine reali nel corso di una visita guidata dedicata alla storia e alla cultura del cibo: si parlerà della vita di corte e delle reali cacce che si svolgevano nel parco ma anche dei ricettari antichi e del gusto per l'esotico tanto diffuso nel Sette e Ottocento. DESTNAZIONE ALTROVE Ancora oggi e domani al Museo d’Arte Orientale in via San Domenico 11 si svolge la manifestazione “Destinazione altrove” tra incontri, performance, visite e proiezioni sul viaggio e i viaggiatori. Alle 21 reading poesie di Nizar Qabbani di Maroua El Ghorfi con accompagnamento del liutista Helmi Mhadhbi. Costo 7 euro comprensivo di ingresso e attività. TUTTI AL BORGO! Dalle 15 alle 24 tra le storiche vie di Borgo Nuovo (nel quadrilatero compreso tra via Dei Mille, corso Cairoli, corso Vittorio Emanuele II e via Carlo Alberto) i negozi diventano gallerie d’arte, i cortili e il sagrato della chiesa di San Massimo un teatro per le performance degli studenti del Conservatorio nell’ambito della manifestazione “Tutti a Borgo!”. Ottanta le attività coinvolte, venti gli artisti che espongono le loro opere in altrettanti negozi trasformati per l’occasione in gallerie d’arte, tre le performance degli studenti del Conservatorio Giuseppe Verdi nei cortili di via San Francesco da Paola 33 e via Della Rocca 41/c, sul sagrato della Chiesa di San Massimo e all’interno della stessa, per un concerto unico che avrà come protagonista il monumentale organo costruito nel 1884. MUSICA TUTTE LE NOTE DI MITO Per “MiTo”, alle 16 alla Chiesa di San Filippo, di Nicolò Jommelli “Requiem”, “Veni Creator Spiritus” e “Te Deum” con Coro e orchestra dell’Accademia del Santo Spirito diretti da Kay Johannsen e Pietro Mussino. Alle 17 al Parco della Tesoriera musiche di Susato, Gervaise, Praetorius, Gabrieli, Schein con l’ensemble di ottoni Venti sonori del Conservatorio Verdi diretto da Francesca Odling. Alle 21 al Cap 10100 “Sonno fortunato” in “Canti popolari piemontesi”. EMANUELE CISI QUARTET Alle 21, con ingresso libero, al Jazz Club Torino in piazzale Fusi, si tiene il concerto dell’Emanuele Cisi Quartet featuring Bjorn Solli. A seguire, “Jazz Dance Club” con dj Margiotta. JULIE BYRNE LIVE Alle 21, la sala grande de Il Circolo dei Lettori di via Bogino 9 ospita il concerto della cantautrice folk Julie Byrne, la hobo di Buffalo. Presenta il suo disco d’esordio “Rooms With Walls And Windows”, settimo nella classifica dei migliori album del 2014 stilata dalla rivista “Mojo”. Ad accompagnare la sensibilità minimalista della voce della Byrne, tastiera e suoni onirici a fare da trama al sublime ordito. Introdurrà il concerto una breve chiacchierata con l’artista al fine di cogliere le esperienze più significative del suo trascorso, a partire da quella preziosa eredità musicale ricevuta dal padre. Ingresso 10 euro; prenotazione consigliata: 333/6395831 . INTI-ILLIMANI PER CIFA La musica, l’arte e i diritti dei bambini animeranno la serata a Santena, con il concerto degli originali Inti-Illimani Historico. Una delle più interessanti realtà musicali che ha regalato l’America Latina, con quasi 50 anni di vita, la band ha vissuto un percorso musicale che li ha resi un riferimento di prima importanza in tutto il mondo. Il ricavato della prevendita dei biglietti sarà devoluto al Cifa. Appuntamento allo stadio per aiutare i bambini che loro malgrado si ritrovano a vivere situazioni di disagio e di difficoltà. Durante l’attesissimo concerto sul palcoscenico sarà realizzata un’opera murale su pannelli dall’artista Eduardo Carrasco. Il capolavoro sarà donato ancora a Cifa e poi messo all’asta per raccogliere fondi per sostenere in particolare il progetto dell’Ong portato avanti in Etiopia “Tutte a scuola!”. Il costo dei biglietti è di 15 euro (più 2 della prevendita) e i tagliandi sono disponibili alla sede torinese del Cifa, in via Ugo Foscolo 3. Per avere maggiori informazioni è possibile contattare lo 011/6502215 , scrivere a info@cifaong.it CANTANTESSA CARMEN La rassegna musicale “Ritmika 2015” presenta il concerto di Carmen Consoli, alle 22 al 45° NORD in via Postiglione 1 a Moncalieri. Ingresso libero PABLO E IL MARE LIVE Ritorna in concerto Pablo e Il Mare: dalle 21 a Cascina Roccafranca in via Rubino 45, il progetto cantautorale piemontese presenterà il suo ultimo lavoro “Respiro”, uscito a maggio per l'etichetta Libellula e già ottimamente accolto da tutta la critica. Ingresso gratuito. VACCA E L’ULTIMO TANGO Alle 17.30 alla Feltrinelli Express della stazione di Porta Nuova, incontro con Vacca in occasione dell'uscita dell'album “L'ultimo Tango”, a due anni e mezzo di distanza da “Pazienza” il disco che ne ha segnato la definitiva consacrazione come l’artista più eclettico della scena urban nostrana. Acquistando il cd alla Feltrinelli Express si ritira il pass che dà accesso al firmacopie. Info 011/5620830 . VARVARA FESTIVAL 2015 Ancora oggi e domani il Cap10100 di corso Moncalieri 18 ospita il “Varvara festival”. Dalle 22 "Buia Era La Notte": una serata  dedicata ai suoni industriali e oscuri con William Bennett Aka Cut Hands (Uk) Live, Ancient Methods (Uk) Live, Violet Poison (It) Live, Boston 168 (It) Live, Fukte (It) Live, Marc Ash (It) Dj Set, Ob-Mag (Wag) Dj Set. BOMBINO CONCERTO RINVIATO Il concerto di Bombino in programma ieri sera è rinviato poiché il volo dell’artista previsto ieri sera in partenza da Niamey alle 23.55 con la compagnia AirFrance è stato cancellato. Purtroppo a causa del colpo di stato in Burkina Faso nelle ultime ore si sono registrate parecchie cancellazioni di voli provenienti dall’Africa e non è stato possibile riprogrammare la partenza dell'artista per arrivare in tempo utile alla realizzazione del concerto previsto per questa sera. Il concerto sarà recuperato domani alle 22 all'Ex Foro Boario in piazza del Mercato a Moncalieri. THE BOOGIE WOOGIE SHOW Oggi e domani in piazza del Popolo ad Avigliana sono previsti stand tematici, mezzi d'epoca, tatuaggi, artisti di strada e irresistibili balletti per una salto al tempo del boogie woogie. Gli stand si aprono alle 14, inaugurando il “Pomeriggio Fifty”, con un dj set a tema, l'animazione, il workshop a cura del corpo di ballo della scuola “La Flaca”. Alle 21 si apre la “Serata Varietà”, presentata da Rossana Piccione e dalle Drag Queen Antonella Credici e Jasmin Johns. Il corpo di ballo La Flaca porterà sulla scena le musiche e i balletti di Grease al quale seguirà lo spettacolo “Burlesque” by Lady Arabesque. Info 335/8127137 . TEATRO, DANZA, CIRCO TORINODANZA IMPROMPTUS Alle 21 al Teatro Regio va in scena per “TorinoDanza”, lo spettacolo “Impromptus” di Sasha Waltz, su musica Franz Schubert. Danza e coreografia a cura di Clémentine Deluy, Luc Dunberry, Michal Mualem, Orlando Rodriguez,  Xuan Shi, Claudia de Serpa Soares, Niannian Zhou con al pianoforte Cristina Marton. Info 011/5169555 . LA DANZA IN UN MINUTO Come presentare e raccontare in modo accattivante le performing art sui media? Alle 10 al Centro di Produzione Rai di via Verdi (sala Samuel Beckett), Cristiana Candellero e Lucia De Rienzo, direttrici artistiche del contest “La danza in 1 minuto” interverranno al workshop aperto al pubblico dal titolo “Raccontare le Performing Arts (danza, arte, musica)” nell'ambito del “Prix Italia”. Saranno presentati i video vincitori del contest promosso da Coorpi - Coordinamento Danza Piemonte. THE VERTIGO LIVING CIRCUS Prosegue la seconda edizione del “Festival diffuso di arti circensi Living Circus”. Oggi al Castello di Rivoli andranno in scena due momenti di spettacolo differenti: alle 18 nel piazzale esterno del Castello i Nanirossi e McFois saranno protagonisti di “R4 Fuga per la libertà”; alle 19 all’interno del castello (Sala 18, secondo piano) la compagnia blucinQue proporrà un estratto dello spettacolo “VertigoSuite#4” diretto da Caterina Mochi Sismondi e coprodotto da Cirko Vertigo. Cambiamento. Ingresso libero. PORTE APERTE ALLA FLIC Una giornata aperta a tutti con sport, circo, spettacoli e cultura nella società sportiva più antica d’Italia: la Reale Società Ginnastica di Torino e FLIC Scuola di Circo in via Magenta 11, che propone dalle 10 alle 18 spettacoli durante la giornata con atleti e artisti circensi. Ingresso gratuito. AL VIA PIEMONTE IN SCENA Si apre con la messa in scena della commedia musicale di Garinei e Giovannini “Aggiungi un posto a tavola” al Teatro Erba di corso Moncalieri 241, l’edizione 2015/2016 di “Piemonte in scena”: alle 21 di oggi e alle 16 di domani. IL RISO CHE FA FESTA È ricco il cast di un grande evento che per oltre sei ore andrà in scena a Il Buon Riso di Torino, nella storica azienda in via Passo Buole 169. Dalle 17 nel cortile sarà presentato il nuovo ricettario d'autore a base di riso che l’azienda ha curato per la nuova stagione alla presenza (ai fornelli!) di Stefano Paganini, lo chef che ha ideato queste ricette. Unitamente le Trobairitz saranno protagoniste con Renzo Sicco raccontando il cd “Senza mai levar la schiena”, prodotto da Assemblea Teatro. A seguire un concerto di Daniele Li Bassi e lo spettacolo teatrale “Riso, vino e cioccolato”. CINEMA CINEMA CORTO & FIENO La sesta edizione del “Festival del Cinema Rurale Corto e Fieno 2015” si terrà ancora oggi e domani nei comuni di Ameno, Omegna e Miasino, sul Lago d’Orta. Alle 15 nella Chiesa di San Bernardino ad Ameno “Sczaslivye liudzi (Lucky People)” di Victor Asliuk, “Hijos de la tierra (Earth’s Children)” di Diego Sarmiento, “L’I?le Noire” di Nino Christen, “The Right Way” di Emilio Yebra Garci?a, “Il bacio” e “Bionde naturali” di Francesco Lillo. A seguire merenda in giardino con degustazioni TUTTO SU SAM Doppia proiezione nella sala tre del cinema Massimo in via Verdi 18 per la rassegna “Il ribelle di Hollywood. Tutti i film di Sam Peckinpah” composta dai quattordici film diretti dal regista statunitense tra il 1961 e il 1983. Alle 15.45 “Il mucchio selvaggio (The Wild Bunch)” del 1969; alle 18.30 “La ballata di Cable Hogue (The Ballad of Cable Hogue)” del 1970. IL LIMITE DI SCHILLACI Ultimo appuntamento della rassegna “Un’estate al cinema”: alle 21.30 a Cascina Roccafranca in via Rubino 45 so proietta, con ingresso libero, la pellicola “Il limite” di Rossella Schillaci: la visione sarà preceduta da un workshop condotto dalla regista e curato dall'AMNC e dall'Associazione Antropocosmos. Per info e iscrizioni: info@amnc.it NUOVI CORSI AIACE È online l’elenco dei nuovi corse Aiace di galleria Subalpina 30: “Introduzione alla visione cinematografica”, “Estetiche della politica e immagini della società”, “L'araba fenice. Il cinema americano degli anni Settanta”, “L'immagine filosofica. I film come forma del pensiero: Moretti, Bellocchio, Martone, Sorrentino e Garrone a confronto”, “Serial Lovers Vol. 3”, “Gli imperdibili. Autori e tendenze dell'ultima stagione”, “La spia che noi amiamo. Viaggio nel mondo di 007” e “Storie di città. Visioni urbane del quotidiano nel cinema sovietico degli anni 20 e del disgelo”. Iscrizioni sul sito da lunedì 21 settembre. Info 011/538962 e 5067525. CINEMA CATALANO Ancora oggi al Cinema Classico in piazza Vittorio Veneto 5 si tiene la rassegna “Cinema Catalano in Mostra” organizzata dall’Institut Ramon Llull e da Exit media: alle 19 “Murieron por encima de sus posibilidades” e alle 21 “El somni”. Info 380/5908856 . Argomenti museo nazionale del cinema libreria belgravia carmen consoli inti-illimani 
Piace perché «le sue casette colorate sono a picco sul mare», «la macchina non serve» e «ci sono ottimi ristoranti» con pesce e vino sciacchetrà. Ma soprattutto perché e romantica, e al tramonto il paesaggio leva davvero il respiro. Riomaggiore è stata premiata dalla rete sul portale PaesiOnLine, leader nel settore del turismo: grazie ai giudizi dei visitatori la più orientale delle Cinque Terre è entrata a far parte delle località top rated nella categoria “sole e mare”. «Il premio ricevuto onora il nostro territorio, i nostri paesi, le nostre terrazze secolari, i nostri sentieri che conducono alla visione di scorci di rara bellezza», esulta l’assessore Luciano Capellini, riconoscente verso le generazioni precedenti che per dedicarsi all’agricoltura hanno modellato il paesaggio. «Proteggerlo è nostro compito. Così come abbellire ancora i borghi e garantire i servizi necessari». Il riconoscimento è arrivato grazie al PlacesRank, un sistema di calcolo elaborato da PaesiOnLine in collaborazione con il CISET, Centro Internazionale di Studi sull'Economia Turistica. L’analisi viene effettuata in base alle recensioni e ai commenti degli iscritti al portale che abbiano visitato la  località; i dati vengono dunque incrociati con altre variabili relative al territorio. Tra le attrazioni locali più amate dagli utenti c’è la Via Dell'Amore, la passeggiata sul mare che collega Riomaggiore a Manarola. E la passione per l’atmosfera romantica di Riomaggiore non arriva a caso: la maggior parte degli utenti che ha recensito il borgo – il 33 per cento - è arrivata per una vacanza di coppia. Argomenti liguria riomaggiore turismo online 
