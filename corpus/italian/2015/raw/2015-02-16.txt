ALBA. Bruno Ceretto, 78 anni, uno dei simboli della rinascita della Langa. "Il signor Michele per noi è stato un esempio". Non bisogna insistere molto per strappare Ceretto alla pur amatissima partita di tarocchi e raccontare i ricordi legati al patron della Ferrero. Signor Ceretto che cosa ha rappresentato Michele Ferrero per questo territorio? "Tantissimo. È stato lui a trasformare Alba da città agricola a polo industriale. E ha saputo farlo puntando sui prodotti di questa parte del Piemonte, organizzando il lavoro in modo che i suoi operai potessero continuare a coltivare le loro vigne e i loro campi". Qual è il suo primo ricordo del signor Michele? "Mi è rimasto impresso un episodio accaduto il giorno del mio matrimonio. Ho sposato una torinese e il pranzo lo abbiamo fatto davanti a Porta Nuova, nel ristorante di Ferrero che si trovava di fronte alla stazione. Era il 1947 e per noi Ferrero era già un nome importante. Ci avevano preparato il tavolo al primo piano. Salendo le scale l'ho visto che pranzava assieme alla moglie a pianterreno. Mi sono avvicinato per salutarlo. E gli ho chiesto: "Come si fa a diventare Michele Ferrero?". Lui mi ha sorriso: "Per diventare Michele Ferrero bisogna accumulare il maggior numero di crediti possibile e non avere debiti con nessuno"". E lei ha seguito il consiglio? "Certo. E aveva ragione. Per questo dico che Michele Ferrero ha fatto molto bene alla città di Alba. Non solo per le tante opere sociali, per le iniziative della Fondazione. Ma anche per l'esempio di imprenditorialità che ha saputo trasmettere". Quali sono le caratteristiche dell'imprenditore albese? "Noi langhetti abbiamo la scommessa nel sangue. La voglia di buttarci nelle imprese, il coraggio di prendere il prodotto e provare ad andare a venderlo in giro per il mondo. L'ho fatto anch'io. Un giorno ho preso la mia sacca di bottiglie e sono partito per provare a venderle ". Con storie come queste le Langhe e il Roero sono passate dalla povertà alla ricchezza? "Andiamoci piano. Il Roero ha cominciato molto dopo. La valorizzazione dell'Arneis è di vent'anni fa... Parlando seriamente, è vero che Alba è sempre stata in quest'area una zona particolare, che sperimentava prima degli altri". Che cosa rimane di questa esperienza dopo la morte di Michele Ferrero? "Lui è stato un personaggio molto importante. Ma quel che ci rassicura è che ha lasciato l'azienda in buone mani. In questi ultimi quattro anni, dopo la morte improvvisa di Pietro, Giovanni è diventato il principale motore dell'azienda. E ha saputo farla crescere ancora di più, mi sembra che da questo punto di vista Alba possa stare tranquilla. Nonostante i gravi lutti di questi ultimi anni". Sarà presente mercoledì ai funerali? "Purtroppo no. Saluterò la famiglia in un'altra occasione e andrò a trovare il signor Michele al cimitero. Ma sto per partire per un viaggio di lavoro". Un viaggio di lavoro? Alla sua età? "Può sembrare strano ma non è così. Oggi ho settantotto anni. Ho deciso che smetterò di lavorare a ottanta. Ho ancora due anni davanti a me. Ho deciso di impegnarli andando in giro per il mondo a trovare i tanti clienti che ho avuto in questi cinquant'anni di lavoro. Li vado a salutare uno per uno. Così la prossima settimana ho in calendario il viaggio in Sicilia, dove ho parecchie persone da salutare ". Allora buon viaggio. Torna alla sua partita a tarocchi? "Certo. Sa, alla mia età è uno dei pochi sport che ci sono rimasti. Quando sono a casa ci troviamo due volte alla settimana. Non ci sforziamo troppo... " Argomenti interviste torino bruno ceretto 
"SONO completamente d'accordo con l'intervento di Piero Fassino" pubblicato ieri da Repubblica, dice Antonella Parigi, l'assessore regionale alla cultura della Regione. Assessore Parigi, piena sintonia dunque con le osservazioni del sindaco? "Assolutamente. Tutti noi crediamo fortemente nella cultura come motore di sviluppo. Tanto è vero che, pur con un bilancio disastrato all'interno del quale ci sono anche capitoli di spesa di primaria importanza come l'assistenza ai malati non autosufficienti, abbiamo fatto il massimo sforzo per ridurre i tagli al minimo. Peraltro vorrei ricordare che anche il Comune a fine anno taglia 200 mila euro qui o 200mila euro là. O propone immobili al posto dei pagamenti. Ognuno ha i suoi problemi, ma la centralità della cultura è un valore in cui crediamo tutti". Nella giunta regionale il principio è condiviso da tutti? "Credo e spero proprio di sì. Alla fine, dopo tutti gli annunci apocalittici di questi giorni abbiamo una certezza: i milioni che ancora mancano nel bilancio non saranno chiesti alla cultura. Che ha già fatto uno sforzo autonomo per ridurre. Alla fine chiuderemo con un taglio percepito del 10, massimo 15 per cento". Cosa intende per "taglio percepito". Ne esiste uno "reale" e quello "percepito"? "Il taglio percepito è una riduzione di cui avranno modo di accorgersi gli operatori e gli enti culturali. Il resto sono razionalizzazioni che si possono fare senza che ci sia un effetto su chi fa cultura. Peraltro, come ha spiegato il vicepresidente Reschigna, non si possono fare confronti con i budget del 2014. Lì dentro c'erano anche debiti che si trascinavano ogni anno. Noi li azzeriamo fino alla fine del 2013. Aggiungo che anche noi stiamo studiando delle contro-misure per compensare le riduzioni, ad esempio facendo nascere un'agenzia di servizi. Magari riduciamo un po' i contributi ma forniamo assistenza per realizzare attività a prezzi contenuti". Ora che sappiamo che le risorse a disposizione della cultura piemontese oscilleranno attorno ai 40 milioni di euro, ci può dire dove taglierà? "Come dico da tempo faremo delle scelte". Con quali criteri? "Sono ancora una volta d'accordo con Fassino. Cercheremo di fare più cose con le stesse risorse, anche qualcuna in meno. E i privati sono importanti. In secondo luogo si decide sulla base della qualità dell'offerta. Ci saranno progetti da valorizzare. Una politica del tutto opposta a quella portata avanti da anni con il sistema dei contributi a "pioggia". Se vogliamo cambiare un po' questo Paese e anche questa Regione siamo chiamati a renderci conto che il principio del "si è sempre fatto così" non è più sostenibile. Spero che tutti gli assessori condividano questa idea". Quando sarà in grado di dire cosa sarà ancora finanziato? "Entro fine febbraio avremo le risposte definitive che devono tenere conto di tutti gli equilibri di tutti i settori. Entro marzo le scelte saranno fatte". Non pensa che anche in ambito culturale per molto tempo siano stati commessi degli errori? "L'ho detto anche sabato in giunta. È assurdo e ridicolo che ci sia qualcuno pronto a teorizzare che il dissesto attuale è colpa degli sprechi della cultura. Allo stesso tempo ognuno faccia la sua parte. Cultura compresa" Argomenti interviste politica interviste torino antonella parigi 
UNA delle domande obbligate da fare a un artista  prima di uno spettacolo è: "Che concerto farà stasera?". E spesso la  risposta è: "Non so, improvviserò". Falso, di solito, perché una  scaletta di massima esiste quasi sempre. Ma in rari casi è vero. Come  per Stefano Bollani, che davvero non ha la minima idea di quel che  suonerà agli Arcimboldi oggi. C'è da credergli, lui è così: prende uno  spunto e va per la sua strada, bianca e nera come i tasti del suo  Fazioli gran coda F278, arrivando chissà dove. Bollani, che concerto ascolteremo stasera? "Non so, improvviserò. Davvero. Il 95% lo decido al momento. Sono contro il cibo precotto, va cucinato dal vivo". Ci parli almeno di quel 5 per cento. "Qualcosa di Frank Zappa di sicuro. Di recente gli ho dedicato un disco. Senza la presunzione di paragonarmi a lui, anch'io metto improvvisazione e generosità nei concerti e nei dischi. Lui già shakerava la musica, io shakererò lui, verrà fuori un frullato clamoroso. Frank in ogni brano forniva una ventina di spunti musicali, io ne sceglierò qualcuno. In genere non amo i monumenti alla musica, le riproduzioni pari pari degli spartiti. Figuriamoci uno così, che va toccato e ritoccato esattamente come faceva lui. Davanti ai monumenti tifo per i piccioni ". Quanto conta, al momento, il luogo in cui si esibisce? "Parecchio. Anche se sono a mio agio su qualunque palco, tranne quello della Scala". Addirittura? "Quando ho suonato lì con Chailly mi sono annoiato a morte. Non per colpa di Riccardo: il posto è troppo pretenzioso, pomposo. Per carità, massimo rispetto per la musica classica e per quel teatro. Ma lì non ci stava bene uno come me. E poi mi ero dovuto vestire elegante, cosa che non sopporto. Sono contro le istituzioni musicali, o meglio cerco di starmene alla larga". Però in tv a spiegare la musica c'è stato. "E ci tornerò, spero entro fine anno. La formula e il titolo saranno diversi, ma sono ancora da stabilire. L'idea che il programma venga mostrato nelle scuole un po' mi inquieta, mi sento un'imposizione, come I promessi sposi e La divina commedia ". Lei ha verve e talento, la paragonano a Lelio Luttazzi. "Gran complimento, ma se mi proponessero una prima serata su Raiuno mi sentirei vecchio. Non rimpiango di non essere vissuto in un'altra epoca. A parte il fatto che così mi sarei evitato i talent show, perché la competizione nella musica non va incoraggiata: è bella tutta". Torniamo a stasera. Qualcosa la farà scegliere al pubblico? "Sì, soprattutto i bis. Come i dj con le dediche. E regalerò un po' di parodie dei cantautori, che nonfacciospesso, come Copacabana allaPaolo Conte, Hai mai letto Kundera allaBattiato, Hel-lo Mafalda alla Bongusto'. Argomenti interviste milano interviste spettacoli stefano bollani 
"C'È QUALCOSA che è anche peggio dell'idea di un baratto tra la legge per il voto elettronico e quella per i referendum: ci sono un po' di malumori tra i consiglieri della maggioranza, quindi Roberto Maroni dovrà porre la fiducia per blindare il provvedimento. Tradotto: chiunque voti a favore di quel finto referendum autonomista, vuol dire che vota la fiducia a Maroni". Umberto Ambrosoli, portavoce dell'opposizione di centrosinistra in Consiglio regionale: si aspettava che il Movimento Cinque Stelle potesse raggiungere un accordo con la Lega? "Quello che mi meraviglia molto è che si accetta, così, di buttare via milioni: eppure i consiglieri Cinque Stelle conoscono l'enorme fatica che serve per far approvare emendamenti sui temi dell'edilizia pubblica o della salute. Provvedimenti importanti, che costano infinitamente meno, ma il ritornello della maggioranza è sempre: non ci sono soldi". I grillini sostengono che, con il voto elettronico, il referendum dovrebbe costare meno. "Vedremo: temo che mettere in piedi la macchina del voto elettronico costerà di più di un voto con il sistema tradizionale. In ogni caso la legge per l'utilizzo del voto elettronico è certamente interessante, ma non vedo la necessità di legarla al destino di un referendum inutile". Perché inutile? "Intendiamoci: i referendum, come ogni consultazione pubblica, sono una bellissima idea, ma proprio per questo, per il valore che hanno, bisogna evitare usi impropri. In questo caso specifico, l'inutilità di questa consultazione è certificata dallo stesso Maroni e dalla sua maggioranza, visto che anche il testo del referendum è stato via via svuotato, arrivando all'attuale nulla". È sicuro che questo referendum non possa portare un contributo di autonomia alla Lombardia? "Per come è formulato quel quesito si capisce che è completamente privo di contenuto e di riflessi pratici: avessero fatto un referendum indicando almeno su quali materie  -  l'ambiente, il sistema tributario  -  la Lombardia avrebbe avuto tutta questa autonomia... Invece è solo propaganda, è vuoto pneumatico, ed è talmente generico che difficilmente non sarà un plebiscito". Perché la Lega, dopo la prima riformulazione del referendum, ha deciso di andare comunque avanti? "Perché la promessa elettorale di Maroni sul 75 per cento delle tasse ai lombardi è chiaramente una promessa da marinaio: per fingere, però, di andare avanti su quella strada si è inventato l'idea del referendum per ottenere molto meno di quello che, nel 2008, maggioranza e opposizione in Regione stavano già ottenendo, cioè una maggiore autonomia. Peccato che, all'epoca, il governo di cui faceva parte Roberto Maroni bloccò quelle riforme". Si augura che ci sia un ripensamento da parte dei consiglieri Cinque Stelle? "Io credo che il dibattito nel movimento sia ancora aperto e sono certo che anche tra i Cinque Stelle ci siano consiglieri consapevoli di quello che vuol dire questo voto: buttare via tanti soldi e dare la fiducia a Maroni. Sono certo che sarebbe difficile far capire una scelta simile ai propri elettori". Se il referendum dovesse essere approvato cosa farà il centrosinistra? "Spero che Maroni e i Cinque Stelle si fermino a ragionare: anche se non ci fossero profili di danno erariale, è comunque una spesa ingiustificata, ancor di più in un momento di bisogno ". Argomenti interviste politica interviste milano umberto ambrosoli 

None Leggi i commenti I commenti dei lettori 
MILANO – Milano vendica la sconfitta dell’andata contro Avellino (95-78) e centra la 14/a vittoria di fila in serie A. Sul parquet del Forum gli irpini sognano per un quarto il bis poi si devono arrendere allo strapotere dei campioni d’Italia sempre più padroni del campionato e ora a +6 su reggio Emilia e Venezia. SAMUELS E BROOKS SPENGONO I SOGNI DI AVELLINO – Trascinata da Banks (25 punti alla fine, miglior marcatore) e Anosike (doppia doppia da 11 punti e 12 rimbalzi), la Sidigas sorprende in avvio un’Olimpia orfana in panchina di Banchi, messo ko dall’influenza. Milano incassa un paio di parziali che la mandano sul -10, poi però cambia marcia. A colmare il gap ci pensano Samardo Samuels prima e Marshon Brooks poi. Il leone giamaicano esce dal time-out con gli artigli affilati (doppia doppia da 20 punti e 10 rimbalzi), Marshon aggiunge una cospicua dote di punti: 24 alla fine, ancora una volta miglior marcatore dei biancorossi. [[ge:rep-locali:repubblica:107516610]] APPUNTAMENTO ORA IN COPPA ITALIA – In men che non si dica Avellino si ritrova in affanno. L’Olimpia scappa sul +12 (+17 il massimo distacco) e indirizza una partita in cui le due squadre sembrano non voler scoprire troppo le carte in vista del prossimo scontro. Venerdì infatti, non molto lontano dal Forum, al PalaDesio, si ritroveranno di nuovo di fronte nei quarti di Final Eight di Coppa Italia. EA7 Milano-Sidigas Avellino 95-78 (21-23, 48-40, 69-58) Milano : Ragland 8, Brooks 24, Gentile 4, Gigli ne, Cerella ne, Melli 9, Meacham ne, Kleiza 11, James 6, Hackett 5, Samuels 20, Moss 8. All.: Banchi. Avellino : Anosike 11, Gaines 18, Cadougan, Picariello, Hanga 9, Banks 25, Cavaliero 3, Cortese 3, Trasolini, Severini, Lechthaler 2, Harper 7. All.: Vitucci. Arbitri : Mattioli, Sardella, Filippini. Note – Tiri liberi: EA7 12/16, Sidigas 18/24. Tiri da 3 punti: EA7 11/26, Sidigas 4/12. Rimbalzi: EA7 43, Sidigas 39. Usciti per 5 falli: Kleiza a 39′ 08”. Falli tecnici: Cancellieri a 32′ 21”. Falli antisportivi: nessuno. Spettatori : 7100. Argomenti basket basket serie a olimpia milano avellino basket Leggi i commenti I commenti dei lettori 
CATANIA – Il Catania non va oltre l’1-1 al Massimino con il Crotone e deve rimandare l’uscita dalla zona retrocessione. Colpiti a freddo da un gol di Torregrossa, gli etnei hanno condotto una gara costantemente all’attacco riuscendo, però, a raddrizzare il risultato solo al 92’. Troppo tardi per poter sperare di centrare il terzo successo interno di fila. APRE TORREGROSSA POI TRAVERSE DI SCIAUDONE E MANIERO – La gara inizia subito in salita per i rossoazzurri, che vanno sotto già al 4’: sugli sviluppi di un angolo da sinistra nasce una mischia in area che Torregrossa risolve con un preciso sinistro in girata. La reazione del Catania è veemente quanto infruttuosa. Per tutto il primo tempo gli etnei producono occasioni in serie ma peccano di precisione. Due conclusioni di Sciaudone e Maniero vengono respinte dalla traversa, altri tre titi di Rosina, Calaiò e dello stesso ex centrocampista del Bari non trovano lo specchio per un soffio. Infine non va meglio a Schiavi che gira da due passi addosso a Cordaz un pallone provenientegli da calcio d’angolo. CASTRO, PARI AL 92’ – Ci si aspetta un assalto ancor più veemente nella ripresa e, invece, a sorpresa gli uomini di Marcolin a poco a poco si spengono. Il Crotone si organizza meglio e non rischia più nulla fino al 90’ quando resta in inferiorità numerica per l’espulsione di Suciu per somma di ammonizioni. Il Catania si getta in avanti con la forza della disperazione e, al 92’, pareggia con Castro che gira in rete di testa sul secondo palo un angolo dalla sinistra di Rosina. Argomenti serie b catania calcio crotone calcio Leggi i commenti I commenti dei lettori 
