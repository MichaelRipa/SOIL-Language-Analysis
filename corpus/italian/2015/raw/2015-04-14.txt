None Leggi i commenti I commenti dei lettori 
None Leggi i commenti I commenti dei lettori 
TORINO – “E’ importante non aver subito gol”. Massimiliano Allegri è soddisfatto dell’1-0 della Juve sul Monaco : “E’ un buon risultato. Rappresenta un piccolo vantaggio per noi anche se sappiamo che non sarà facile al ritorno. Il Monaco ha dimostrato di essere molto organizzato, con tecnica e fisicità in attacco. Ci hanno creato problemi nel primo quarto d’ora, con un paio di ripartenze molto pericolose nate perchè noi abbiamo avuto troppa fretta nei passaggi”. VITTORIA MERITATA – Allegri promuove la prestazione di Pirlo, al rientro dopo quasi due mesi: ”Ha giocato una buona gara, avevo bisogno di un giocatore con qualità nelle traiettorie dei passaggi e sui calci da fermo. Bene così, considerando anche che Tevez non stava benissimo. Abbiamo giocato una buona partita e il risultato è meritato, nonostante qualche errore tecnico di troppo. Chi pensava che avremmo vinto 3 o 4 a 0, si sbagliava: i numeri sono dalla loro parte e stasera l’hanno dimostrato”. Quindi il tecnico bianconero  spiega l’innesto di Barzagli nel finale: “Berbatov di testa poteva crearci dei problemi e ho preferito avere un uomo piu’ fisico dietro e una superiorita’ numerica contro le punte. Abbiamo avuto le occasioni per chiudere, credo che sia un risultato meritato. Sbagliava chi pensava di battere il Monaco con una certa facilita’. E’ una squadra che gioca benissimo in contropiede”. AL RITORNO OBBLIGATORIO SEGNARE – Per il tecnico bianconero ”per andare in semifinale, dovremo sicuramente segnare. Dobbiamo essere più tranquilli e consapevoli delle nostre qualità. Paradossalmente era piu’ facile con il Borussia. Loro sanno quali sono i nostri limiti e in campo non concedono nulla. Dovremo fare 3-4 passaggi in piu’ per non subire il contropiede”. BUFFON: DEDICATA A MOROSINI E A QUATTROCCHI – Buffon ha una dedica speciale per la vittoria: “Voglio dedicare questa vittoria a due persone: Piermario Morosini e Fabrizio Quattrocchi che proprio in questo giorno, uno 3 e l’altro 11 anni fa, ci hanno lasciato”. Il portiere bianconero anche stasera è stato tra i migliori. E conferma di non aver alcuna intenzione di smettere. “Penso che uno debba smettere quando entra in campo e non e’ piu’ lui. Finche’ sto bene, mi sembrerebbe anche uno spreco smettere. Sono stato sempre molto autocritico, non ho mai fatto ne’ voglio fare brutte figure. Mi fermero’ un metro prima, state tranquilli”. Sulla partita: "Dal risultato si possono estrapolare due fattori positivi, la vittoria e il fatto di non aver subito gol nella gara d'andata in casa. Questo è un qualcosa che ci può avvantaggiare in vista del ritorno. Per quel che riguarda le difficoltà iniziali un po' ce le siamo create noi e un po' è stato anche merito degli avversari, perché in queste gare ci sono delle qualità ben evidenti in tutte le squadre che s'incontrano. E loro le hanno messe in mostra soprattutto nei primi venti minuti, nei quali abbiamo sbagliato qualche passaggio in disimpegno importante e abbiamo concesso loro opportunità di ripartire tre, quattro volte in maniera veramente pericolosa". [[ge:rep-locali:repubblica:111971040]] VIDAL: "QUESTO RIGORE MI DA' FIDUCIA" - Arturo Vidal, rigore trasformato a parte, è stato tra i grandi protagonisti della serata: "Mi mancava un po' di fiducia, per questo ho preso il pallone per calciare il penalty e ho segnato. Abbiamo avvertito un po' di paura, credo fosse normale perchè di fronte avevamo una squadra che sta giocando molto bene in questa Champions. Era importante vincere la gara e noi l'abbiamo fatto". E sul gol sbagliato nel primo tempo ha concluso:"Prima non sbagliavo quei gol. Dopo, però, ho segnato e da qui in avanti spero di giocare con più fiducia". CHIELLINI: RISULTATO POSITIVO – Giorgio Chiellini si complimenta coi compagni: “Siamo riusciti a restare lucidi, contro un avversario difficile. Loro hanno giocatori micidiali in ripartenza e non era facile fermarli Ma dopo i primi 20’ di sofferenza ci siamo sciolti”. Il difensore bianconero è ottimista in vista del ritorno. “Il risultato e’ positivo. A Montecarlo bisognera’ avere lo stesso atteggiamento visto a Dortmund, con la consapevolezza che affronteremo un avversario ancora piu’ ostico. Vidal? Siamo contenti del gol, speriamo che Arturo possa rappresentare un grande valore aggiunto in questo finale di stagione”. EVRA: "RISPETTIAMO IL MONACO, QUALIFICAZIONE APERTA" - "Il risultato è aperto. Dobbiamo rispettare il Monaco perchè è una bella squadra, non l'abbiamo sottovalutata come ha fatto l'Arsenal. L'1-0 non è un grandissimo risultato ma ci mette in una buona condizione per passare il turno. Abbiamo ancora tanto lavoro da fare e dobbiamo giocare una grande gara di ritorno", commenta Patrice Evra. "Nessuno si aspettava di vedere un Monaco in finale, la situazione attuale credo sia differente. Siamo felici di essere arrivati fin qui e vogliamo andare avanti il più possibile. Ogni volta che indosso questa maglia porto rispetto verso i giocatori che l'hanno vestita in passato e per me è una cosa molto importante". Sull'inizio difficile, Evra ha concluso: "A inizio gara c'era un pò d'ansia, siamo andati in crisi dopo una serie di palle sbagliate. In quei momenti bisogna ritrovare semplicità nei passaggi e serenità. Problemi di tattica? No, semplicemente eravamo un pò ansiosi vista l'importanza dell'evento. Non è facile recitare la parte di favoriti". RABBIA JARDIM: SCONFITTI DA UN RIGORE INESISTENTE" - "Abbiamo perso con un rigore inesistente". Leonardo Jardim, allenatore del Monaco, non digerisce l'episodio che ha deciso la sfida. "Eravamo venuti per fare un miglior risultato, non siamo riusciti a concretizzare le nostre occasioni, soprattutto all'inizio. Ma tutto è possibile e crediamo nel nostro lavoro". "Sono deluso", aggiunge Jardim. "Abbiamo creato gioco e questo risultato non rispecchia la partita, che è stata equilibrata. Abbiamo fatto bene nei primi 20 minuti, giocando con buona qualità. Poi c'è stata la reazione della Juventus. Nel secondo tempo - aggiunge - è stato il contrario, con la Juve migliore all'inizio e il nostro ritorno negli ultimi 20 minuti". Argomenti champions league juventus fc massimiliano allegri gigi buffon Leggi i commenti I commenti dei lettori 
TORINO – Con una gara tatticamente intelligente, la Juve piega di misura (1-0) il Monaco e mette mezzo piede in semifinale di Champions League. Un risultato preziosissimo soprattutto considerate le caratteristiche tecniche della formazione del Principato che, anche stasera, ha confermato di trovarsi meglio quando deve ripartire piuttosto che quando è costretta a fare la partita. LA VITTORIA DI ALLEGRI – Una vittoria arrivata con un pizzico di fortuna (il rigore decisivo è nato da un fallo di Carvalho su Morata commesso fuori area) ma decisamente meritata da parte dei bianconeri, bravi a cambiare più in volte in corsa l’atteggiamento in campo fino a riuscire a trovare il modo per imbrigliare definitivamente un Monaco che si è rivelato avversario ostico e temibile. VIDAL, LA SERATA PERFETTA – E nella serata perfetta un plauso particolare lo merita Vidal. Non solo perché è tornato, finalmente, dopo 17 mesi a riscrivere il proprio nome sul tabellino dei marcatori di Champions. Quanto per il gran lavoro che ha fatto in entrambe le fasi, aiutando, in particolare, Lichtsteiner a raddoppiare sulle discese di Kurzawa che si è confermato un terzino di primissimo livello. ALLEGRI RILANCIA PIRLO – Costretto a fare a meno ancora di Pogba, Allegri si è consolato rilanciando, dopo due mesi e mezzo d’assenza, Pirlo in cabina di regia. Per il resto tutto come previsto con difesa ancora a quattro e Pereyra schierato nel ruolo di trequartista. Nel Monaco, Jardim ha cambiato, invece, una sola pedina rispetto alla formazione prevista alla vigilia inserendo al centro della difesa Carvalho, recuperato in extremis, al posto di Wallace. MONACO, PARTENZA A MILLE – La Juve ha provato a mettere sotto i rivali con la solita partenza a mille ma dopo essere stata illusa da un destro da fuori di Tevez, che ha impegnato Subasic, ha dovuto fare i conti con le velocissime ripartenze degli avversari che, in almeno 4 occasioni, hanno davvero spaventato Buffon: prima con un sinistro di poco alto di Kurzawa poi con due conclusioni di Carrasco, infine con tiro dal limite di Moutinho. [[ge:rep-locali:repubblica:111971040]] TEVEZ E VIDAL MANCANO L’1-0 – Allegri ha capito di dover cambiare qualcosa e, invitando i suoi a tenere un atteggiamento più aggressivo, ha costretto il Monaco a ripiegare con più frequenza nella propria trequarti. La Juve ha fatto girar meglio palla e proprio grazie a due ottimi cambi di gioco si è procurata due occasioni d’oro per passare. Ma prima Tevez (destro al volo addosso a Subasic su cross di Marchisio) e poi Vidal (destro a giro alto da pochi passi su imbeccata in area dello stesso Tevez) l’hanno tradita costringendola ad andare a riposo sullo 0-0. VIDAL SBLOCCA IL RISULTATO SU RIGORE – Nella ripresa la Juve ha proseguito nella sua azione di accerchiamento e, alla fine, è stata premiata: su un lancio illuminante di Pirlo, Carvalho è inciampato su Morata lanciato verso la porta e ha indotto la terna arbitrale, tradita dalla velocità dell’azione (il fallo è stato commesso mezzo metro fuori area), a decretare il rigore. Sul dischetto è andato Vidal che ha trasformato con freddezza spedendo il pallone all’incrocio. JARDIM CAMBIA IL MONACO – Sulle ali dell’entusiasmo la Juve ha insistito e ha sfiorato il raddoppio con un destro a fil di palo di Morata. Jardim, già costretto a rimpiazzare Dirar per infortunio, ha capito di dover cambiare qualcosa e ha rivisto la squadra inserendo Berbatov al posto di Raggi con Moutinho arretrato in mediana, Martial spostato a destra e l’altro subentrato, Silva, dirottato sulla trequarti. ALLEGRI CHIUDE CON IL 3-5-2 – Ma l’unico rischio la squadra bianconera lo ha corso su un calcio d’angolo sul quale Berbatov è saltato più in alto di tutti mandando il pallone di poco oltre la traversa. Allegri ha capito di non poter rischiare più nulla e con l’innesto di Barzagli al posto di uno stanco Pirlo ha chiuso a doppia mandata il risultato varando il classico 3-5-2. E così il viaggio di mercoledì prossimo a Montecarlo da stasera fa molta meno paura. JUVENTUS-MONACO 1-0 (0-0) Juventus (4-3-1-2): Buffon 7, Lichtsteiner 5.5, Bonucci 6, Chiellini 6, Evra 6, Marchisio 6.5, Vidal 7, Pirlo 6 (29′ st Barzagli 6), Pereyra 6.5 (43′ st Sturaro sv), Tevez 6, Morata 6.5 (38′ st Matri sv). (30 Storari 7 Pepe 14 Llorente 20 Padoin). All.: Allegri. Monaco (4-3-2-1): Subasic 6.5, Raggi 6.5 (26′ st Berbatov 6), R. Carvalho 5.5, Abdennour 7, Kurzawa 6.5, Moutinho 6, Fabinho 6, Kondogbia 5.5, Dirar 6 (6′ st Bernardo Silva 6.5), Ferreira-Carrasco 6.5, Martial 6. (43′ st M.Carvalho sv). (16 Stekelenburg 13 Wallace 18 Germain 21 Elderson). All.: Jardim. Arbitro : Kralovec (R.Ceca) 5.5. Reti : nel st 12′ Vidal rig. Angoli : 7-6 per il Monaco. Recupero : 0′ e 3′. Ammoniti : R. Carvalho per gioco scorretto. Note : spettatori 40.801 (ospiti 1.718), incasso 3.017.692 euro. Argomenti champions league monaco calcio juventus fc Leggi i commenti I commenti dei lettori 
None Leggi i commenti I commenti dei lettori 
Non è stata la partita che qualcuno immaginava, credendo magari ad un Monaco peggiore, incapace di giocare con autorevolezza, malgrado la giovanissima età media. E' stata invece una gara complicata, difficile, sempre in equilibrio, con i francesi che hanno più volte dato fastidio alla difesa bianconera. Proprio per questo, per tutto questo, la vittoria oltre che meritatissima è ancora più preziosa. La Juve ha giocato con grande maturità, con attenzione, con concretezza, facendo attenzione a non scoprirsi, perchè una rete degli avversari sarebbe stata pesantissima. L'1-0 è dunque un ottimo risultato, perchè consentirà ad Allegri di preparare la sua partita anche giocando sulle contromosse. Tocca ai francesi sbilanciarsi, l'obbligo di provare a segnare. In pratica lo stesso scenario che si era prefigurato dopo la vittoria di misura con il Borussia. Certo, il Monaco sembra più forte del Borussia Dortmund, animato da un entusiasmo che i tedeschi avevano forse perso. Ma adesso è tutto nelle mani della Juve. Di una Juve, non dimentichiamolo, che ha giocato anche stavolta senza Pogba, che sarebbe stato fondamentale in una partita fatta di strappi, di fiammate. Uno come il giovane campione francese è capace di fare diga a centrocampo, per poi ripartire con le sue lunghe leve. Pensateci, pensate, quanto sarebbe stato importante Pogba. In sua assenza, è stato fondamentale Vidal, che - compensando anche la condizione non ottimale di Pirlo, al rientro dopo l'infortunio -si è ritrovato proprio nel momento migliore. Ecco, Vidal è l'immagine della Juve di oggi, che forse non scoppia di salute, ma ha l'esperienza, il carattere, il temperamento per arrivare al risultato. E anche se c'è stata molta discussione sul rigore, la vittoria - parliamoci chiaro - è assolutamente meritata. Perchè con le sue difficoltà, con la stanchezza sulle spalle di una stagione giocata a tavoletta, la Juve ha dimostrato di esserci. Si tratta ora di capitalizzare questo 1-0 fondamentale. Argomenti tackle 
LA PAURA di vincere può giocare brutti scherzi. "Successe anche a noi ", ricorda Alfredo Cazzola ripercorrendo la promozione del 2008 e le insidie del dopo Grosseto. Era il 10 maggio, partita chiave, vincendo si poteva salire nuovamente al secondo posto. Tensione a mille e splash. Al 40' i maremmani allenati da Pioli stavano 3- 0. Resa incondizionata, ben peggiore del pur timidissimo pareggio di sabato a Brescia. Presidente, che successe? "Il giorno dopo convocai tutta la squadra dalle 9 a Casteldebole e parlai con tutti i giocatori ad uno ad uno sin dopo le 13". Era furente? Come li affrontò? "Mi sembrava d'aver capito il problema". Ovverosia? "Avevano paura. Succede. Ma credo che rimasero sorpresi dai miei toni. Non ero arrabbiato, cercai di essere anzi il più sereno possibile. Ad ognuno chiedevo come stava, se aveva timori, problemi, insicurezze, se ci credeva ancora, visto che avevamo fatto tanta strada fin lì e non bisognava mollare. Spiegavo che non dovevamo versare il secchio...". Il celeberrimo secchio di Aza Nikolic? "Proprio lui, il grande allenatore di basket. Non dovevamo gettare a terra il secchio del latte. E ai ragazzi dicevo che se ci credevano ancora, come mi stavano dicendo, allora bisognava gettare il cuore oltre l'ostacolo e darci dentro". Può essere il problema della squadra di Lopez? "Effettivamente, per quel che ho visto, m'è parsa un po' contratta ". Consigli? "Devono cercare di stare tranquilli, sono secondi da tempo, vuol dire che la squadra ha dei valori". Ma pare quasi frenata. "Io ho notato che quando arriva Joey Saputo dal Canada raramente i ragazzi riescono ad esprimersi al meglio e credo non sia un caso". Si spieghi. "Credo dipenda non solo dalla pressione che inevitabilmente c'è a Bologna, ma anche dal nuovo contesto societario. Con questa nuova proprietà così forte, così solida, ci sono molte aspettative e secondo me la squadra ne sta un po' risentendo". A voi alla fine andò bene. "Dopo quel ko vincemmo 3-0 col Messina ma soprattutto quel giorno il Bari passò a sorpresa a Lecce. E così ci rimettemmo in carreggiata tornando secondi. Dobbiamo ringraziare Conte. Era lui il tecnico del Bari". E lei quel giorno corse sotto la curva a festeggiare. "Poi vincemmo a Mantova, battemmo il Pisa e salimmo in A, ed è quello che auguro al Bologna ". Argomenti interviste sport interviste bologna alfredo cazzola 
TORINO  - Forse il rigore non c'era, ma la Juve c'è stata eccome. E' servito l'aiutino (meritato) per venire a capo di un Monaco tignoso e serrato come un pugno, e che questo pugno non sia diventato un cazzotto è la miglior cosa alla fine di una notte difficile. Quel rigore si poteva dare come non dare. Anzi, forse si poteva più non dare che dare (l'azione comincia fuori area, Carvalho e Morata guardano in aria, verso il pallone, e neppure si accorgono di inciampare uno nell'altro), però è riduttivo racchiudere la sfida di Champions in quei pochi attimi. Attimi che l'hanno decisa, tuttavia non la spiegano completamente. La Juve si è trovata di fronte l'esatto ostacolo che Allegri aveva spiegato alla vigilia, come se l'allenatore avesse visto in anticipo la partita. Francesi chiusi, abili nel palleggio, rapidi nel contropiede. Potevano ferire Buffon due volte in undici minuti, i primi, e a quel punto sarebbe stata una grana ciclopica. Il merito della Juventus, non l'unico, è stato mantenere intatta la porta e non farsi divorare dalla frenesia, evitando di offrirsi allo slancio punitivo dell'avversario. Paziente come Allegri pretende, la Juve ha atteso che la fessura diventasse canyon e ci si è tuffata dentro: lo ha fatto Morata a nome di tutti, e l'arbitro ha deciso che sì, quel volo doveva essere punito con il rigore. Non è stato uno spettacolo memorabile, queste sono gare che si decidono in una frazione di secondo e danzano sulle punte, in equilibrio. Ne sa qualcosa il povero Arsenal, che a Londra ne prese tre dai francesi esponendosi senza criterio alle loro coltellate. La Juventus ne ha fatto tesoro, e il coltello alla fine era fatto di sapone e si è sciolto. Siccome il Monaco, di solito, è più forte in trasferta che in casa, perché la sua tattica preferita è il contropiede e non l'iniziativa privata, tra una settimana al "Louis II" non dovrebbe essere impossibile per la Juventus segnare ancora e dimostrarsi superiore, dal momento che lo è, rigori o non rigori. Perché i bianconeri sanno essere rigorosi anche nell'altro senso. Argomenti champions league juventus fc Leggi i commenti I commenti dei lettori 
"Sono tutti segnali di un partito che non c'è, che non ha la minima consistenza, al di là del potere personale di Renzi". Parola di Massimo Cacciari, ex sindaco di Venezia, filosofo e politico, che commenta l'attuale momento di "fibrillazione" attorno alla riconferma di Merola per il secondo mandato. A un anno dalle elezioni, un parlamentare come Andrea De Maria ha detto che il sindaco "non è all'altezza" e il Pd ha aperto la verifica. Cacciari con Bologna ha sempre avuto un rapporto speciale. Chiamato dal rettore Ivano Dionigi a tenere alcuni corsi presso l'Unibo come professore esterno, ha ricevuto anche la laurea ad honorem nel 2014 in filologia, letteratura e tradizione classica. Il mestiere di sindaco lo conosce bene: in carica dal 1993 al 2000, ha fatto anche un terzo mandato dal 2005 al 2010. E oggi assiste alle difficoltà del Pd in tutta Italia rispetto alla gestione delle primarie democratiche. Cacciari, lei come si spiega queste lotte sulla riconferma del sindaco Merola, a un anno dalle prossime amministrative? "Ormai nel Pd o scende in campo Matteo Renzi, fa e decide lui, oppure è la guerra di tutti contro tutti". Le primarie da strumento di partecipazione si sono trasformate in una specie di "arma" nelle mani di queste "bande" ? "Le primarie o vengono normate, o sono obbligatorie per legge e quindi regolamentate, oppure in questo casino che è il partito innescano dinamiche ancora più devastanti". Lei da sindaco avrebbe accettato di fare le primarie per una sua riconferma al secondo o al terzo mandato? "All'epoca dei miei primi due mandati le primarie non esistevano, nel caso del terzo mandato, se ci fossero state le primarie non mi sarei candidato. E così mi sarei risparmiato cinque anni di casini". Secondo lei queste situazioni prescindono dal merito delle amministrazioni locali? Merola merita di essere finito nel "tritacarne" di una verifica a un anno dalle elezioni amministrative? "Non sono in grado di giudicare, onestamente, conosco Merola come persona perbene, impegnata e simpatica. Di più non posso dire perché non conosco l'altro "contendente"". Le sembra che le primarie abbiano perso l'iniziale ruolo di coinvolgere l'elettorato, rispetto a organi dirigenti sentiti come distanti? "Non c'entra niente, o sono una norma incontrovertibile, o sono "puttanate" comunque. Perché ognuno le fa o non le fa a seconda delle condizioni, è puro arbitrio e peggiora il casino programmatico che è diventato il partito". In questo senso quindi Bologna non è un caso isolato, ma lo specchio di un malessere più generale del Pd, che si manifesta in tutta Italia? "Ma guardi cosa succede in Liguria (si va alle elezioni il 31 maggio dopo primarie al veleno che hanno portato all'uscita di Sergio Cofferati dal Pd, e con il civatiano Luca Pastorino che corre contro la candidata del Pd, Raffaella Paita, ndr ) oppure pensi a quello che sta succedendo a Ercolano ( dove il Pd nazionale è arrivato a minacciare il commissariamento e gli anti renziani hanno occupato il circolo Pd, ndr ). Insomma, insisto, io credo che questi siano tutti segni di un partito che non c'è". Argomenti interviste politica massimo cacciari 
