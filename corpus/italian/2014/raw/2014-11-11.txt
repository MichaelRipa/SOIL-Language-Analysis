None Leggi i commenti I commenti dei lettori 
I ragazzi cresceranno. Per adesso però vanno ancora a lezione dai Grandi Maestri. Che peraltro si divertono a consumare fredde vendette conto terzi. In settembre agli UsOpen un giovanotto in trance agonistica, il croato Marin Cilic, fece il match della vita e batté in semifinale Roger Federer (6-3 6-4 6-4), dal quale le aveva sonoramente buscate cinque volte su cinque nei sei anni precedenti. Ieri nella prima giornata del Gruppo A delle ATP World Tour Finals londinesi lo stesso giovanotto ha ceduto di schianto davanti alla netta superiorità di Novak Djokovic (1-6 1-6). Roger ringrazia. Analogamente, nell'altra semifinale di due mesi fa a Flushing Meadows il serbo numero 1 al mondo s'arrese per 4-6 6-1 6-7 3-6 a Kei Nishikori. Oggi nella seconda giornata del gruppo B il giapponese non riesce a contrastare in alcun modo lo svizzero numero 2 al mondo, pur riproponendo il simulacro del gioco aggressivo che lo contraddistingue: 3-6 2-6 in un'ora e nove minuti. Nole ricambia. I Grandi Maestri adorano dare spettacolo. Federer non concede nulla all'eroe popolare giapponese né al folto codazzo di giornalisti e fan educatissimi che lo seguono ovunque. Se Kei assomma troppi errori nel tentativo di piazzare palle sempre al limite e paga la lentezza del campo che sfavorisce chi s'affida al servizio per impostare le strategie d'attacco, Roger mostra idee chiare e sfoggia freschezza fisica. Colpisce da ogni posizione, è scattante, preciso, concentrato senza pause. Non c'è una statistica della partita che lo veda soccombere, a cominciare dagli ace (7 a 1) per finire con i punti ottenuti con la prima palla di servizio, pari al 79 per cento (Nishikori s'è fermato al 68 per cento). Il pubblico del tempio autunnale del tennis londinese applaude entusiasta: il beniamino è lui, alla faccia dell'ingrato Andy Murray che un mese e mezzo fa aveva clamorosamente appoggiato i separatisti scozzesi. Ai Grandi Maestri piace il palcoscenico della O2 Arena e soprattutto piace la formula senza la tombola dei primi turni, quando puoi incappare in un qualsiasi Steve Darcis, quello che all'esordio a Wimbledon 2013 impallinò Rafael Nadal (7-6 7-6 6-4). Come già ieri Djokovic (trionfatore tre volte al supertorneo: 2008, 2012 e 2013), anche Federer (sei titoli: 2003, 2004, 2006, 2007, 2010 e 2011) sta interpretando nel modo giusto lo spirito delle Finals, che prevede la consapevolezza di dover affrontare una sequenza di potenziali cinque finali, se arrivi all'ultimo atto. In serata, forse nel tentativo di rappacificarsi con gli unionisti inglesi, Andy Murray tira fuori le unghie e ha ragione del ragazzo con il taglio dei capelli più vintage del circuito. Reduce dalla sconfitta di domenica contro Nishikori, il Grande Maestro un po' più piccolo di Roger e Nole impiega un'ora e 31 minuti a sconfiggere Milos Raonic. Che non trova neanche oggi la chiave per mettere a frutto gli insegnamenti di Ivan Ljubicic e Riccardo Piatti. Per Andy è una passeggiata il primo set (6-3), infarcito di errori dell'avversario. Gli basta tenere la palla in campo e spostare il gigantesco e talvolta goffo Milos. Il secondo set (7-5) è più equilibrato e combattuto, con il giovane numero 8 al mondo che riesce ad essere più efficace sia al servizio sia alla risposta. Al momento decisivo, tuttavia, sono ancora i suoi errori a fare la differenza. Onestamente, in un eventuale terzo set avrei puntato più su Milos che su Andy. Al 95 per cento Federer sara il primo dei semifinalisti del Gruppo B: nella terza e ultima giornata se la vedrà con Murray e gli basteranno sei game in cascina per passare il turno pur perdendo. Tra lo scozzese e Nishikori (entrambi hanno una vittoria e una sconfitta) sarà un confronto a distanza, con il giapponese leggermente favorito. Persino Raonic potrebbe ancora farcela: nel caso di sua vittoria con Kei e di sconfitta di Murray con Federer, sarebbe il complesso calcolo dei game a decidere chi dei tre, tutti con due sconfitte e una vittoria, entrerà in semifinale. Roba che fa la felicità dei bookmaker londinesi. Twitter @claudiogiua= Argomenti monday's net tennis masters 
None Leggi i commenti I commenti dei lettori 
ROMA - Non convincono i sindacati le nuove linee guida del piano industriale dell'AST per le acciaierie di Terni, illustrate dall'ad Lucia Morselli al tavolo al ministero dello Sviluppo economico. Il tavolo, presieduto dal ministro Federica Guidi, è stato aggiornato al 18 novembre alle 10. Ma da subito i rappresentanti dei lavoratori hanno espresso in una nota congiunta un "parere complessivamente negativo" sul piano, giudicando l'atteggiamento del governo non coerente con le dichiarazioni dei giorni scorsi. E hanno indetto per domattina alle 10.30 in viale Brin a Terni le assemblee dei  lavoratori. In sostanza Fiom, Fim e Uilm ritengono che gli elementi di novità siano "insufficienti per esprimere giudizi diversi rispetto a quanto sostenuto fino ad oggi". "Se il piano della Ast rimane così com'è, si va alla rottura", ha detto il segretario nazionale della Fiom, Rosario Rappa, secondo il quale Morselli non ha presentato oggi "nulla di nuovo, tranne alcune precisazioni sugli investimenti: si tratta di 150 milioni in quattro anni e per la prima volta è stato quantificato il trasferimento della linea di Torino, che varrebbe 30-40 milioni di euro". L'azienda ha confermato la mobilità per 150 lavoratori, che dopo due anni di cassa integrazione verrebbero licenziati: "Questo per noi - ha sottolineato Rappa - è un punto insormontabile". Per Sandro Pasotti, segretario nazionale della Fim, il piano industriale presentato oggi "non è sufficiente e va approfondito". "Il governo ha solo giocato un ruolo di arbitro senza metterci del suo", ha aggiunto sottolineando che tra i lavoratori "la tensione è altissima" perché "i vari appuntamenti che stanno scandendo la trattativa non hanno fatto che creare delle aspettative che poi risultano deluse. I lavoratori stanno sopportando uno sciopero lungo venti giorni e i pochi elementi di apertura forniti oggi dall'azienda sugli investimenti non sono tali da sbloccare la vertenza". Argomenti ascom acciaierie terni 
Nuova notte di guerriglia a  Tor Sapienza. Dopo gli scontri di lunedì sera , con sassaiole e lancio di bottiglie contro il centro di accoglienza di via Morandi, i residenti sono tornati in piazza e hanno sfidato la polizia. Poco dopo le 22.30 circa cinquanta persone, forse gruppi organizzati, hanno fatto incursione lanciando oggetti e bombe carta contro la struttura che ospita gli immigrati. In fiamme sei o sette cassonetti, un'auto della polizia assaltata con sassi e bastoni e altre due volanti danneggiate. Sul posto sono intervenuti i vigili del fuoco, mentre la polizia ha caricato i manifestanti per placare il lancio di bombe carta contro il centro di accoglienza. "Hanno sparato anche i lacrimogeni" raccontano alcuni abitanti che hanno assistito alla guerriglia dalle finestre dei palazzi di Tor Sapienza. "I manifestanti hanno lanciato petardi e bombe carta, avevano il volto coperto, erano incappucciati" spiegano altri residenti della zona. [[ge:rep-locali:rep-roma:100329173]] Oltre alla polizia in tenuta antisommossa che già dal pomeriggio presidiava il centro di accoglienza del quartiere, sul posto sono intervenute anche alcune volanti del 113. Negli scontri un agente è rimasto ferito a un braccio dal lancio di una bomba carta ed è stato trasportato in ospededale da un'ambulanza del 118. Nel pomeriggio un centinaio di residenti era sceso in strada per manifestare e chiedere "maggiore sicurezza in un quartiere invaso dagli immigrati". Una riunione che però è durata poco. "La  rabbia  delle oltre  mille famiglie che volevano una soluzione   hanno portato nuovamente i residenti a  protestare sotto al centro d'accoglienza di via Morandi" spiegano i  portavoce del comitato di quartiere. Un corteo pacifico  dove le donne hanno esibito cartelli e striscioni  con scritto "Le donne di Tor Sapienza  vogliono sicurezza". [[ge:rep-locali:rep-roma:100312608]] I  residenti  da tempo segnalano alle istituzioni episodi di violenza per  le vie del quartiere tra scippi e aggressioni. E nella notte tra lunedì e martedì in via Morandi la rabbia è degenerata in una prima notte di guerriglia davanti al centro di prima accoglienza in  via Morandi, testimoniata anche sui social network: le urla hanno scosso  la strada tra sassaiole, vetri rotti e cassonetti bruciati, sul posto  sono arrivate diverse volanti della polizia. "E' stata  un'iniziativa spontanea di alcuni abitati esasperati. Non è una  questione di razzismo nè di ronde, siamo solo stanchi, non ne possiamo  più. Negli ultimi giorni ci sono stati scippi, un tentativo di stupro e  furti negli appartamenti", dice Tommaso Ippoliti, presidente del  comitato di quartiere Tor Sapienza. "Non siamo estremisti", continuano a  ripetere i cittadini. [[ge:rep-locali:rep-roma:100330237]] Argomenti tor sapienza roma roma municipio vi 
Forse una faida familiare dietro il Far West che si è scatenato negli ultimi giorni a Taranto. Due sparatorie solo nel pomeriggio di oggi in città, nel giro di un paio d'ore, fortunatamente senza feriti. Sabato sera, invece, durante un duello a colpi di pistola è rimasto ferito un pregiudicato di 40 anni. Poco prima delle sette di sera si spara ad altezza uomo. Sei di colpi di pistola. Nel mirino la saracinesca del circolo ricreativo con sala biliardo "Saturn" nei pressi dell'ospedale cittadino "Santissima Annunziata". Al momento della sparatoria il locale era chiuso ma la via, molto trafficata, era piena di persone che si sono date alla fuga in preda al panico. Poco dopo altri colpi di pistola contro una sala giochi in periferia. Gli investigatori della polizia ritengono che entrambi gli episodi possano essere collegati alla sparatoria di sabato pomeriggio, in cui è rimasto ferito Gianluca Solfrizzi, di 40 anni. Il circolo ricreativo sarebbe dello stesso Solfrizzi, anche se gestito da un prestanome. La sala giochi presa di mira subito dopo è invece del padre di Solfrizzi. In carcere per tentato omicidio è finito il pregiudicato Giuseppe Pascali, 29 anni. Secondo la ricostruzione degli investigatori, i due si sono dati appuntamento in via Duca degli Abruzzi per chiarire un dissidio ma ne è nata una sparatoria nella quale Solfrizzi è rimasto ferito ad una caviglia. Forse i contrasti sono nati per il controllo dello spaccio di droga in città. Pascali sarà interrogato dal giudice mercoledì. Gli investigatori stanno cercando di chiarire se alla sparatoria hanno preso parte altre persone. La reazione al Far West in città non s'è fatta attendere. Già nel tardo pomeriggio la polizia ha avviato una serie di perquisizioni in diversi quartieri per far luce sugli attentati. 
None Leggi i commenti I commenti dei lettori 
