Alla fine ha vinto la Germania. Un successo sicuramente meritato per tutto quello che è stato mostrato e dimostrato in un Mondiale tiratissimo, fatto di continui strappi e un Mondiale che, anche per questo, non poteva essere deciso nei novanta minuti finali. C'è voluta un'appendice per arrivare al verdetto finale, c'è voluto il gol di Goetze ai supplementari, in un torneo che passerà alla storia per lo spettacolo, per alcuni gol d'autore, per il fallimento del Brasile, per le eliminazioni anticipate di Spagna e Italia, per un gioco che - si può dire - non ha mai deluso, ha confermato di essere continuamente in evoluzione. E' stato un calcio, quello visto in Brasile, che si è giocato ad alti livelli fisici, con una intensità a tratti formidabile. Il binomio a volte perfetto di quantità e qualità. E' stato così per la Germania, che ha mantenuto uno standard di alto profilo per tutto il torneo, con una squadra che da Neuer a Muller ha mantenuto una qualità media di grande profilo. Una squadra, in questo senso, senza punti deboli e dunque giustamente Campione. Così però anche l'Argentina, che ha rinnegato il calcio fatto di accelerazioni ed estri, per diventare molto più continuo, più rotondo, un calcio mai al servizio assoluto di Messi, ma piuttosto uniformato al grande carattere di Mascherano. Insomma, è stata una degnissima finale e lo 0-0 al termine dei tempi regolamentari non deve trarre in inganno, perché era impossibile pensare che qualcuno desse vantaggi. E in occasioni come queste contava la saggezza molto più dell'intraprendenza. Ma qualcosa si è capito, si era capito, di fronte alle insistite e insistenti occasioni che sono capitate sui piedi degli argentini. Prima Messi, poi Higuain, quindi Palacio nei supplementari hanno avuto il pallone per chiudere la pratica. Clamorosa, in particolare, la chance per l'interista, che si è presentato davanti a Neuer con tutta la porta spalancata. Bastava accarezzarlo, quel pallone, invece di accompagnarlo con uno colpo un po' sbilenco, di stinco piuttosto che di collo. Triste presagio della rete decisiva segnata dalla Germania alla prima, vera, occasione: il gol decisivo l'ha segnato Goetze, con una rete alla... Messi, il grande assente di questa finale: stop di petto e tiro incrociato senza far toccare il pallone a terra. E' finita così, con la Germania che ha compiuto l'impresa storica, prima volta assoluta, di un'europea che è andata a vincere in America. Un finale comunque annunciato, che ha premiato la squadra più forte. Con il giocatore più forte. Neuer, uno che meriterebbe il Pallone d'Oro. Perché di gol, in questo Mondiale, ne ha segnati addirittura più di Muller con le sue straordinarie parate. E' stato lui il Messi di questo Mondiale. Argomenti tackle mondiali di calcio 2014 
None Leggi i commenti I commenti dei lettori 
None Leggi i commenti I commenti dei lettori 
Non è vero che la vendetta si serve fredda. E nemmeno che gli incubi si fanno solo di notte. Sentite questa storia. Lunedì 23 giugno 2003, primo giorno dell'edizione numero 117 degli Championships all'All England Lawn Tennis and Croquet Club. Come si conviene, l'ATP ha ottenuto che la Centre Court sia riservata al match d'esordio del campione in carica, il giovane fenomeno australiano Lleyton Hewitt, che ha vinto anche gli UsOpen del 2001, è stato numero 1 al mondo per 80 settimane e solo otto giorni prima ha ceduto il passo nel ranking ATP a Andre Agassi. Il suo avversario è Ivo Karlovic, croato classe 1979, dunque due anni più anziano, 2 metri e 8 centimetri di potenza pura (è il più alto giocatore della storia del tennis, "uno che serve da un albero", dirà di lui Federer). Nessuno a Londra sa chi sia, il suo nome non è mai apparso sul tabellone principale di uno Slam. I vecchi cronisti in sala stampa si danno di gomito, il divario in titoli e premi la dice tutta: Hewitt ha ormai in carniere 19 tornei, 52 successi e 19 sconfitte negli Slam, per quasi 11 milioni di dollari complessivi; Karlovic non ha vinto un evento ATP nemmeno piccolo piccolo e ha incassato 37mila dollari in due anni e mezzo da professionista. Nemmeno le spese. E' pomeriggio inoltrato, fa caldo, manca il pubblico delle grandi occasioni sulle tribune del vecchio stadio ancora senza la copertura mobile, che entrerà in funzione nel 2009 con un Murray vs. Wawrinka serale. Lleyton l'anno prima ha umiliato proprio qui in finale l'argentino David Nalbandian (6-1 6-3 6-2), è il favorito del torneo. E' rilassato, capisce che quel gigante un po' impacciato ha un servizio di tutto rispetto ma basterà spostarlo o accorciare per rendergli la vita impossibile. Ivo, ATP 203, sembra intimorito dalla situazione del tutto inedita per lui. Il primo set è una passeggiata per il giocatore che ha raggiunto la testa del ranking nel 2001 a 20 anni e 8 mesi, come a nessuno era riuscito prima di lui. Mette sotto il croato per 1-6 in 19 minuti. Sembra fatta. Invece succede quel che nessuno s'aspettava. Karlovic comincia a piazzare ace a ripetizione e bordate da fondo campo, Hewitt tenta di difendersi a furia di palle alte che vengono inesorabilmente intercettate e trasformate in missili aria-terra. E' un tiro al piccione che dura altri tre set (7-6 6-3 6-4) e due ore e 5 minuti. Nella storia di Wimbledon era accaduto che il campione uscente andasse a casa al primo turno soltanto nel 1967 quando Manolo Santana s'era arreso a Charlie Pasarell, in seguito per decenni direttore di Indian Wells. Nell'era Open, prima di allora era successo altre due volte negli Slam, con Boris Becker fuori al primo turno a Melbourne nel 1997 e Pat Rafter a New York nel 1999. Fatto sta che da quel lunedì stramaledetto di 11 anni fa Hewitt non ha più vinto uno Slam e non è mai tornato numero 1. Per lui, le partite con Karlovic - che nel 2008 è salito fino al numero 14 della classifica mondiale - sono diventate via via un incubo. L'ha affrontato altre quattro volte con cadenza più o meno biennale, vincendo a fatica al Roland Garros del 2009 (6-7 6-7 7-6 6-4 6-3) e basta. A dimostrazione che la sconfitta nella Centre Court non fu un caso. L'australiano e il croato hanno avuto carriere molto diverse. Hewitt ha ottenuto altre dieci vittorie importanti, ha vissuto  alcuni periodi difficili e resurrezioni clamorose. E' stato protagonista di una vicenda che ha riempito le pagine dei giornali di gossip, il fidanzamento con Kim Cljisters annunciato nel novembre del fatidico 2003 e rotto un anno dopo alla vigilia del matrimonio. Karlovic s'è preso solo cinque tornei, tutti ATP 250, l'ultimo l'anno scorso a 34 anni a Bogotà ai danni di Alejandro Falla (6-3 7-6). Nel 2011 con 251 chilometri orari è stato, per un anno, il recordman del servizio più veloce. Poi è spuntato un altro australiano, Samuel Groth, che ha sparato una palla a 263 chilometri l'ora. Roba da artiglieri. L'anno scorso ha rischiato di chiudere con il tennis - e forse di peggio - per un'encefalite virale. Oggi, dopo oltre 11 anni, Hewitt e Karlovic si ritrovano di fronte negli Hall of Fame Tennis Championships a Newport, il luogo che, dopo Wimbledon, meglio s'identifica con il tennis più nobile. Per la prima volta, con un titolo in palio. Sull'erba, tra l'altro. Siccome gli americani sono americani, il match over 68 (33 anni l'australiano, 35 il croato) comincia mezz'ora prima che a Rio de Janeiro Nicola Rizzoli fischi l'inizio di Argentina-Germania. A rischio di strabismo seguo entrambe le partite grazie al servizio TennisLive di ATP-WTA. Come a Wimbledon, il primo set sull'antico e stupefacente campo centrale fila via liscio e veloce per Hewitt in total white, attento a gestire ogni spiraglio tra la gragnuola di colpi di Karlovic e a non cedere il proprio servizio. Chiude sul 6-3. Più equilibrato il secondo set. Ivo punta evidentemente al tie break, Lleyton vuole evitarlo in ogni modo. Ce la fa, l'australiano, all'ottavo game a prendere il largo con il break che lo manda a servire per il titolo. Karlovic però non si rassegna. Lotta su ogni palla e ottiene il controbreak. (La Germania intanto spinge, pericolosissima). Batte Ivo, adesso. Antico anche lui con una barba parecchio biblica, non si preoccupa quand'è sotto per 0-30: gli bastano quattro servizi per riportarsi sul 5 pari. (Al  Maracanà Higuain segna ma il gol viene annullato). Tocca a Hewitt servire e in poco più di un minuto si prende l'undicesimo game. Va a rispondere sul 6-5. Karlovic si porta sul 40-0, ma l'ex numero 1 al mondo recupera e ottiene anche un match point. Il croato non riesce a piazzare con costanza la prima, fa persino un doppio fallo, poi con un ace al centro rimette il conto in pari. È il tie break, la specialità del croato. (Inizia il breve recupero del primo tempo di Argentina-Germania, su calcio d'angolo i tedeschi colpiscono un palo clamoroso). E Ivo non sbaglia. Come quel lontano lunedì, il secondo set finisce 7-6 per lui. L'incubo di Lleyton torna a concretizzarsi. Quando si riprende, Karlovic ha tre occasioni per un break d'apertura nel set decisivo e le spreca: 1-1. (Inizia il secondo tempo della finale calcistica, Lavezzi - forse il migliore degli argentini - viene sostituito da Aguero). Torna l'equilibrio nella finale dell'unico ATP 250 sul verde di Oltreoceano. Sul 2 pari l'attempato ragazzone di Zagabria mette a segno l'ace numero 21: con oltre ottomila in carriera, ne ha sommati pochi meno di Roger Federer. (Messi ha un'occasione clamorosa, poi Higuain viene abbattuto al limite dell'area dal portiere tedesco: a me sembra rigore). A Newport la partita scorre rapida, gli scambi prolungati sono una rarità, se è costretto ad accettarli Karlovic finisce per sbagliare. Peraltro, nemmeno Hewitt ha interesse a tirarla per le lunghe. Preferisce, quando può, il serve and volley. Dunque entrambi forzano sempre. Con obiettivi strategici diversi: uno vuole il break, l'altro il tie break. Sul 5-5 serve Karlovic, che piazza altri due ace. (Sugli spalti del Maracanà gli argentini ci credono). La spunta Ivo, alla fine: tie break. Hewitt ottiene immediatamente un minibreak, che deve però restituire, sorpreso da un passante di diritto del croato. L'australiano sembra più concentrato e si porta sul 5-2 (I tedeschi mettono fuori di un soffio). Poi con un bel rovescio in back si procura tre match point. Serve e chiude per 7-3 sull'errore di Ivo, che spara lungo. Mentre assapora la vendetta finalmente consumata,  Lleyton si rende conto che forse l'incubo è finito. Per sempre. (A Rio si va ai supplementari). È stato un week end di tennis appassionante anche per altre ragioni. Dei quattro italiani approdati venerdì - illudendoci - ai quarti di finale degli ultimi tornei stagionali su terra rossa (Fognini a Stoccarda dove aveva vinto un anno fa, Errani e Giorgi a Bad Gastein, Vinci a Bucarest), solo la tarantina è riuscita a raggiungere la finale. Fermata subito Camila per mano di una sconosciuta americana, Shelby Rogers, la romagnola numero 14 WTA ha fallito ieri (6-7 3-6) la possibilità di arrivare all'ultimo atto, sconfitta dalla stessa Rogers, 21 anni, che con un balzo impressionante si porta a ridosso delle Top 100 pur avendo perso oggi la finale con Andrea Petkovic. Lo stesso ha fatto il ligure, che ieri in semifinale non è mai entrato in partita contro il sempre più convincente Roberto Bautista-Agut (3-6 4-6), poi vincitore su Lukas Rosol e da domani numero 18 del ranking ATP, cioè terza forza del tennis iberico. Bravissima invece Roberta, che ha tentato di resistere -1-6 3-6 a casa sua! - alla numero 3 al mondo, la piccola, agile e potente Simona Halep. Una finale che le ridà comunque fiducia nelle sue potenzialità come singolarista. Twitter @claudiogiua Argomenti monday's net 
RIO DE JANEIRO – La Germania è campione del mondo per la quarta volta come l’Italia. Dopo la finale in Corea e i due terzi posti, nel 2006 e nel 2010, corona un ciclo strepitoso andandosi a prendere quella coppa inseguita da 24 anni. Battuta l’Argentina che, come, nel 1990, è stata piegata solo da una giocata. A Roma ci pensò Brehme all’81’, con un rigore procurato con astuzia da Voller, stavolta c’è voluta una magia di Gotze, il brutto anatroccolo, quello bocciato da ct e critica dopo la fase a gironi, per decidere la contesa dopo 123’ di equilibratissima battaglia. E per il calcio è un giorno storico: è la prima vittoria di una europea nelle Americhe. UN GRUPPO DI FENOMENI – Ha vinto la squadra più forte. Su questo non ci sono dubbi. La squadra che ha fatto vedere il gioco e i singoli migliori. In finale non ha disputato la sua gara più bella ma, ancora una volta, ha evidenziato personalità e carattere da vendere. Seppur stremata dalla fatica, dopo aver sofferto per tutta la ripresa, nei supplementari ha ripreso in mano il comando delle operazioni, ha chiuso l’Argentina nella propria trequarti e poco prima dei rigori ha trovato la giocata per fare la differenza con due, Schurrle e Gotze, che certo non erano tra i protagonisti più attesi. A dimostrazione di un complesso straordinario nella sua interezza. Chapeau. [[ge:rep-locali:repubblica:91479697]] ARGENTINA, QUANTI RIMPIANTI – L’Argentina ha di che recriminare. Ha avuto le occasioni migliori, per tre volte ha messo un uomo davanti alla porta ma non ha avuto la lucidità necessari per colpire. A tradirla sono stati soprattutto Higuain, Messi e poi Palacio. All’appuntamento con la storia non si sono fatti trovare. Chissà se il destino, tra 4 anni, darà loro una seconda chance. Nel frattempo passeranno, di certo, molte notti insonni come i tanti tifosi argentini che a lungo avevano sognato di diventare campioni davanti ai loro odiati cugini brasiliani. LOEW PERDE KHEDIRA E KRAMER – Loew si è visto costretto a rinunciare, all’ultimo minuto, a Khedira, fermato nel riscaldamento da un problema muscolare. Così ha lanciato nella mischia il giovane Kramer (impiegato fin qui appena 18’). Una finale sfortunata quella del mediano del  Borussia Mönchengladbach che dopo appena 17’ ha rimediato una spallata al mento da Garay che lo ha messo a tutti gli effetti ko costringendo il ct a rivedere ancora i piani: dentro Schurrle con Kroos abbassato accanto a Schweinsteiger e Ozil spostato alle spalle di Klose. Sabella ha risposto non rischiando Di Maria e dando fiducia allo stesso undici schierato contro l’Olanda. HIGUAIN MANCA IL VANTAGGIO – La Germania ha preso subito possesso del centrocampo pressando alto ma, così facendo, si è esposta ai veloci contropiede dell’Argentina che, al 21’, ha clamorosamente fallito l’1-0: Higuain, lanciato solo davanti alla porta da uno sciagurato retropassaggio di testa di Klose, ha avuto troppa fretta e ha calciato malamente a lato dal limite. L’attaccante del Napoli si è rifatto al 30’ girando in rete un cross dalla destra di Lavezzi ma Rizzoli ha annullato per giusto fuorigioco. PALO DI HOWEDES – La Germania ha dovuto attendere il 37’ per impegnare per la prima volta Romero: ci ha pensato il subentrato Schurrle che ha concluso sul primo palo un bel assist dalla sinistra di Muller senza, però, sorprendere il portiere della Samp. Al 40’ si è improvvisamente acceso Messi che è andato via in area sulla destra, ha superato con un tocco debole Neuer dando il tempo a Boateng di allontanare il pallone prima della linea. Non è stata l’ultima emozione del primo tempo: proprio in pieno recupero, infatti, la Germania è andata vicinissima al vantaggio con Howedes che con un colpo di testa da tre mt, su angolo dalla destra di Kroos, ha colpito incredibilmente il palo alla sinistra di Romero, rimasto immobile. [[ge:rep-locali:repubblica:91496224]] MESSI TRADISCE L’ARGENTINA – Sabella dopo l’intervallo ha tolto Lavezzi, stanchissimo, rimpiazzandolo con Aguero. L’Argentina non ha cambiato, comunque, modulo e schemi e ha continuato a far soffrire la Germania con continue verticalizzazioni. La differenza ha avuto la possibilità di farla Messi ma il sinistro ha tradito il fuoriclasse del Barcellona che prima ha chiuso troppo un diagonale su lancio di Biglia e poi ha mandato troppo largo un tiro a giro dal limite. SCHURRLE INVENTA, GOTZE SEGNA PER LA STORIA – La Germania ha sofferto, ha faticato a riproporsi con continuità in avanti ma ha comunque costruito una buona occasione per passare all’80’ con Kroos che ha calciato di poco a lato un destro dal limte su assist di Ozil. Inevitabili, allora i supplementari, dove, d’incanto, la squadra di Loew ha ritrovato energie nascoste. In cattedra sono saliti soprattutto Schweinsteiger e Schurrle. Il primo ha iniziato a giganteggiare a metà campo, il secondo ha trovato gli spunti necessari per mandare in tilt la difesa albiceleste. E dopo aver fatto tremare Romero al 91’, si è inventato l’azione per la storia al 113’: è andato via in velocità a Zabaleta sulla sinistra e ha messo un pallone al bacio per Gotze, subentrato a Klose, che ha battuto il portiere con uno strepitoso sinistro al volo in diagonale. E così la festa stanotte sarà a Berlino. [[ge:rep-locali:repubblica:91496533]] GERMANIA-ARGENTINA 1-0 dts (0-0, 0-0, 0-0) Germania (4-2-3-1): Neuer 7, Lahm 6.5, Boateng 7, Hummels 6, Hoewedes 6, Schweinsteiger 7, Kroos 5.5, Muller 6.5, Kramer 6 (30' st Schuerrle 7.5), Ozil 7 (15' sts Mertesacker s. v.), Klose 6 (43' st Goetze 7.5). (12 Ziler, 22 Weidenfeller, 2 Grosskreutz, 3 Ginter, 6 Khedira, 10 Podolski, 14 Draxler, 15 Durm). All.: Loew. Argentina (4-3-1-2): Romero 6, Zabaleta 6.5, Garay 6.5, Demichelis 6.5, Rojo 6, Biglia 6.5, Mascherano 6.5, Perez 5.5 (4' st Gago 6), Messi 5, Higuain 6 (32' st Palacio 5), Lavezzi 6.5 (1' st Aguero 6). (12 Orion, 21 Andujar, 3 Campagnaro, 7 Di Maria, 11 Maxi Rodriguez, 13 A. Fernandez, 17 F. Fernandez, 19 Alvarez, 23 Basanta). All.: Sabella. Arbitro: Rizzoli (Italia) 5.5. Reti : nel sts 8' Goetze. Angoli : 5-3 per la Germania. Recupero : 2' e 3'; 0' e 2'. Ammoniti : Schweinsteiger, Hoewedes, Mascherano. Aguero per gioco scorretto Spettatori: 74.738. Argomenti mondiali di calcio 2014 nazionale germania nazionale argentina 
