GIAMPIERO Ventura, quali sono le vostre aspettative per questa trasferta? "Al di là del risultato, cerchiamo conferme sul nostro processo di crescita. Sono partite importanti, queste che stiamo giocando. La prima con gli svedesi non è stata difficilissima, qui sarà un'altra cosa. Ma quello che ci interessa più di tutto è capire: la nostra stagione deve ancora cominciare, questa è soprattutto una tappa, un passaggio da una fase all'altra". Lo Spalato può dirvi chi siete, intende? "Lo conosco poco, ma di sicuro è una formazione completamente diversa dal Bromma. Incontreremo difficoltà: ci sono tre-quattro nazionali, un difensore molto bravo e un fantasista giovane molto forte, e in più non ho la più pallida idea di come intendano affrontarci. Gli svedesi correvano a basta, questi sono di un'altra caratura. Ma ripeto: il risultato è importante, però meno della crescita che vogliamo fare. E lo Spalato ci dirà quanto e come siamo cresciuti". Non sta snobbando l'Europa League, a parlare così? "Non vorrei essere frainteso: tappa non vuol dire allenamento. Mi spiego meglio: questo è un momento di verifica. Se abbiamo l'ambizione di ritagliarci uno spazio da protagonisti, dobbiamo passare attraverso esperienze come questa. Qui dobbiamo capire dove potremo arrivare e cosa dobbiamo fare per provare ad andare ancora più lontano ". Lei ha un'idea, di dove? "Se abbiamo la presunzione di battere l'Inter o di vincere in casa della Roma o del Milan, a maggior ragione abbiamo il dovere di farlo con lo Spalato". Lei ha detto: prima o poi qualcuno si accorgerà della nostra diversità. Cosa intende con questo? "Senza enfatizzare, noi lavoriamo per diventare una squadra che esporta una bella immagine di sé, che è propositiva, che in casa o fuori prova a fare lo stesso tipo di calcio, che prova a vincere con chiunque. Per carità, non siamo il Real Madrid, ma stiamo seguendo un discorso ampio che parte da molto lontano e che ci ha portato ad essere qui e ad avere la capacità di attrarre giocatori. Oggi molti vogliono venire da noi. Ci sarebbero molte altre cose da considerare, tipo i nostri giovani che fanno i titolari di serie B o l'ossatura composta da giocatori di nostra proprietà, ma non divaghiamo e pensiamo allo Spalato". Ma c'è un obiettivo concreto? "Venendo dalla strada, non metto limiti alla provvidenza. Il discorso è questo: se l'anno scorso era impensabile andare in Europa League, oggi è impensabile vincerla. Il mio lavoro è creare i presupposti perché non sia più impensabile. Abbiamo costruito una squadra proprio per partecipare a tre competizioni: se cambiamo un titolare la competitività cala, non ci sono più riserve ma due titolari per ruolo, anche se qualcuno è arrivato solo ieri e ha appena imparato a dire buongiorno e buonasera. Però, vedrete che Gaston Silva sarà al livello di Moretti, Sanchez Miño di El Kaddouri, Martinez di Barreto, Nocerino di Benassi e così via". La vicenda Cerci non sta in qualche modo condizionando i suoi programmi? "È come per Immobile: gli avevo detto che per la sua crescita sarebbe stato meglio rimanere ancora un anno con noi, ma erano discorsi che ci facevamo prima che arrivasse il Borussia. Come si fa a rinunciare a una squadra ricca, solida, forte, che può vincere la Champions? Per Alessio può essere lo stesso: potrebbe rinunciare a una grande opportunità? Se restasse sarei il primo a essere contento, ma la sua situazione non ci sta ostacolando. Lui si sta allenando anche meglio dell'anno passato, perché ha voglia di fare una grande stagione. Con chi poi la farà, io non lo so". Argomenti interviste sport interviste torino gian piero ventura 
Un nuovo album, Rock steady, in uscita il 2 settembre per la Warner e un lavoro a tempo indeterminato lasciato per seguire la musica: a 28 anni il rapper torinese Ensi, all’anagrafe Jari Ivan Vella, parla della sua gioventù e di quella dei suoi fan. «Vedo tanta indifferenza, tanta scontentezza», dice quando viene coinvolto nel dibattito di Repubblica sull’autunno di crisi. [Farinetti, patron di Eataly, ha criticato i giovani che non hanno voglia di rimboccarsi le maniche. Lei come la pensa?] «Molti miei coetanei sono additati come menefreghisti o bamboccioni e, mi spiace dirlo, in molti casi è vero, manca la voglia di fare le cose. Ammetto che questa è una generazione disattenta, ma non solo per colpa sua». [Di chi è la responsabilità?] «Credo che la cosa più grave è che manchino le opportunità, ma mancano anche figure appassionate che indirizzino i giovani. Ai tempi dei miei genitori c’era la politica che interessava, adesso invece i politici parlano una lingua aliena per molti ragazzi e hanno dato loro molti esempi negativi: un sistema malsano, gente che salta la fila, che cerca di evitare la galera. Con modelli così e la carenza di occasioni è ovvio che qualcuno creda di potercela fare attraverso delle scorciatoie». [Siamo lo specchio di quello che vediamo?] «Per fortuna non è sempre così, altrimenti saremmo una società di soli aspiranti calciatori e veline. Ho amici laureati con una gran voglia di lavorare, ma che non trovano nulla. Mi rattrista vedere che i giovani più volenterosi siano costretti a emigrare perché qui non mancano le opportunità e così finiamo per esportare un sacco di belle teste. Questa è una generazione che ha visto i nonni rompersi la schiena nei campi e i padri spezzarsi le mani in fabbrica: chi si è laureato non sempre ha voglia di accettare dei lavoretti sottopagati e che non rispecchiano i loro sogni. Magari sbagliano, ma se ai ragazzi di oggi togli anche l’ambizione, cosa resta loro?». [Lei il suo sogno l’ha inseguito e coronato. Quali consigli può dare?] «Sono cresciuto ad Alpignano in un momento in cui l’hip hop non era diffuso come adesso e se ti mettevi a rappare non era per diventare famoso o per comprarti il Suv. Per la mia esperienza posso dire che se fai una scelta viscerale e la insegui come un pazzo, puoi farcela. Però premettiamo che io prima di vivere di musica fino al 2010 lavoravo e avevo anche un buon contratto: si vede che in quel periodo il karma girava bene». [Che lavoro faceva?] «Dopo il diploma di perito, per un anno ho fatto dei lavoretti, finché non sono stato assunto a tempo indeterminato come tecnico laser dalla Prima Industrie di Collegno, una multinazionale che mi ha mandato in giro in tutto il mondo come trasfertista. Ho lavorato lì per cinque anni, è stata una palestra molto importante che dimostra come esistano ancora delle belle realtà imprenditoriali, che non sfruttano il lavoro e assumono tanti giovani. Per questo prima di licenziarmi ci ho pensato non una, non due, ma centomila volte». [ I giovani sono consapevoli del momento storico negativo? Come vivono il fatto di essere o compatiti o criticati e quasi mai apprezzati?] «La risposta per me arriva dal modo in cui vengono recepite le mie canzoni. Io non mi reputo un cantante impegnato politicamente, ma sono attivo socialmente e affronto le situazioni di questo tempo per una responsabilità che sento. Ecco, mi spiace dirlo, ma le mie canzoni più impegnate non sono quelle che hanno più successo, non sono le più seguite». [Il vescovo Cesare Nosiglia, parlando del futuro dei giovani, ha espresso il timore che ci siano due generazioni che saranno annichilite, quella di chi se ne va e quella di chi si sente escluso. Condivide questa paura?] «In parte sì, ma soprattutto sto assistendo a una trasformazione di un altro tipo: credo che a Torino si stia erodendo la classe media e che si stia allargando la forbice tra chi diventa sempre più ricco e chi non ce la fa, mentre fino a un po’ di tempo fa la situazione non era così critica. In tutto ciò, però, continuo a vedere ragazzi che tengono in mano cellulari sempre più belli e costosi: significa che in casa c’è ancora chi li vizia, chi asseconda i loro capricci, ma significa anche che non hanno modelli più alti da seguire». Argomenti bamboccioni interviste torino ensi farinetti nosiglia 
La notizia del ritiro della propria candidatura alla direzione musicale del Teatro Regio di Torino da parte del Maestro Gianandrea Noseda ci induce a precisare la nostra posizione. L’Orchestra ritiene che il valore artistico e culturale di un teatro sia l’elemento fondante per la sua spendibilità sul piano locale e internazionale. Solo la qualità e la dimensione internazionale del nostro Teatro (e di riflesso dell’intera Città) consentono, in una nuova necessaria visione strategica, di reperire quelle risorse che la politica del nostro paese non riesce più a garantire. Il nostro Teatro deve continuare a portare avanti il programma, ideato e cominciato con Noseda, di esportare le sue produzioni, richieste e apprezzate in tutto il mondo. Oggi, di fronte alla notizia della partenza del Direttore, l’alternativa non è più quella tra fare concerti a Torino e non farne a New York, ma non farne più. Il Teatro Regio soffre da tempo della mancata erogazione dei fondi pubblici necessari allo svolgimento delle proprie attività; nonostante vi sia stata in questi anni un’oculata amministrazione delle risorse, la situazione finanziaria è ormai prossima all’emergenza. Il tempo non sta per scadere, è ormai scaduto. È necessario e urgente un ripensamento complessivo del progetto di sviluppo, che coniughi il reperimento delle risorse da nuove fonti a un progetto artistico e culturale di alto profilo. L’Orchestra del Teatro Regio, sulla base dei risultati ottenuti insieme al Maestro Noseda, ritiene che la presenza di questi sia necessaria in tale percorso e chiede al Sindaco di intervenire affinché vengano soddisfatte le condizioni necessarie alla permanenza del Maestro a Torino. Non c’è più spazio per la politica dell’attendismo e delle risposte rimandate. 
VILLAR PEROSA - Pareva che il Manchester United, o comunque la Premier League (all'inizio, anche il Real Madrid), potessero tentare Vidal con argomenti impossibili da respingere, ma qualcosa è cambiato e il guerriero cileno non dovrebbe muoversi: insieme a Pirlo, a Pogba, a Marchisio, insomma i soliti. Marotta, ci saranno sorprese? "Premesso che il mercato dipende quasi sempre, alla fine, dalla volontà dei giocatori, Arturo non ci ha chiesto di andarsene e noi non pensiamo di cederlo. La questione è chiusa. Ha rinnovato il contratto nel finale della scorsa stagione, dunque rimarrà". Ci saranno movimenti importanti? Prenderete ancora un attaccante? "Non è il caso di alimentare aspettative eccessive: se dovesse arrivare una seconda punta, sarebbe comunque un giocatore non troppo costoso ". Un prestito di lusso? "Vediamo, potrebbe essere". Lavezzi? "No, lui no, è troppo difficile". E se al Monaco la situazione dovesse precipitare per ragioni di bilancio, potreste davvero provarci con Falcao? "Non abbiamo mai fatto offerte al giocatore". Neanche a Luisao? "Assolutamente no, abbiamo ottimi rapporti col Benfica e la reazione del club portoghese è stata fuori luogo. Se vogliamo aprire una trattativa, parliamo sempre prima con le società nel rispetto delle regole. Forse il Benfica è stato avvicinato da qualche mediatore che si è proposto a nome nostro, dicendo una bugia, oppure non so". Questo significa che non arriveranno difensori? "In quel reparto siamo a posto, e Allegri è d'accordo. I tempi di recupero di Barzagli saranno più rapidi del previsto e Marrone ha cominciato molto bene, dunque non servono rinforzi". A che punto siete con i rinnovi? "Quello di Chiellini è vicinissimo, per Pogba abbiamo fatto notevoli passi avanti: credo che presto arriveranno gli annunci". Cosa ci può dire del futuro di Buffon? "Lui è un'icona, un simbolo della nostra storia: può restare finché vorrà, la porta della Juventus è sempre aperta". Storari andrà al Sassuolo? "Ce l'ha chiesto e lo capiamo, perché là potrebbe avere una continuità maggiore, però al momento non abbiamo alternative convincenti. Se non le avremo, rimarrà comunque volentieri ". Che bilancio può fare del mercato bianconero? "Abbiamo realizzato gran parte degli obiettivi, la squadra del terzo scudetto consecutivo è stata quasi interamente confermata. La Juventus mi sembra ancora più competitiva, più forte dell'anno scorso". Si parla molto bene del giovane Kingsley Coman. "Conoscevamo il suo talento ed è partito davvero bene. In prospettiva può essere una realtà simile a Pogba". Che effetto le ha fatto vedere Conte senza lo stemma bianconero sulla giacca? "Un po' di malinconia, non lo nego, però gli auguro un ottimo lavoro. Ad Antonio sono legato non solo da amicizia, ma perché questi anni sono stati anche per me i più importanti". Conte dice che il rapporto con la Juventus era giunto a una naturale conclusione. La sensazione è che voi la pensaste in maniera diversa. "I rapporti restano ottimi e bisogna prendere atto che i cicli finiscono. La cosa importante è che la spina dorsale della nazionale continui a rimanere juventina, come Antonio ha saggiamente dichiarato". Argomenti interviste sport interviste torino beppe marotta 
"IN UNA certa misura condivido le parole di Farinetti, ma le inserirei in un contesto più ampio. Io credo che la voglia di lavorare sia uno stimolo che va creato". Nicola Scarlatelli ha un'azienda metalmeccanica a Rivoli, la Samec, ed è il presidente della Cna di Torino. Capisce il messaggio lanciato dal collega imprenditore che ha creato Eataly: "Purtroppo negli anni si è innescato un processo culturale di distacco dal lavoro manuale e manifatturiero che ha creato una generazione non consapevole di cosa sia il lavoro ". Quindi una certa "pigrizia" generale esiste, ma è un problema di cultura più che di singole persone? "La voglia di lavorare è uno stimolo che va generato sin da piccoli. Purtroppo la generazione dei ventenni di oggi, oltre a essere cresciuta in un sistema dell'istruzione sul quale è passato uno tsunami, è venuta su con l'idea che tutti debbano essere laureati e che il lavoro in officina non è gratificante. Questo però non è l'unico fattore: esiste anche un problema di motivazione". Di che tipo? "La crisi ha portato a dei compensi che non garantiscono un grande valore aggiunto. Oggi molti giovani a 18 anni hanno l'auto e l'iPhone e questa è la loro situazione di partenza. Se lavorano per mille euro al mese o poco più è difficile che siano molto motivati. Attenzione, però: è troppo semplicistico dire che non hanno voglia di rimboccarsi le mani. Il fatto è che non gli è stata data l'opportunità di conoscere il piacere della fatica". Cosa servirebbe? "Dobbiamo ripartire dal sistema scolastico. Come associazione artigiana ci stiamo impegnando molto per migliorare e rigenerare il rapporto scuola-lavoro. Quello tra istruzione e professione è un collegamento fondamentale, perché è lì che si crea la cultura del "saper fare"". Argomenti interviste torino 
None Leggi i commenti I commenti dei lettori 
L'allenatore vuole completare il reparto e affrontare il campionato con organico diverso rispetto a  quello con cui si giocherà la Champions League a Bilbao. Vargas al Queen's Parker Il chiodo fisso  del mercato azzurro è sempre lo stesso: Rafa Benitez vuole un altro mediano per  completare il reparto e affrontare il campionato con organico diverso rispetto a  quello con cui si giocherà la Champions League a Bilbao. Il primo innesto è  stato Jonathan De Guzman. L’olandese ha già cominciato la nuova avventura. “Ma  sarà pronto per il debutto in campionato a Genova”, ha ammesso il tecnico  spagnolo che non ha mollato la pista relativa a Lucas Leiva. Il diretto  interessato, dal canto suo, non ha escluso nulla. “Vedremo se ci sarà un’offerta  vantaggiosa per me e per il club. Per ora penso al Liverpool”. Il nome del  brasiliano non è mai sparito dai radar  del Napoli che punta ad un colpo last  minute con la formula del prestito considerando che il giocatore ha voglia di  rilanciarsi altrove. Si è complicata, invece, la pista Fellaini che si è anche  infortunato alla caviglia e rischia uno stop lungo. Il club azzurro è pronto a  stringere per Leiva dopo il preliminare senza dimenticare che dovranno essere  ceduti Dzemaili (piace al Milan) e molto probabilmente Gargano. L’uruguaiano si  sta rilanciando con buone prestazioni e non dovrebbero mancargli le offerte. “E’  un professionista e oggi sa quello che deve fare”, ha spiegato Benitez dopo la  sfida d’andata contro l’Athletic Bilbao lasciando trapelare la possibilità di  una cessione negli ultimi giorni di mercato. L’ATTACCANTE. La  novità è un’altra. La posizione di Duvan Zapata è meno solida rispetto al  passato. Il Napoli sta valutando di cederlo in prestito in modo che possa avere  giocare con maggiore continuità. Le motivazioni del Torino sono molto solide e  una decisione sarà presa al più presto. A quel punto, Benitez chiederebbe un  altro rinforzo nel reparto offensivo considerando che Pandev è sempre sul piede  di partenza e Vargas è già partito. Il cileno giocherà nel Qpr. Il tecnico  spagnolo vorrebbe completare una prima punta, reale alternativa a Gonzalo  Higuain. Intanto il Napoli ha ufficializzato la cessione in prestito di Edu Vargas agli inglesi del Queen's Park Rangers. L'attaccante cileno, 24 anni, era tornato a Napoli dopo un anno di prestito al Valencia e ora viene girato al club inglese per una stagione con diritto di riscatto fissato a giugno 2015 per dieci milioni di euro. Argomenti ssc napoli 
SPALATO – Lo aveva definito un esame di maturità Giampiero Ventura per il suo Toro, che viene quindi rimandato. Termina infatti senza reti il match di andata del playoff di Europa League con lo Rnk Spalato, che rimane così imbattuto nei preliminari di questa competizione continentale, cogliendo il risultato che alla vigilia il suo tecnico Ivan Matic aveva prefigurato come ideale per giocarsi fino in fondo le proprie chance al ritorno, fra sette giorni allo stadio Olimpico. Dovrà dunque confidare sulla spinta del proprio pubblico (spesso il dodicesimo uomo in campo) la formazione granata per centrare il ritorno sul palcoscenico europeo dopo venti anni, da conquistare al ritorno dopo il nulla di fatto di questo primo testa a testa, determinato dalla poca concretezza sotto porta di Glik e compagni. IL PORTIERE CROATO VUKOVIC CHIUDE LA SARACINESCA – Un pubblico che si è fatto sentire con calore anche nel piccolo impianto di Dugopolje, lo Hrvatski Vitezovi da 5.200 posti, dove i cinquecento tifosi giunti dall’Italia hanno cantato sempre come in curva Maratona, ma il cui terreno si è rivelato davvero in pessime condizioni, reso ancora più allentato da un acquazzone caduto nel pomeriggio sulla città croata, rendendo complicato il compito dei ventidue protagonisti. Ha fatto la partita, come era da attendersi, il Toro (senza Cerci, non convocato perché’ in procinto di trasferirsi al Milan), anche se spingendo a fiammate e non con continuità (ma siamo solo al 21 agosto…), trovando inoltre sulla propria strada un portiere in serata di grazia come Vukovic, di gran lunga il migliore di una compagine che ha badato a intasare gli spazi davanti all’area di rigore, difendendosi con nove giocatori dietro la linea del pallone e lasciando solo l’esperto centravanti Bilic in avanti, affiancato dal 19enne fantasista Rog. Il numero uno croato comincia il suo show dopo una decina di minuti uscendo a valanga su Darmian, poi concede il bis poco dopo su Larrondo, liberato in area proprio dall’esterno della Nazionale: l’argentino, pero’, sceglie la soluzione di potenza e colpisce in pieno Vukovic. Due minuti dopo è l’ex attaccante di Siena e Fiorentina a recuperare il pallone ma Nocerino conclude malamente da posizione favorevole. [[ge:rep-locali:repubblica:94240575]] PADELLI SI FA TROVARE PRONTO E REATTIVO - Dopo la mezz’ora i granata rallentano e l’Rnk ci prova, almeno da lontano, prima con il camerunense Belle e, poi, due volte, con Bilic (entrambe su punizione), trovando sempre Padelli pronto agli interventi. Prima di tornare negli spogliatoi, altra grande occasione per il Toro, però anche Barreto, servito sul dischetto da un contrasto vinto da Nocerino, vede opporsi Vukovic al tiro. Anche nella ripresa la squadra di Ventura parte forte: due minuti dopo il rientro in campo, Barreto se ne va a destra e mette in mezzo un pallone basso e teso. Vukovic, stavolta, buca l’intervento, ma Larrondo non riesce nel piu’ facile dei tap-in. Il portiere locale comunque si riscatta poco dopo salvando sul destro potente di Barreto, e rimanendo anche intontito a terra dopo il colpo sul volto. NEPPURE QUAGLIARELLA SERVE PER SBLOCCARE IL MATCH – A metà frazione il tecnico italiano si gioca la carta Quagliarella, ma su un terreno cosi’ infido la mossa non sortisce grandi effetti. E anche l’ex juventino viene fermato da Vukovic, che con la punta delle dita devia in angolo un sinistro dal limite dell’ex attaccante nel finale. Poco prima, dalla parte opposta, brivido lungo la schiena dei sostenitori granata, quando Rog libera Bilic in area, tiro in corsa sul quale Padelli nega il gol. Tutto aperto, insomma, in vista del secondo atto a Torino, dove servira’ piu’ convinzione sotto porta, aiutata magari da un po’ di brillantezza fisica in più. VENTURA: “CAMPO PESSIMO, MA COMPLIMENTI ALLO SPALATO” – Sperava in qualcosa di meglio, sia come prestazione complessiva che  come risultato, Giampiero Ventura per il suo Torino, bloccato sullo 0-0  in casa dell’Rnk Spalato nella gara di andata dei playoff di Europa  League. Tuttavia, dall’alto della sua lunga esperienza, l’allenatore  genovese non fa drammi per questo risultato ad occhiali dopo il primo  atto del doppio confronto in cui i suoi uomini hanno avuto tante  occasioni, ma non sono riusciti a concretizzarle. “Oggi il terreno di gioco era in pessime condizioni, ma bisogna  comunque fare i complimenti allo Spalato per come ha interpretato la  partita – l’analisi del tecnico del Toro -. Nel finale abbiamo commesso  qualche sbavatura evitabile. Gli attaccanti? Barreto e Larrondo si sono  mossi bene, mentre Quagliarella è partito dalla panchina perche’ e’  ancora un po’ a corto di preparazione”. “AL RITORNO AVREMO UNA SETTIMANA IN PIU’ DI LAVORO NELLE GAMBE” – Fra sette giorni la sfida si giochera’ all’Olimpico,dove al Toro  davanti al proprio pubblico serve una vittoria per accedere alla fase a  gironi di Europa League. E il tecnico granata mostra una certa fiducia.  “Al ritorno credo vedremo un match diverso: avremo una settimana di  lavoro in piu’ nelle gambe – conclude Ventura – e il campo sara’  sicuramente in ottimo stato”. RNK SPALATO – TORINO 0-0 (0-0) RNK SPALATO (4-4-2): Vukovic 7.5; Ibriks 6, Galovic 6, Glumac 6.5, Rugasevic 5.5 (41’ st Kvesic sv); Bagaric 5.5, Vidovic 5.5, Dujmovic 6, Belle 5.5 (18’ st Roce 5.5); Rog 6 (26’ st Vojnovic 5.5), Bilic 6.5. (12 Zagorac, 3 Glavina, 5 Vrgoc, 16 Radotic). All.: Matic 6. TORINO (3-5-2): Padelli 7; Bovo 6, Glik 6, Moretti 6; Darmian 6.5, Nocerino 6 (17’ st Benassi 6), Vives 5.5, El Kaddouri 6, Molinaro 6.5; Barreto 5.5 (22’st Quagliarella 6), Larrondo 5.5. (1 Gillet, 21 Silva, 19 Maksimovic, 29 Vesovic, 17 Martinez). All.: Ventura 5.5. ARBITRO: Steven McLean (Scozia) 5.5. AMMONITI: Glik (T), Bagaric (S), Moretti (T), Rugasevic (S) e Vidovic (S) per gioco falloso, El Kaddouri (T) per proteste. ANGOLI: 8-3 per il Torino. RECUPERO: pt 1’, st 3’ SPETTATORI: 4.500 circa. Argomenti torino fc europa league Leggi i commenti I commenti dei lettori 
