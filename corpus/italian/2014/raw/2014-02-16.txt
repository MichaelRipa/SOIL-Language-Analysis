Le primarie non sono servite a eleggere il nuovo segretario del Pd in Liguria: saranno 250 delegati a scegliere, sabato prossimo, tra il cuperliano Giovanni Lunardon, sostenuto da molti renziani, e il renziano Alessio Cavarra, sostenuto dal governatore Claudio Burlando. Ago della bilancia saranno i delegati del civatiano Stefano Gaggero. [[ge:rep-locali:rep-genova:78799846]] Cavarra, 41 anni, sindaco di Sarzana, ha ottenuto 9.617 voti (48,02%), grazie a un plebiscito nel collegio dello Spezzino; Lunardon, 42 anni, di Savona, 8.835 voti (44,12%) con la vittoria negli altri 4 collegi, i tre di Genova e quello unificato Savona-Imperia. Gaggero ha avuto 1574 voti (7,86%). Ma sarà il numero dei delegati a stabilire chi tra i due gareggianti sarà elettro segretario regionale. Sabato Lunardon potrà contare su 120 delegati, Cavarra su 109: decisivi i 21 delegati di Gaggero, sostenuto tra gli altri da un esponente della giunta Burlando, Renata Briano. Cavarra è stato appoggiato anche da esponenti Udc e da ex sostenitori di Claudio Scajola nel Ponente. Lunardon ha avuto il sostengo di molti parlamentari e del sindaco di Savona Federico Berruti, renziano della prima ora. "Non è una sconfitta di Burlando", ha detto il parlamentare Mario Tullo che appoggia Lunardon. "Stiamo votando il segretario non è un giudizio sulla giunta". La sfida per la segreteria regionale del Pd, comunque, non ha appassionato gli elettori liguri che in questa grigia domenica sono rimasti a casa. I votanti sono in forte calo: sono stati 20.069 contro 87.000 del 2009. [[ge:rep-locali:rep-genova:78745778]] Affluenza scarsa ma non sono mancate le sorprese. Al seggio di Albaro in piazza Leopardi si è presentato Gianfranco Gadolla, che ha votato e ha sottoscritto l'albo degli elettori del Pd. Gadolla, imprenditore, ha un lungo passato nella destra genovese, è stato segretario di Alleanza Nazionale, poi coordinatore cittadino del Pdl. All'epoca dello strappo di Gianfranco Fini aveva lasciato il Pdl per seguirlo in Futuro e libertà. Poi ha abbandonato l'impegno politico. E' riapparso stamane al seggio elettorale delle primarie del Pd. Argomenti primarie pd liguria genova 
None Leggi i commenti I commenti dei lettori 
Primarie, in Campania hanno votato 120mila elettori, scegliendo come segretario Assunta Tartaglione, con il 58,5 per cento. Un crollo rispetto alle precedenti consultazioni per l'elezione del segretario nazionale, per la quale si erano espressi 300mila elettori. Tartaglione ha 43 anni, origini molisane ma con formazione e radicamento nel cuore di Napoli (quartiere San Lorenzo Vicaria) avvocato civilista alla sua prima legislatura, area Renzi, nuovo segretario regionale del Pd, prima donna in Campania ad occupare quel ruolo. Tartaglione, lei aveva detto che "il Pd sul territorio e in Campania non esiste", quindi da dove si comincia? "Cosa faccio da ora in poi come segretario? Comincio proprio dai territori. Dal ricucire con ogni forza un legame interrotto e un dialogo che è assolutamente e indispensabile coltivare e nutrire, certamente molto di più di quanto non si sia stato fatto in questi ultimi anni". E la squadra? "Molte donne, questo è certo". Quali saranno le tappe del suoi impegno? "Dobbiamo tornare a vincere come Pd, come squadra. Quindi la prima nostra battaglia sarà impegnarci da subito per una stretta e puntuale opposizione in Regione, e soprattutto per la scelta del nostro candidato per le regionali del 2015". Considerato che a Salerno, lei è stata appena trascinata da un plebiscito di oltre 80 per cento, è fatale che per lei il candidato governatore ideale sarà Vincenzo De Luca, l'uomo della doppia poltrona, di stretta osservanza renziana come lei, che l'ha fatta vincere in tutto il salernitano? La Tartaglione sorride, annuisce ma spiega. "Non cominciamo con queste frecciate. Intanto quello che penso io, da segretario regionale, non è mica il Verbo. Io sono il coordinatore, invece il candidato governatore andrà scelto con le primarie, quindi nessuno può sapere chi sarà". Veramente in molti sanno che De Luca ci terrebbe molto. "Davvero? E se Vincenzo De Luca ora andasse a fare il ministro o avesse un altro ruolo nel governo Renzi? Non possiamo saperlo, e comunque come avrete capito sono scaramantica e della vecchia scuola, quindi non mi sbilancio. Insisto: ora dobbiamo innanzitutto ricostruire il rapporto più autentico e forte con i cittadini, dobbiamo elaborare una piattaforma politica che sia credibile, fare un'opposizione dura verso questo centrodestra che ha ulteriormente rovinato la situazione economica della Campania, ma anche guardare a Napoli con molta, mirata attenzione". Ecco, proprio il rapporto tra il Pd e il sindaco de Magistris è uno dei nodi che dovrà affrontare il partito che vuole rinascere in Campania. La Tartaglione prende tempo : "È chiaro che la decisione non tocca in primis a me, ma alla squadra del coordinamento provinciale, con cui naturalmente lavoreremo all'unisono. In ogni caso, non ci sono chiusure né pregiudiziali. Abbiamo già dimostrato, anche adesso nelle ore del timore dissesto, come ieri per l'adesione al salvaComuni, che si può e si deve lavorare nell'interesse supremo dei cittadini. Ma è chiaro che dobbiamo discutere, sentire gli umori dei nostri elettori, farci interpreti della sete di normalità di questa metropoli". Argomenti primarie pd assunta tartaglione 
None Leggi i commenti I commenti dei lettori 
ROMA – Mastica amaro Sinisa Mihajlovic dopo la netta sconfitta dell'Olimpico contro la Roma, ma non fa drammi consapevole del divario tecnico che c'è tra le due formazioni. "Abbiamo perso meritatamente, ma ci abbiamo messo molto del nostro. Nel primo tempo la Roma ha creato solo su sbagli nostri in uscita e ci è andata anche bene, perché abbiamo preso solo un gol, poi abbiamo cercato di giocare, ma dobbiamo dare grandi meriti ai nostri avversari che hanno fatto un'ottima partita. Abbiamo giocato contro la Roma, che è un'ottima squadra con ottimi giocatori  -  ricorda Mihajlovic -. Non dobbiamo dimenticarci che il nostro obiettivo è la salvezza, non siamo riusciti mai a fare quello che volevamo, ma per colpa nostra e merito della Roma. Niente drammi, non dobbiamo neanche pensare che vada tutto bene". ARRABBIATO PER LE SQUALIFICHE  - "Potevamo sfruttare meglio qualche ripartenza  -  continua Mihajlovic -, ma abbiamo preso sempre la soluzione sbagliata, e dopo il secondo gol la partita è finita. Comunque mi rode di più perdere due giocatori per la prossima partita, come De Silvestri che era diffidato ed è stato ammonito per proteste e non va bene, e Gastaldello che non doveva andare in scivolata sul 3-0 a metà campo". Secondo Mihajlovic Soriano "deve essere più incisivo in zona gol", mentre Okaka, entrato nella ripresa, "è fisicamente al 50%, ha giocato domenica scorsa perché pensavo che il carico di entusiasmo che aveva gli avrebbe fatto bene, oggi l'ho messo in panchina, non soltanto per scelta tecnica, ma perché ero convinto che con Benatia e Castan avrebbe avuto difficoltà a ricevere palla e quindi gli ho preferito Eder. Ma non siamo riusciti a servirlo adeguatamente". LO SCUDETTO ALLA JUVE - Facendo infine un paragone tra la Juventus e la Roma, Mihajlovic dice che la squadra di Conte "rivince lo scudetto, ma la Roma a Torino, pur perdendo, ha giocato bene e se avesse segnato con Ljajic la partita poteva cambiare. Sono comunque le due migliori del campionato, ma la Juve  -  conclude  -  è un gradino sopra". Argomenti sampdoria serie a sinisa mihajlovic Leggi i commenti I commenti dei lettori 
ROMA – La Roma non perde di vista la testa della classifica. I giallorossi battono con un secco 3-0 la Sampdoria nel posticipo domenicale della 24/a giornata e restano a nove punti dalla Juventus con una gara (quella col Parma, ndr) ancora da recuperare. Una vittoria convincente che permette agli uomini di Garcia di rialzare la testa dopo l'eliminazione in coppa Italia contro quel Napoli che da stasera torna ad essere a quattro punti di distanza. Arriva, invece, la seconda sconfitta nel girone di ritorno per la squadra di Mihajlovic costretta a giocare in dieci l'ultimo quarto d'ora per l'espulsione di Gastaldello. GUARDA I GOL COPPA ITALIA GIA' ALLE SPALLE  - Torna, quindi, il sorriso in casa giallorossa con Garcia che si gode la 16/a vittoria stagionale. Il tecnico francese ha saputo riportare subito il sereno a Trigoria dopo quel sonante 3-0 del San Paolo che è valsa l'eliminazione dal trofeo nazionale che in casa Roma ci tenevano a vincere. La squadra ha reagito nel migliore dei modi, giocando un buon calcio e chiudendosi ottimamente in fase difensiva regalando a De Sanctis una serata da spettatore. Ora ci sarà una settimana di tempo per recuperare le energie spese in queste settimane e preparare al meglio la trasferta di Bologna con la speranza che la Juve rallenti nel derby col Torino. LA SAMP DURA SOLO MEZZ'ORA - Mastica amaro, invece, Mihajlovic che oltre ad aver perso la partita si ritrova con due pedine fondamentali per la difesa squalificate in vista della gara di domenica con il Milan. Mancheranno, infatti, Gastaldello e De Silvestri. Il serbo si è infuriato con i due già durante la partita per aver ricevuto cartellini ingenui e, soprattutto, inutili. Resta comunque il rammarico per una gara che la squadra blucerchiata non ha saputo interpretare al meglio, soprattutto in fase difensiva dove Gervinho ha fatto il buono e il cattivo tempo spaccando in due la retroguardia ligure in più di un'occasione. E pensare che i blucerchiati si erano presentati all'Olimpico con una media punti nelle ultime undici giornate identica a quella giallorossa. Ci si aspettava, quindi, qualcosina in più, ma forse questa Roma era troppo per questa Samp. IL MATCH  - Primo tempo noioso e con poche azioni d'attacco fino alla mezz'ora. Poi si sveglia Gervinho e la difesa blucerchiata inizia a ballare paurosamente ad ogni scatto dell'ivoriano. Proprio su un affondo del numero 27 giallorosso Gastaldello deve immolarsi per salvare sulla linea un pallone destinato in porta. Poco dopo è Palombo, con una palla persa al limite dell'area, a far tremare i suoi con Da Costa bravo a non farsi sorprendere dal tiro ravvicinato di Strootman. Al 44′, però, il muro doriano crolla su un colpo di testa di Destro su azione d'angolo con Mustafi non esente da colpe. Nella ripresa pronti via e la Roma prima raddoppia con una punizione dai 30 metri di Pjanic, poi cala il tris con una conclusione di Destro, ben servito da Gervinho al centro dell'area, che non lascia scampo a Da Costa. Poco dopo la mezz'ora, Gastaldello, già ammonito, interviene ingenuamente su Strootman a centrocampo, guadagnando anticipatamente gli spogliatoi. Due le note stonate della serata giallorossa: gli infortuni muscolari di Maicon e Benatia usciti entrambi nella ripresa. ROMA-SAMPDORIA 3-0 (1-0) ROMA (4-3-3): De Sanctis 6; Maicon 6 (10′ st Romagnoli 6), Benatia 6.5 (27′ st De Rossi 6), Castan 6.5, Torosidis 6; Pjanic 7, Nainggolan 6.5, Strootman 6.5; Florenzi 6.5, Destro 7.5 (36′ st Bastos sv), Gervinho 7 In panchina: Lobont, Skorupski, Toloi, Ljajic, Taddei, Jedvaj, Ricci, Di Mariano. Allenatore: Garcia SAMPDORIA (4-2-3-1): Da Costa 5.5; De Silvestri 5.5, Mustafi 5, Gastaldello 5.5, Regini 5; Palombo 5.5 (19′ st Obiang 5), Krsticic 5.5; Gabbiadini 5, Soriano 5 (40′ st Fornasier sv), Wszolek 5.5 (11′ st Okaka 5); Eder 5. In panchina: Fiorillo, Costa, Salomon, Renan, Rodriguez, Sansone, Berardi, Bjarnason, Sestu. Allenatore: Mihajlovic ARBITRO: Celi di Bari RETI: 44′ pt Destro, 9′ st Pjanic, 12′ st Destro NOTE : Spettatori: 20.000 circa. Espulso al 36′ st Gastaldello per doppia ammonizione. Ammoniti: Destro, Strootman, Gastaldello, Wszolek, De Silvestri. Angoli: 7-2 per la Roma. Recupero: 1′; 0′. Argomenti as roma sampdoria serie a Leggi i commenti I commenti dei lettori 
None Leggi i commenti I commenti dei lettori 
ROMA – Rudi Garcia si gode il successo sulla Sampdoria che allontana i fantasmi della Coppa Italia permettendo alla sua Roma di restare in scia della Juventus con una gara ancora da recuperare. Il tecnico francese, però, ha qualche sassolino da togliersi dalla scarpa. "Dopo la sconfitta con il Napoli abbiamo subito una mancanza di rispetto, oggi abbiamo dato una risposta. La squadra c'e', ha segnato tre gol senza subirne, è seconda in classifica e ha dei numeri invidiabili, ha 4 punti in più del Napoli e 9 in meno della Juventus con una partita da recuperare". STRANO GIOCARE SENZA CURVE - Garcia, pero', non chiarisce a chi sono indirizzate le sue piccate dichiarazioni: "Lo sapete tutti, è stato sotto gli occhi di tutti. Su questa squadra parlano i numeri, basta vederli. Poi oggi è stato strano  -  ha continuato  -  giocare in uno stadio cosi', con le due curve vuote. Oggi abbiamo messo in mostra un grande Destro e una difesa di ferro". Qualcuno ha messo in dubbio l'attaccante dopo il grave infortunio: "I dibattiti inutili li lascio agli altri. Stasera si è infortunato Maicon, speriamo che non sia grave. Adesso riposiamo e prepariamo bene la prossima col Bologna. In settimana gli altri giocheranno in Europa e noi staremo a guardare, in vista della qualificazione in Champions questo è un vantaggio. L'ammonizione di Destro sul primo gol? Per fortuna non si è tolto la maglia dopo la doppietta". BENATIA ARMA IN PIU' - Complimenti anche a Benatia, uscito anche lui per infortunio. "Benatia è fortissimo  -  ha aggiunto Garcia -, ma tutta la squadra difende bene e non a caso abbiamo la migliore difesa. Stasera De Sanctis non ha dovuto fare praticamente nessun intervento importante, e non dimentichiamo che davanti avevamo la Sampdoria che gioca bene a calcio. Stasera abbiamo finito con una difesa inedita  -  ha concluso -, sono contento per il rientro di Romagnoli". PJANIC, 'CRITICHE INGIUSTIFICATE' - Sulla stessa linea del tecnico anche Miralem Pjanic. "Ci sono state troppe critiche dopo la sconfitta di Napoli, e non erano giustificate. Eravamo andati lì per vincere. Oggi è stata una bella risposta. Tutta la squadra è rimasta toccata dalle critiche  -  dice il giallorosso -. A Napoli sarebbe bastato segnare un gol e la partita sarebbe girata. Siamo rimasti delusi per la sconfitta, perché avevamo dato tutto. Ma oggi abbiamo dimostrato che possiamo giocarcela con Juve e Napoli, che sono forti. E abbiamo anche una gara in meno. Il gruppo è molto contento del risultato di oggi". L'ultima battuta è per il suo futuro giallorosso: "Io sto bene qui, ma adesso è il momento di concentrarmi per finire il campionato. Poi vedremo". Argomenti as roma serie a rudi garcia Leggi i commenti I commenti dei lettori 
