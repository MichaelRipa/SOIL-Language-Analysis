Filippo, 100 e lode al Leonardo, quanto studio c'è dietro a un voto così? "Tanto,  significa non avere mai tralasciato nemmeno un compito. Dietro c'è  molto tempo sui libri, ma soprattutto una grande costanza, è  fondamentale, altrimenti non ce la si fa: l'ultimo anno si intensifica  tutto. Ma forse anche una predisposizione personale, me ne rendo conto". Le  eccellenze sono sempre meno. Nella vostra scuola però c'è stato un  visibile calo dei risultati rispetto allo scorso anno. Come mai? "Credo  ci sia stata una severità maggiore in sede di esame da parte di alcune  commissioni, non so come mai. Può succedere, bisogna metterlo in conto". Che tesina ha portato per l'orale? "Una  tesina in fisica, sugli esperimenti scientifici per dimostrare le  scoperte nel campo dell'elettromagnetismo. Mi ha aiutato molto la  passione di mio padre per questa materia, lui fa esperimenti  scientifici". Il futuro? "Ho passato il test di Medicina alla  Statale, sono arrivato quarto a Milano. Vorrei diventare un medico, sono  incerto su cosa specializzarmi ma per ora penso a neurochirurgia ". Che cosa c'è stato in questi anni oltre alla scuola? "Tanto sport, tanti altri interessi. Forse è questo il segreto. Amo il nuoto, scio, gioco a tennis. E poi suono il pianoforte, fra i miei spartiti in questo periodo ci sono Bach e Mozart ". Che estate si aspetta? "Un lungo periodo di sollievo dopo questa apnea da studio. Ci sarà sicuramente un po' di mare in Sardegna, poi si vedrà, per ora non ho programmi, mi piace vivere alla giornata". Argomenti interviste milano 
LA PROCURA della Repubblica di Savona ha autorizzato il dissequestro tecnico richiesto da Tirreno Power per avviare i necessari interventi di manutenzione dei due gruppi a carbone, a cui sono stati posti i sigilli l'11 marzo scorso perché, per il giudice, troppo inquinanti. I vigili del fuoco hanno effettuato tutti i rilievi e informato il giudice che dovrà decidere se concedere gli interventi o meno. Resta comunque il divieto di accendere le caldaie ancora sotto sequestro. Una richiesta analoga era stata avanzata da Tirreno Power già due mesi fa. L'azienda aveva rimarcato il possibile rischio di incendio e conseguente esplosione negli impianti della centrale se il combustibile fosse rimasto nelle condotte della centrale. Confermata intanto la notizia dell'intesa di massima raggiunta da sindacati di categoria e Tirreno Power in merito alla procedura di mobilità obbligatoria aperta il 13 giugno. L'accordo  -  rende noto la Flaei Cisl  -  prevede che almeno 111 dipendenti siano disposti ad aderire volontariamente, con incentivi, alla mobilità. Sarà così possibile interrompere la procedura di licenziamenti collettivi già avviata dall'azienda. L'ipotesi di accordo è stata siglata presso il Ministero dello Sviluppo Economico tra Filctem, Flaei e Uiltec con i vertici aziendali per fronteggiare la delicata situazione nella quale versa attualmente la Tirreno Power, aggravata dalle criticità legate all'impianto di Vado Ligure. Argomenti vado ligure tirreno power 
MARTINA Varisco, 100 e lode al Beccaria, cosa le resta di questi cinque anni di scuola? "Tutte le opportunità di crescere che mi ha dato questo liceo, da qualsiasi punto di vista. Avevo scelto il Beccaria perché volevo una formazione classica ma con una buona base scientifica. Ho scelto di fare la sperimentazione in matematica e non me ne sono pentita, anche in vista del mio futuro ". Come mai? "Vorrei studiare il cervello, diventare un neurochirurgo. Frequenterò medicina alla Statale, ho passato il test. All'esame ho portato una tesina sulla neurobiologia che non c'entrava nulla con il programma". Cioè? "Un percorso su ciò che gli antichi sapevano della memoria e ciò che sappiamo ora. Quello che è stato confermato dalla scienza e quello che non lo è stato. È lì che mi sono resa conto che mi piacerebbe studiare come si può rimediare a certe malattie". C'è qualcuno nella sua famiglia che fa questo lavoro? "No, mia mamma è un'insegnante di scuola materna, mio papà si occupa di assicurazioni. È una passione tutta mia che spero di riuscire a portare avanti". Quante ore di studio al giorno l'hanno portata a questo risultato? "Almeno tre, tutti i giorni. Più quelle di ripasso la mattina, in treno. Abito a Limbiate. Un'ora di strada all'andata e una al ritorno, ho preso per cinque anni il treno delle sette, ma non posso dire che mi è pesato ". Passioni? "Amo fare camminate e lunghi giri in bici, anche in montagna. Ma soprattutto sono una lettrice accanita". Argomenti interviste milano 
Difficile, anzi impossibile, dire se la Germania vincerà questo Mondiale. In una finale, che sia contro Messi o contro Robben, può succedere davvero di tutto. Basta un episodio per determinare il risultato. Come succedeva all'Olanda di Cruyff, una nazionale che ha fatto la storia, indipendentemente dal risultato finale. Ecco l'Olanda, la Grande Olanda, di Cruyff. Una cosa è certa: dopo averla snobbata, forse non averla capita, molti si saranno finalmente resi conto che questa Germania è una delle Nazionali capaci di fare la storia, per il suo modo unico di stare in campo, per la capacità di riassumere il calcio degli ultimi quarant'anni. Non è un'esagerazione dire e sostenere che questa squadra di Loew è un modello di calcio, un fenomeno da studiare, il riassunto più bello e più concreto delle migliori espressioni. Questa Germania, ed era facile intuirlo anche prima di questo Mondiale, ha la capacità di stare in campo della migliore scuola italiana. Quella che non ti concede, o non ti concedeva, spazio, che sapeva sempre leggere la partita con intelligenza. Questa Germania ha la capacità atletica, agonistica, della migliore scuola inglese, quella fatta di sudore e sofferenza, un diesel che non si ferma, ti martella, ti asfalta, andando a prenderti per il bavero, fino a toglierti il respiro e fino a strapparti le idee che pure puoi avere. Questa Germania ha assorbito anche gli ultimi insegnamenti della Spagna, una ragnatela a centrocampo che ti irretisce, di stordisce, per poi partire con una serie impressionante di strappi, con i suoi triangoli in movimento continuo. Questa Germania ha individualità sudamericane che, addirittura, non fanno parte della sua storia. I 10 tedeschi sono sempre stati un misto di potenza e qualità, mentre Ozil è forse l'autentica, unica, espressione, del 10 di oggi: un trequartista esemplare, come non ce ne sono più. E Muller è un falso 9, come erano i centravanti delle espressioni calcistiche più evolute e innovative. Questa Germania è però, soprattutto, la rivisitazione moderna appunto della Grande Olanda di Cruyff, con un portiere che è un libero aggiunto, con un calcio che non offre riferimenti, gli attaccanti che tagliano il campo o ti vengono incontro e le mezzali - in un calcio che ha sostituito le mezzali con i mediani - che si appoggiano sempre agli esterni, per creare la superiorità in ogni zona del campo. L'hanno scoperta tutti questa Germania, che anche prima di questo trionfo era favoritissima in una semifinale solo apparentemente da scrivere. Come mettere una discreta squadra in difficoltà al cospetto di un modello di calcio. Almeno questo adesso è chiarissimo a tutti. E non serviva neppure una notte che resterà nella storia. Del Brasile e soprattutto del calcio. 
