L'Università di Palermo è al ventisettesimo posto in Italia e al 554° tra le prime mille istituzioni accademiche del mondo nella classifica del Center for World University Rankings. La valutazione dipende da cinque voci, tre relative ai traguardi e ai riconoscimenti conseguiti dagli allievi e dai docenti in ambito accademico e privato, due riferite a indicatori più "tradizionali", come il numero, l'influenza e l'impatto di pubblicazioni, citazioni e brevetti. In testa ci sono le università americane di Stanford, Harvard e il Mit e quelle inglesi di Cambridge e Oxford. Tra le italiane, prevalgono la Sapienza di Roma, la Statale di Milano, Padova, Bologna e Torino. La "Quality of education" è misurata in base al numero di laureati che hanno avuto riconoscimenti (Palermo è al 375° posto; la "Alumni employment" è relativa ai laureati che occupano posizioni dirigenziali in aziende e società (306°), la "Quality of faculty" si riferisce agli universitari che hanno vinto premi internazionali (210° posto). "Non mi esalto per i buoni piazzamenti in classifiche come questa e non mi avvilisco per le valutazioni meno positive in altre - dice il rettore Roberto Lagalla - prendo le graduatorie per quello che sono, come un tentativo sempre difficile di fotografare la realtà attraverso i numeri. Mi fa piacere però che questa valutazione renda merito alla qualità dei nostri allievi, che sono in grado di competere con successo in ogni contesto nazionale e internazionale, segno di un'ottima formazione". Intanto la Crui, Conferenza dei rettori italiani, prende posizione sulla diffusione dei risultati della classifica U-Multirank, avviata come modello sperimentale con la partecipazione volontaria di soli 31 atenei su 78. A essere motivo di "critica riflessione" sono i "limiti di metodo e di congruità dei criteri posti alla base di U-Multirank" e il "significativo motivo di preoccupazione e di potenziale, quanto immeritata, caduta di immagine per molte e prestigiose istituzioni accademiche". "La Crui - dice Lagalla - ha dato voce allo stupore con cui molti Atenei di solida tradizione, compreso quello di Palermo, hanno accolto i risultati. Un progetto sperimentale è stato divulgato come una graduatoria fondata e scientificamente attendibile". Argomenti università palermo crui roberto lagalla 
Il Raid dell’Etna avrà quest’anno un partner d’eccezione come Porsche Italia. Due gli eventi in programma: uno riservato alle auto storiche in calendario dal 28 settembre al 4 ottobre e uno aperto alle Porsche anche moderne in programma dal 15 al 18 ottobre. Quest’ultimo avrà la caratteristica di essere un Porsche Tribute con particolare riferimento alla 911 Turbo che quest’anno compie 40 anni. Porsche Italia, in collaborazione con la propria rete, sarà quindi al fianco di chi pratica collezionismo attivo, sia per dialogare con i singoli appassionati che con le proprie vetture sportive partecipano ad eventi rievocativi, e sia per promuovere il reparto Classic (in Casa Madre è operativo dal 1977) che anche in Italia è in grado di fornire servizi ad hoc per i collezionisti: dal recupero delle notizie utili per il restauro o il mantenimento della propria automobile alla richiesta di certificazioni. 
None Leggi i commenti I commenti dei lettori 

Due fidanzati ustionati gravi in un'abitazione del Mugello martedì sera, a Borgo San Lorenzo, in piazza del Mercato. I due, 34 e 25 anni, hanno riportato ustioni al volto e agli arti per un incendio sviluppatosi dal contatto di una candela antizanzare con una bottiglia di alcol. La vampata ha investito una poltrona del soggiorno e gli stessi proprietari della casa, che erano vicini e che hanno poi tentato di fermare il fuoco. E' successo verso le 20. Sul posto i pompieri del distaccamento di Borgo, hanno spento rapidamente le fiamme. Invece, il personale del 118 ha accompagnato al pronto soccorso dell'ospedale di Borgo i due feriti valutando poi se trasportarli a un Centro grandi ustionati, Pisa o Genova. Sono critiche le condizioni dell'uomo. Questa mattina il trentaquattrenne, che ha riportato ustioni di secondo e terzo grado sul 60% del corpo, è stato trasferito dal reparto di rianimazione dell'ospedale di Borgo San Lorenzo, dove era stato ricoverato ieri sera, al centro grandi ustionati di Cesena. Secondo quanto appreso, l'uomo avrebbe riportato ustioni gravi al viso, in particolare agli occhi. Stabili le condizioni della fidanzata, 25 anni, che resta ricoverata in rianimazione a Borgo San Lorenzo. 
LA crisi libica continua ad avvitarsi in maniera veloce e imprevedibile: mentre il problema del pericoloso incendio di un deposito di benzina potrebbe risolversi da solo nelle prossime ore (i milioni di litri di carburante stanno bruciando del tutto), lo scontro fra milizie rivali è sempre più duro. E adesso qualcuno prova anche a far ricorso ai rapimenti politici: in mattinata a Tripoli è scomparso l'ex primo ministro Mustafà Abushagur, un moderato che era stato premier per poche ore nel settembre del 2012, ma poi si era vista bocciare la lista dei suoi soli 10 ministri perché non aveva accontentato gli interessi di tutte le fazioni e delle varie città e comunità di Libia. L'ex primo ministro è stato liberato alcune ore più tardi. Nessuna organizzazione ha rivendicato il rapimento, ma è probabile che l'uomo sia stato sequestrato proprio perché stava mediando una tregua tre le diverse fazioni in lotta. Abushagur nelle elezioni del 25 giugno era risultato primo fra gli eletti: in queste ore stava lavorando da mediatore fra le varie fazioni, ovvero fra il gruppo di milizie e gruppi politici guidati da Zintan e fra quelli filo-islamici guidati da Misurata. La sua famiglia ne ha denunciato la scomparsa: secondo un giornalista a Tripoli "se verrà confermato che Abushagur stato rapito, è stato proprio perché è un moderato, mentre ormai c'è chi vuole lo scontro finale". Oggi una tregua di 24 ore non è stata rispettata del tutto, nel pomeriggio gli scontri e i tiri di razzi sono ripresi. Ma comunque il cessate-il-fuoco in mattinata è servito alla città per respirare, e ai pompieri libici per continuare il lavoro di spegnimento del deposito di carburante. Facendo rimbalzare una notizia incontrollata che circolava sui social network, il sito Internet dell'ufficio stampa del primo ministro libico aveva pubblicato l'annuncio secondo cui l'Italia avrebbe offerto 7 aerei Canadair per spegnere l'incendio. Ma questa era la richiesta dei libici: la verità è che con gli scontri ancora in corso mandare pompieri italiani a terra o anche solo far sorvolare Tripoli da aerei Canadair è molto pericoloso. A Roma il Ministero degli Esteri ha quindi smentito la notizia dei 7 Canadair, pur confermando che Roma è pronta ad aiutare la Libia ma solo in condizioni di sicurezza. Sul fronte orientale, a Bengasi le truppe del generale "ribelle" Haftar sono state attaccate dal gruppo islamista Ansar Al Sharia: gli islamici hanno conquistato la base in cui si trovavano alcune unità delle truppe speciali dell'esercito libico alleate con Haftar. IN mattinata un aereo militare che era impegnato a bombardare le postazioni di Ansar al Sharia è precipitato (non è chiaro se sia stato abbattuto). Il generale Sagr Al-Jerouchi, "capo delle operazioni aeree" dei militari comandati dal generale Khalifa Haftar sostiene che il caccia Mig non è stato abbattuto, ma che il pilota ha avuto problemi tecnici e si è lanciato con il paracadute.  E il quartier generale delle Forze speciali dell'esercito libico, principale base militare di Bengasi, è caduta ieri sera in mano dei gruppi islamisti, dopo diversi giorni di sanguinosi combattimenti. Il 'Consiglio della Shura dei rivoluzionari di Bengasi', un'alleanza di gruppi islamisti e jihadisti, ha annunciato in un comunicato di aver preso il controllo della base. Notizia confermata dall'esercito. A Roma intanto il sottosegretario con la delega alla sicurezza Marco Minniti ha tenuto un'audizione innanzi alla Commissione Difesa del Senato: "Il nostro primo obiettivo", ha detto Minniti, "è la cessazione delle ostilità". "E' molto importante che in questo momento ci sia un'azione di mediazione che impedisca il conflitto tra le milizie in atto a Tripoli ma anche a Bengasi, anche se i protagonisti sono differenti. La prima cosa è fermare il conflitto". Al secondo punto Minniti ripete quello che ha chiesto lo stesso ministro degli Esteri Federica Mogherini: che ci sia un rinnovato impegno delle Nazioni Unite, "che sia nominato un Alto Rappresentante delle Nazioni Unite per la Libia, un ex capo di Stato o di governo, in modo da tenere conto della drammaticità delle condizioni del paese". Minniti sostiene poi che sarà necessario "lavorare in maniera incessante perché il Parlamento eletto il 25 giugno in Libia possa insediarsi il 4 agosto. E' fondamentale che nella ricostruzione democratica di quel Paese, un Parlamento liberamente eletto possa pacificamente riunirsi. Cosa al momento non scontata". In Senato Minniti ha ringraziato "i nostri operatori all'ambasciata a Tripoli, a nome del Governo italiano e del Parlamento, perché in condizioni difficilissime si sta garantendo una capacità di intervento assolutamente straordinaria". Argomenti libia 
Leggi i commenti I commenti dei lettori 
Due pilastri della musica romantica e classica, per il concerto in cui Bruno Aprea dirigerà l'Orchestra Roma Sinfonietta, mercoledì 30 luglio nel suggestivo Ninfeo di Villa Giulia. Il concerto numero 1 per pianoforte e orchestra di Tchaikovsky è considerato tra le vette del virtuosismo pianistico, nonché brano universalmente noto come tra i più trascinanti ed entusiasmanti del repertorio di tutti i tempi. Ad interpretarlo, il giovane pianista spagnolo Josu de Solaun, vincitore dell'European Union Piano Competition nel 2009. L'altra opera in programma è la Sinfonia numero 7 di Beethoven, definita da Wagner l'apoteosi della danza e l'emblema del sinfonismo. E' la prima volta che Aprea dirige la Roma Sinfonietta. Lasciati recentemente gli impegni americani che lo hanno visto direttore della Palm Beach Opera per otto anni, continuerà in Europa la sua carriera, che lo ha portato a essere uno dei direttori d'orchestra più noti nel panorama internazionale. Dopo il concerto di mercoledì 30 luglio, Aprea tornerà in città in autunno, con la Seconda Sinfonia di Brahms, al festival Uto Ughi organizzato nella Basilica di Santa Sabina. Ninfeo di Villa Giulia Piazzale di Villa Giulia 9, mercoledì 30 luglio ore 21, biglietti a partire da 20 euro, infotel:  06.3236104 Argomenti musica classica concerto 
