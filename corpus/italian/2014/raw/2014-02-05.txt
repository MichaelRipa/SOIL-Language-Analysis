BOGOTA' - Una nuova, brutta pagina fatta di spie e di intercettazioni illegali rischia di compromettere le trattive di pace tra le Farc (Fuerzas armadas revolucionarias de Colombia) e il governo di Manuel Santos in corso a Cuba da 16 mesi. Uno scoop di "Semana. com", lo storico settimanale di inchiesta e di opinione di Bogotà, ha messo a subbuglio il mondo politico della capitale e fatto riaffiorare un vecchio scandalo mai sopito: le intercettazioni abusive, note come "chuzadas", da parte di un gruppo di militari del servizio di intelligence dell'esercito durante la presidenza di Alvaro Uribe. Una centrale di ascolto, molto sofisticata da un punto di vista tecnico, sorretta a suo tempo dai finanziamenti degli Usa (leggi Cia) e guidata da tecnici informatici militari assistiti anche da hacker assoldati tra i civili, è stata scoperta in un anonimo quartiere a nord di Bogotà. La struttura aveva un nome, Andromeda, era ricavata in una palazzina in mattoni e circondata da alte mura di cemento. Ufficialmente funzionava come ristorante ma in realtà nascondeva una centrale usata dalla Citec (Central de Inteligencia tecnica del Ejército). Chi ha avuto l'opportunità di visitarla la descrive come un grande salone spoglio con otto tavoli e una ventina di sedie. Il resto era arredato da schermi di computer, cavi, antenne e un grande database dove venivano immagazzinate le informazioni raccolte. Una struttura nota agli ambienti militari, meno a quelli governativi, che in passato aveva avuto un ruolo decisivo nella lotta alla guerriglia delle Farc e che nella cosiddetta "Sala grigia" aveva il suo cuore operativo. Fu grazie a questa base che vennero intercettate le conversazioni tra i quadri dirigenti dell'organizzazione armata; fu sempre da questa grande stanza che vennero trasmessi i falsi ordini all'allora capo militare Mono Jojoy, tramite agenti infiltrati nelle Farc, di liberare l'ex candidata alla presidenza Ingrid Betancourt e un'altra decina di ostaggi da anni prigionieri dei terroristi. Sopravvissuta agli scandali della destra di Uribe, la "Sala grigia" è stata improvvisamente smantellata su ordine della magistratura il primo agosto scorso. La palazzina è stata accerchiata, perquisita dalla polizia che ha poi hanno portato via l'attrezzatura, le memorie degli hard disk, le antenne, le migliaia di registrazioni con le conversazioni intercettate. L'autorità giudiziaria ha spiegato che la struttura, sebbene riconosciuta, aveva illegalmente intercettato alcune importanti conversazioni via mail e via cellulare. Nessuno ci ha fatto caso e nessuno si è chiesto quale necessità ci fosse di agire con tanta urgenza. Imbeccata da alcune soffiate e con un lento ma costante lavoro investigativo durato 15 mesi, la redazione del settimanale è riuscita ad afferrare il filo di una matassa che sembrava una ragnatela ma che ha svelato, alla fine, uno scandalo che sta facendo tremare il Palazzo, i vertici delle Forze armate e fatto infuriare lo stesso presidente Manuel Santos. Il settimanale ha scoperto che Andromeda era stata attivata il 12 settembre del 2012, un mese prima dell'inizio delle trattative di pace che si inaugurarono a Oslo, in Norvegia. E oggi appare più chiaro perché e da dove filtrò la notizia della decisione di riaprire un tavolo con la guerriglia, notizia che bruciò la carta del presidente Santos costretto a confermarla ufficialmente tra molte sorprese e tante perplessità. Più che intercettare i dialoghi tra i quadri che ancora dirigono la guerriglia più longeva e anacronistica del Continente latino americano, il gruppo della "Sala Grigia" si è concentrato sulla delegazione governativa incaricata di condurre le trattative di pace a L'Avana. Spiare membri istituzionali, tra cui alti esponenti governativi come Humberto de la Calle, Sergio Jamarillo, Alto commissario per la pace e Alejandro Eder, direttore dell'Agenzia colombiana per la reintegrazione, è sembrato come un golpe per la moderna Colombia. Conoscere i dialoghi, i confronti, le strategie e anticipare le mosse di un  negoziato vitale per il futuro del paese faceva comodo a chi si è sempre schierato contro l'ipotesi di una pace con le Farc. "Semana. com" ha verificato le informazioni raccolte con decine di fonti. Ufficiali e ufficiose. Ha ottenuto, racconta nel suo servizio apparso in rete, risposte a volte evasive, altre dettagliate. Ma tutte, in un modo o nell'altro, confermavano i sospetti di quale fosse la vera attività di intelligence del finto ristorante. Il settimanale ha deciso di tutelare le sue fonti; ma si è detto pronto ad indicarle alla magistratura ora che ha deciso di avviare un'inchiesta per capire lo scopo e i mandanti di queste intercettazioni abusive. Il presidente Santos ha avuto parole di fuoco davanti allo scoop del giornale. "La cosa, se fosse vera, è inaccettabile", ha detto. "Vigileremo per scoprire fino a dove si è spinto l'uso illecito dei servizi di intelligence, chi c'è dietro a tutto questo, chi si è interessato a intercettare i nostri negoziatori e quali forze oscure abbiano sostenuto l'operazione". Il settimanale si limita a sollevare una serie di interrogativi senza fornire delle risposte che, per il momento, non ci possono essere. Ma esistono alcuni dati di fatto che sono strettamente collegati all'ultimo caso di spionaggio illegale in Colombia. Il negoziato con le Farc procede a rilento. Dei sei punti dell'agenda, solo due sono stati affrontati e in parte risolti. Le elezioni amministrative sono alle porte, seguite, subito dopo, da quelle presidenziali. E' noto che Alvaro Uribe, ex presidente del paese, uomo di ferro nella lotta al terrorismo delle Farc, è sempre stato contrario ad una trattativa di pace con le Farc. Sarà l'avversario dell'attuale presidente alla prossima sfida elettorale. Manuel Santos si gioca il suo presente e gran parte del suo futuro politico al tavolo di Cuba. Si è impegnato a chiudere la trattativa entro un anno. Ma sono già trascorsi 16 mesi. E questo nuovo colpo potrebbe rimettere tutto in discussione. Allontanando un obiettivo che la maggioranza dei colombiani vuole, in un clima di crescente scetticismo. 
UN VIDEO choc. Un bandito che trascina con lo scooter un'anziana vittima per metri, fino a farle battere la testa, e poi cade anche lui. Un immigrato che lo indica, lo vuole fermare, ma resta isolato. E intorno, uomini e donne tutti "tolleranti": che non comprendono, o fingono di non sapere, che il motociclista caduto è un criminale. E lo fanno scappare. Ma carabinieri e polizia sono più avanti di quei napoletani: lo catturano poco dopo. Un filmato legato a un caso di scippo violento  -  in cui per miracolo non è morta una donna  -  diventa fotografia impietosa della città indifferente. È uno spaccato inquietante, quello che spunta agli atti di una "banale" indagine sui reati predatori, liquidato in poche righe, giorni fa. GUARDA IL VIDEO DELLA RAPINA Una scena impietosa. Dura, in tutto, un minuto e diciannove secondi. Il filmato che Repubblica è in grado di mostrare, allegato agli atti di un arresto per scippo, sembra un saggio sull'indifferenza contemporanea. Una storia in cui la notizia, stavolta, è soprattutto un'altra. C'è un'unica persona che assiste la vittima e si ribella al delinquente fino a cercare di scongiurarne la fuga, con le mani: più volte, e vanamente. E non è un napoletano, l'unico che sembra indignato. Ma un nordafricano, di mestiere: mendicante. È il primo febbraio scorso. Pieno centro, via Domenico Capitelli, due passi da piazza del Gesù. Un rapinatore, al secolo Carmine Troise, 38enne, una sfilza di precedenti penali, si vede sfrecciare dal fondo in sella al suo scooter: prima costeggia la sua vittima che procede a passo lento, poi torna in direzione opposta e per strapparle la borsa, scaraventa la donna a terra con inaudita ferocia, trascinandola per la tracolla. Lei batte la testa sulla strada, vicinissima alle ruote della moto. E cade anche lui. Ma, durante il minuto e diciannove secondi dell'incredibile scena, solo il mendicante nordafricano inveisce contro l'uomo. Prima raccoglie la borsa e la restituisce alla donna, poi lo accusa dello scippo, lo indica agli altri passanti che nel frattempo si raccolgono a capannello. La donna dolorante, si appoggia intanto sul bordo di una fioriera. L'audio non c'è, ma la scena "parla" ugualmente. L'immagine della folla che si accalca mite e bonaria intorno al bandito, fa a pugni con la determinazione e la solitaria rabbia dell'immigrato che continua ad attaccare verbalmente Troise. Intorno, uomini che rabboniscono il rapinatore, un altro che sembra chiedergli se si è fatto male, un altro sembra dirgli "però, calmati, vai piano". La stessa vittima del colpo, quasi sotto choc, è come inebetita. Forse la donna ha paura, forse teme di avere la peggio perché il colpo è andato male. Nemmeno lei denuncerà l'accaduto. Quando Troise, il bandito, cerca di svignarsela certo di averla fatta franca, ancora una volta è l'africano senza nome a opporsi. Lo rincorre, con le mani prova a fermare il pregiudicato, vorrebbe consegnarlo alla giustizia. Addirittura, lo butta giù dalla sella: ancora una volta è solo. Troise dà uno strattone, scappa. La sua cattura avverrà di lì a qualche ora. Le forze dell'ordine sono, e devono, essere più avanti di chi ha fatto finta di niente. Anche se è un caso minore, non ci sono clan da perseguire, e nemmeno grandi boss da catturare: ma sono le storie che incidono più di tutte nel senso di insicurezza. E un'operazione strategica vede correre in parallelo l'indagine lampo dei carabinieri di Napoli, guidati dal comandante provinciale Marco Minicucci e dal colonnello Francesco Rizzo, e il lavoro dell'Ufficio di prevenzione della questura (le volanti), diretto dal vicequestore Michele Spina. La risposta arriva subito. Perché c'è un negoziante che indica agli investigatori la sua telecamera, che ha registrato tutto in via Capitelli. E perché Troise è una faccia nota ai segugi della trincea napoletana: lo riconoscono. Gli uomini dell'Arma e dei falchi della Mobile trovano a casa di Troise sia lo scooter usato per il colpo, sia il pullover con cui il bandito copriva la targa durante i suoi colpi. Il rapinatore non reagisce, chiede solo una visita medica, ha un lancinante dolore a una spalla: lo portano in ospedale, viene assistito per una lussazione al Vecchio Pellergini, giudicato guaribile in trenta giorni, e trasferito al carcere di Poggioreale. La sua cattura si deve anche a quel negoziante, al suo occhio elettronico che ha ripreso una scena che resterà impressa. È un cittadino che ha fatto il suo dovere, fino in fondo. Proprio come quell'immigrato che voleva, da solo, aiutare una anziana donna ad avere giustizia. Argomenti provincia napoli 
None Leggi i commenti I commenti dei lettori 
ROMA – Seconda sconfitta in tre giorni per il Napoli di Rafa Benitez. Dopo il 3-0 rimediato a Bergamo, arriva il 3-2 in favore della Roma nella semifinale d'andata di Coppa Italia giocata all'Olimpico. Rafa Benitez, però, non fa drammi e vede il bicchiere mezzo pieno: "Questa sera la squadra ha reagito benissimo allo svantaggio. Sotto di due gol siamo riusciti a pareggiare mostrando carattere, lucidità e buon gioco. Oggi si sono viste tante cose positive e sappiamo che al San Paolo può bastare anche l'1-0. Siamo fiduciosi". POLEMICHE ARBITRALI  - Qualcosina, però, non è andata giù al tecnico partenopeo. Sul primo gol Gervinho sembra essere oltre la linea dei difensori azzurri. "Le immagini parlano chiaro, c'è poco da aggiungere". Rabbia anche in occasione del 2-0 giallorosso. "Subito dopo il loro gol tutti i giocatori della Roma erano nella propria metà campo a festeggiare. Regolamento alla mano avremmo potuto battere senza per forza aspettare che si schierassero in campo, ma l'arbitro non ce lo ha permesso. Loro sono stati bravi specie nel terzo gol, perché hanno fatto un uno-due e non era facile fermarli". 'DATE TEMPO AD HAMSIK'  - "Ora  -  continua Benitez  -  pensiamo solo alla gara di ritorno. Sarà una sfida infuocata contro una squadra che sta facendo un campionato straordinario. Noi dobbiamo essere più che soddisfatti di quanto fatto fino ad ora. Se pensiamo che c'è stato il cambio di allenatore, di modulo e che ci sono tanti giocatori nuovi rispetto allo scorso anno: siamo sulla strada giusta. Poi se arriverà la finale vedremo, ma adesso pensiamo prima alla gara di ritorno contro la Roma. Hamsik? E' chiaro che non può essere al 100%. Sta rientrando ora da un infortunio e ha bisogno di giocare per poter mettere minuti nelle gambe. Bisogno avere pazienza". Argomenti ssc napoli serie a rafael benitez Leggi i commenti I commenti dei lettori 
None Leggi i commenti I commenti dei lettori 
La Roma ha battuto 3-2 il Napoli nell'andata delle semifinali della Coppa Italia. Giallorossi a segno con Gervinho al 12' e Strootman al 31' del primo tempo. Nel secondo tempo il Napoli rimonta con le reti di Higuain al 2' e Mertens al 25'. Gara appassionante ed equilibrata. Il gol vittoria della Roma ancora di Gervinho al 40'. La partita di ritorno è in programma il 12 febbraio al San Paolo di Napoli. E la squadra di Benitez resta in corsa per la finale. Argomenti napoli calcio 
Un edificio fatiscente è crollato in piazza Garraffello, nel cuore dello storico mercato della Vucciria. Un venditore ambulante, che si trovava con il suo furgone davanti allo stabile, è riuscito a mettersi in salvo poco prima di essere travolto dai calcinacci. L'edificio dovrebbe essere disabitato ma nella zona sono in corso ricerche da parte dei vigili del fuoco per escludere che vi siano persone sotto le macerie. [[ge:rep-locali:rep-palermo:77894421]] I vigili del fuoco hanno accertato che non vi sono persone sotto le macerie del palazzo crollato questa sera in Piazza Garraffello, nello storico mercato della Vucciria, nè si registrano feriti. Lo stabile, un vecchio edificio fatiscente di tre piani, era infatti disabitato; al momento del crollo, inoltre, tutte le persone che si trovavano nella piazza sono riuscite a mettersi in salvo. In particolare un venditore ambulante di panini, che aveva anche disposto alcuni tavolini davanti all'edificio. Le macerie hanno invece sepolto il furgone utilizzato dal commerciante. GUARDA L'IMMAGINE NAVIGABILE Piazza Garraffello, che rappresenta uno dei punti nevralgici della movida palermitana, soprattutto il sabato e la domenica sera è affollata da centinaia di ragazzi. Solo per un caso, dunque, non vi sono state vittime. 

ROMA – "Abbiamo una grande voglia di vincere. Questa è la vera forza della Roma è la voglia di vincere". Rudi Garcia applaude i suoi giocatori per essere riusciti a battere nel finale il Napoli. "La priorità era vincere, sarebbe stato molto meglio non prendere gol in casa ma è andata così. E' stata una bella partita, giocata da due squadre forti". GERVINHO? PUO' FARE ANCHE MEGLIO  - Su Gervinho, autore di una doppietta, Garcia sottolinea: "Da tempo sa fare gol e può migliorare ancora, deve lavorare e deve rimanere cosi', con la fiducia di allenatore e compagni. Totti? Ha fatto un'ora, aveva il piede caldo come Gervinho e sul 2-2 volevo vincere questa partita perché volevo andare con almeno un gol di vantaggio a Napoli". "Il primo gol del Napoli ha cambiato tutto  -  prosegue  -  dal punta di vista psicologico soprattutto ma sul 2-2 abbiamo fatto di tutto per vincere e la reazione mi è piaciuta. Favoriti? 50 e 50, noi potremo segnare dei gol ma loro hanno un attacco fortissimo... Strootman? E' una lavatrice, pulisce ogni pallone", dice ridendo. Chiusura su Benitez: "L'ho invitato a casa, ma non è il momento. Ci vedremo alla fine della stagione". TOTTI: "NAPOLI SQUADRA DI QUALITA'" - "I valori del Napoli li conosciamo bene, si tratta di una delle squadre più attrezzate della Serie A, la loro forza fisica e la qualità che sanno mettere in campo hanno reso la partita molto dura", commenta Francesco Totti sul suo sito internet. "La qualificazione è ancora tutta da giocare, ma è evidente quanto sia stato importante segnare il terzo gol in vista del decisivo match di ritorno". DE ROSSI: PARTITA SPOT PER IL CALCIO  - Daniele De Rossi fa i complimenti al Napoli: "E' stata una splendida partita, un piacere per me averla giocata. Non parlo solo per la Roma, ma anche per il Napoli, due squadre che in campo hanno dimostrato tutto il loro valore. Abbiamo un campionato in cui nel 90% delle gare si gioca con la difesa schierata, ma è bello giocarsela così contro giocatori forti. Partite così sono uno spot per il calcio". Il centrocampista giallorosso spiega così il secondo tempo della sua squadra: "Rientrare e prendere gol dopo un minuto non ci ha fatto bene mentalmente. Dopo il 2-2, pero', abbiamo risposto alla grande. Vincere oggi 3-2 è importantissimo. Negli ultimi due anni forse siamo stati anche più forti a livello tecnico, ma ci è sempre mancata la mentalità che ci ha dato questo allenatore. Adesso a Napoli ci attende un'altra gara bella come questa". GERVINHO: RINGRAZIO GARCIA  - Il protagonista del match, Gervinho, è contento: "Il nostro coraggio sul 2-2 alla fine ci fa ben sperare per il match di ritorno. Fa piacere condividere la gioia della vittoria con i nostri tifosi". Poi un ringraziamento a Garcia:"Ama far giocare le squadre bene al calcio, a lui piace il gioco offensivo, ho scelto la Roma anche per lui". Una battuta sulla sua velocità: "Io o Bolt? E' differente correre con il pallone e senza. Con la palla penso di essere più veloce io di Bolt, senza è più veloce lui...". Argomenti as roma serie a rudi garcia Leggi i commenti I commenti dei lettori 
