ROMA – Frenate, battute d’arresto, anche qualche scivolone inatteso, e in generale nessuno scatto deciso. Si accorciano insomma le classifiche dopo la nona giornata del campionato di Lega Pro, ritornata alla versione ‘spezzatino’, con programma spalmato dal venerdì al lunedì in vari orari (completerà il quadro dunque il posticipo Tuttocuoio-Forlì, ultimo incontro in calendario per il girone B) in modo da consentire a un grande numero di appassionati di seguire in prima persona tante gare, allo stadio o sul web in tempo reale attraverso il canale tematico interamente dedicato alla terza serie calcistica italiana (nato dalla partnership con la piattaforma Sportube). COMO KO E REAL VICENZA PARI, BASSANO RESTA SOLO IN VETTA – Il nono atto nel girone A è propizio al Bassano, che resta da solo in testa alla classifica. I veneti di Tonino Asta approfittano al meglio della sconfitta del Como nell’anticipo di venerdì sera a Monza (l’uno-due di Vita e Foglio a metà primo tempo vale il terzo successo di fila ai brianzoli di Pea, solo allo scadere accorcia Le Noci per i lariani) superando per 3-1 il Lumezzane: dopo soli due minuti Mogos illude gli uomini di Nicolato, rimasti però in dieci già a metà prima frazione (rosso a Pini) e raggiunti da Furlan, poi superati da un rigore di Nole’, con Cortesi a fissare il punteggio con gli avversari in nove (espulso anche Gazzoli all’81′). Non tiene il passo il Real Vicenza di Marcolini, bloccato sull’1-1 al ‘Menti’ da un caparbio Sudtirol, capace con il solito Fischnaller di rispondere al vantaggio dei locali con il bomber Bruno. PA VIA E ALESSANDRIA RISALGONO, MANTOVA RIAGGUANTA TORRES - Risale sulla terza poltrona posto, agganciando appunto il Como, anche il Pavia, che cancella il brusco stop di sette giorni prima a Mantova battendo 2-0 l’Arezzo nell’altra sfida di alta classifica, con le firme di Soncin su rigore (per il fallo che procura il penalty espulso al 10′ pt Panariello) e Cogliati. Un successo che consente alla formazione di Maspero anche il sorpasso ai danni dei toscani di Eziolino Capuano. Proprio in scia all’Arezzo si porta l’Alessandria, che affonda nella ripresa il Pordenone (di nuovo fanalino di coda solitario) con un perentorio tris (in rete Cavalli, Marconi e Guazzo). I piemontesi di D’Angelo agganciano così la Torres, beffata dal Mantova con il pareggio di Caridi in pieno recupero a replicare alla rete iniziale dei sardi con Balistreri. Addirittura al 95’ trova la rete vincente il Renate, che col guizzo di Adobati piega l’Albinoleffe, ancora sterile (appena due gol in nove incontri). CREMONESE IN CRISI, VENEZIA KO COL NOVARA: ESONERATO DAL CANTO - Continua a stentare anche la Cremonese (appena due vittorie in questo inizio di stagione), che va al tappeto pure a Salò per mano del Feralpi spinta dalla segnatura nel finale di Ranellucci. E ai grigiorossi di Montorfano non resta che recriminare per il rigore del possibile 1-1 fallito al 49′ st da Brighenti con gli avversari ridotti in nove per le espulsioni di Pinardi e Lonardi. Se la Pro Patria non riesce a scardinare la neo promossa Giana Erminio (bustocchi rimasti in dieci a inizio ripresa per il rosso a D’Errico) e vede complicarsi la sua situazione, incappa nella terza sconfitta di fila l’Unione Venezia, che cede sul proprio terreno all’ambizioso Novara, lanciato dalle reti di Evacuo e Gonzalez, con il rigore a tempo scaduto di Raimondi a rendere meno pesante il ko per i lagunari. Una sconfitta interna fatale ad Alessandro Dal Canto, esonerato dal club veneziano: l’allenamento di lunedì sara’ diretto dal tecnico della Berretti, Maurizio Rossi. Girone A, 9ª Giornata: Alessandria-Pordenone 3-0, Bassano-Lumezzane 3-1, Feralpi Salo’-Cremonese 1-0, Monza-Como 2-1, Pavia-Arezzo 2-0, Pro Patria-Giana Erminio 0-0, Real Vicenza-Sud Tirol 1-1, Renate-Albinoleffe 1-0, Torres-Mantova 1-1, Unione Venezia-Novara 1-2. Classifica: Bassano 20 punti; Real Vicenza 18; Como e Pavia 17; Monza 16; Arezzo 15; Alessandria e Torres 14; FeralpiSalo’, Novara e Renate 13; Giana Erminio e Sudtirol 12; Venezia 10; Cremonese 9; Mantova 7; AlbinoLeffe, Lumezzane e Pro Patria 6; Pordenone 5. ASCOLI AGGANCIA REGGIANA BLOCCATA DALL’AQUILA, SPAL CADE A PRATO – Nel girone B si forma una coppia al comando, in attesa del posticipo che, in caso di affermazione sul Forlì, potrebbe proiettare in testa anche il Tuttocuoio. La Reggiana viene fermata sull’1-1 interno dall’Aquila, avanti con Sandomenico (dopo 592’ stop all’imbattibilità di Feola) e poi raggiunta da Bruccini che consente agli emiliani di inanellare l’ottavo risultato utile consecutivo dopo l’iniziale stop della prima giornata in casa del Forli’. Così la squadra di Colombo viene affiancata in cima alla classifica dall’Ascoli di Mario Petrone, che passa all’inglese sul campo della Lucchese grazie a una doppietta del difensore Mengoni. Si ferma invece la Spal, messa in ginocchio a Prato da un gol di Ghidetti. GROSSETO SBANCA PISA, PONTEDERA PASSA A GUBBIO E PARI TERAMO-CARRARESE – Insieme ai ferraresi sulla terza poltrona ci sono altre tre compagini. Una è il Grosseto di Massimo Silva, capace di andare a prendersi i 3 punti all’Arena Garibaldi di Pisa grazie a una doppietta di Verna che rende inutile la segnatura nella ripresa (con i rivali in inferiorità numerica: espulso Morero) di Misuraca per i nerazzurri, senza vittorie da cinque turni: un ruolino di marcia non all’altezza per la corazzata toscana, con Braglia sicuramente in discussione. Piazza il colpo esterno anche il Pontedera, che passa a Gubbio con un rigore in avvio di Grassi, mentre il Teramo si fa imporre la X dalla Carrarese regina dei pareggi (botta e risposta nella ripresa fra Cellini e Donnarumma) e quindi ancora imbattuta. ANCONA-PISTOIESE IN BIANCO, PRIMO SUCCESSO PER IL SAN MARINO – Finisce senza reti la sfida al “Del Conero” tra Ancona e Pistoiese, che mancano così il possibile salto di qualità in classifica. Una boccata d’ossigeno trae il Savona, imponendosi 2-0 sul Santarcangelo grazie alle segnature di Quintavalla e Marchetti a cavallo dei due tempi, mentre festeggia la prima vittoria in campionato il San Marino che stende la Pro Piacenza con il tris calato da Ferrero, Jara Martinez e Poletti. Girone B, 9ª Giornata: Ancona-Pistoiese 0-0, Gubbio-Pontedera 0-1 Lucchese-Ascoli 0-2, Pisa-Grosseto 1-2, Prato-Spal 1-0, Reggiana-L’Aquila 1-1, San Marino-Pro Piacenza 3-0, Savona-Santarcangelo 2-0, Teramo-Carrarese 1-1, Tuttocuoio-Forli’ lunedì ore 20.45. Classifica Ascoli e Reggiana 16 punti; Grosseto, Pontedera, Spal e Teramo 14; Pisa, Prato e Tuttocuoio* 13; L’Aquila e Pistoiese 12; Carrarese 11; Ancona 10; Forli’*, Gubbio e Savona 9; San Marino e Lucchese 8; Santarcangelo 4; Pro Piacenza (-8) 2.    * = 1 partita in meno. BENEVENTO-SALERNITANA SENZA GOL, CATANZARO E CASERTANA RINGRAZIANO – Nel girone C proseguono la loro corsa a braccetto le due battistrada, ovvero Benevento e Salernitana, che hanno pareggiato 0-0 lo scontro diretto al “Vigorito” (i padroni di casa non vincono il derby con i granata dal 1985): un derby che valeva la prima piazza e l’eventuale fuga e dove invece ha prevalso la paura di perdere. Hanno approfittato del nulla di fatto fra le formazioni guidate da Brini e Menichini, portandosi a due sole distanze (a quota 17) dalla vetta, sia il Catanzaro che la Casertana rilanciando le proprie ambizioni. I calabresi di Moriero hanno battuto 2-1 fra le mura amiche l’Ischia (Russotto dal dischetto e Kamara, accorcia Schetter per gli isolani), stesso punteggio con cui i campani di Gregucci hanno sconfitto in casa il Barletta grazie a Cisse’ e Idda, decisivo nel finale dopo il momentaneo pari di Palazzolo. J UVE STABIA E LECCE BOTTA E RISPOSTA, REGGIO CALABRIA SI STRINGE A LEONE – Poi in classifica un altro tandem, quello formato da Juve Stabia e Lupa Roma. Le ‘vespe’, in uno dei big match di giornata, impattano 1-1 in casa contro un’altra big come il Lecce (risultato firmato da Moscardelli e Romeo nel giro di sette minuti a metà ripresa). Dal canto suo la matricola capitolina riesce ad uscire indenne dal ‘Granillo’, anche con un pizzico di fortuna visto che al 93′ Insigne sbaglia un calcio di rigore tirando sul palo dopo le marcature di Adriano per i calabresi e Raffaello per la banda Cucciari. Da segnalare lo striscione “No Lupa Roma, no Reggina. Un solo vincitore: Daniel Leone”, esposto al centro del campo dai ragazzi del settore giovanile locale prima della gara per salutare il portiere Daniel Leone (classe 1993) dopo l’intervento chirurgico alla testa a cui e’ stato sottoposto (i suoi compagni sono scesi in campo con una maglietta con su scritto “Forza Leo”). P RIMI URRA’ PER COSENZA E MARTINA FRANCA – Gol e nervosismo allo stadio “XXI Settembre” di Matera, dove il Cosenza trova la sua prima vittoria stagionale: 3-2 sul Matera. Decisiva la doppietta di Cori oltre alla rete di Calderini, con i calabresi bravi a blindare la gara in nove contro dieci dopo le espulsioni di Bernardi fra i padroni di casa (a cui non bastano i due centri di Iannini dopo che Albadoro aveva sbagliato un penalty) e Fornito e Blondett nella formazione di Cappellacci, a sua volta allontanato dalla panchina per proteste. Anche il Martina Franca centra la prima affermazione superando 3-1 l’Aversa Normanna in uno scontro diretto di bassa classifica: mattatore assoluto Montalto, autore di una tripletta, inframmezzata dalla marcatura di N’Dyaie per i campani (espulsi in pieno recupero Carbonaro e Papa per reciproche scorrettezze). VINCONO MESSINA E FOGGIA, PAGANESE RIMONTA MELFI -Secondo successo in tre gare invece per il Messina di Grassadonia (7 punti negli ultimi tre turni), con l’eterno Corona che stoppa su rigore la striscia della Vigor Lamezia. Seconda vittoria di fila e quinto risultato utile consecutivo per il Foggia, che dopo il blitz a Ischia regola 1-0 il Savoia allo ‘Zaccheria’, decide Iemmello. Tanti rimpianti per il Melfi che, avanti 2-0 sulla Paganese con la doppietta di Giacomarro, si fa raggiungere fino al 2-2 finale, con Caccavallo e De Liguori a regalare il secondo pari in rimonta ad Andrea Sottil, subentrato a Cuoghi alla guida della squadra. Girone C, 9ª Giornata: Benevento-Salernitana 0-0, Casertana-Barletta 2-1, Catanzaro-Ischia 2-1, Foggia-Savoia 1-0, Juve Stabia-Lecce 1-1, Martina Franca-Aversa Normanna 3-1, Matera-Cosenza 2-3, Messina-Vigor Lamezia 1-0, Paganese-Melfi 2-2, Reggina-Lupa Roma 1-1. Classifica: Benevento e Salernitana 19 punti; Casertana e Catanzaro 17; Juve Stabia e Lupa Roma 16; Vigor Lamezia, Lecce e Matera 15; Foggia (-1) 13; Messina 11; Reggina 9; Barletta 8; Ischia, Savoia, Cosenza e Melfi 7; Paganese e Martina Franca 6; Aversa Normanna 4. Argomenti lega pro Leggi i commenti I commenti dei lettori 
Una festa bellissima per la partenza di Matteo Miceli e il suo Eco 40 per Roma Ocean World, il viaggio intorno al mondo in solitario con sperimentazione di massima autosufficienza energetica e alimentare. Tanta gente, centinaia di barche di ogni dimensione, sirene, incoraggiamenti via radio, emozione di tutti (anche sua). Alle 12 lo start certificato dall'ISAF. Prima notte a 5-6 nodi. Lunedi le Bocche di Bonifacio. Il ritorno tra 4 mesi Matteo Miceli è un velista e un navigatore particolare, ha il suo modo di fare, il suo approccio, non è tipo da mettersi in mostra, in vetrina. Fa le sue imprese, spesso estreme, al limite dell'immaginazione per la maggioranza dei velisti normali, senza sbandierarle troppo, senza grandi campagne. Si è costruito la sua barca e anche il suo sogno, questo giro del mondo da Roma a Roma, che insegue da quasi 5 anni, grazie ad amici veri e a partner convinti più che a sponsor interessati. Ha arricchito il tutto con i contenuti ferrei ambientali e di ricerca, le galline a bordo, l'orto hi-tech, solare, eolico, la pesca. E' il suo giro, è la sua Roma Globe. E allora da dove è spuntata fuori l'incredibile flotta di oltre cento barche, di ogni forma, data e dimensione, uscita in mare con lui, in alcuni casi arrivati da altri porti, a formare una cornice mai vista in Italia? Uno spettacolo d'altri mari: derive (Optimist, Laser, 420, piccoli catamarani perchè Matteo ha fatto il record atlantico su un piccolo cat), barche d'epoca, barche da regata, barche da crociera, tutti stretti (anche troppo) intorno all'Eco 40 di Matteo, uscito dal porto con il suo amico e socio Paolo De Girolamo, sbarcato mezzora prima di mezzogiorno. Tutti a suonare sirene, sbattere ritmicamente pentole e padelle di bordo, inviare messaggi radio sul canale 72 con il nome della barca a fare da firma, tutti a chiamarlo a gran nome: Matteo di qua e Matteo di là. Scene normali in Francia, ma rarissime in Italia. Perchè rare sono imprese simili. Lui, Matteo, risponde a modo suo, stremato dalla preparazione, dallo stress delle ultime incombenze, sopraffatto a tratti dall'amozione, dopo aver baciato papà e mamma in banchina e salutato personalmente decine e decine di amici e supporter sconisciuti, sale in barca, molla la passerella e "issa" un cartoncino con scritto "Mò torno". La folla urla. Poco dopo, in mare, Matteo lotta qualche minuto con la randa, per cercare di girare la stecca alta che è rimasta convessa sopravento. Quando ci riesce c'è un boato da stadio, e lui esulta come un portiere che paga un rigore. Difficile virare, bisogna avvisare, quasi pregare le barche vicinissime a farsi da parte. Volteggiano un elicottero e un aereo ultraleggero. Due ore di magia a largo di Riva di Traiano, Lazio, Italia. Mica la costa atlantica bretone, mica Les Sables. Si è sempre detto, ed è vero, che la parte più difficile e faticosa di imprese del genere è riuscire ad arrivare al giorno della partenza e degli ormeggi mollati. Matteo ha impiegato almeno tre anni. Per lui domenica 19 ottobre 2014 è già un successo. La sua carica visionaria, e insieme la sua semplicità, la sua indomabile voglia di oceano, hanno fatto il miracolo. Questa giornata senza precedenti (l'unico che in qualche modo si può avvicinare è la partenza di Ambrogio Fogar e del suo Surprise da Castiglione della Pescaia, giacchè poi tutti gli altri circumnavigatori italiani sono partiti da altri paesi), questo progetto che da oggi è in navigazione, prima notte nel Tirreno a 6 nodi, tra tre giorni le Colonne d'Ercole, tra quattro mesi il ritorno, dopo aver lasciato a sinistra Capo di Buona Speranza, Capo Leewin, Capo Horn. Inevitabile seguire con simpatia e attenzione il viaggio e la circumnavigazione di Matteo Miceli, velista normale. Uno di noi. Nei giorni in cui Soldini e Maserati inseguono il record nord-atlantico, nei primi giorni della Volvo Ocean Race, a pochi giorni dal via alla Route du Rhum con parecchi italiani, c'è anche il suo 40 piedi con uova e insalate fresche ogni giorno. Vento buonissimo e grazie Matteo. IL SERVIZIO VIDEO CON LA CRONACA DIRETTA DELLA PARTENZA DI MATTEO MICELI NEI PROSSIMI GIORNI SU SAILY TV NELLA SEZIONE GALLERY A SINISTRA IN QUESTA PAGINA, UNA SELEZIONE DI FOTO DELLA PARTENZA Leggi i commenti I commenti dei lettori 
MILANO – Il suo Napoli non ha giocato il miglior calcio degli ultimi tempi, ma un po’ di amaro in bocca resta per Rafa Benitez che per ben due volte aveva sperato di portare a casa i tre punti dalla trasferta di Milano contro l’Inter . “E’ molto positivo il fatto che siamo andati due volte in vantaggio, sono dispiaciuto, invece per i due immediati pareggi dell’Inter. Ho visto, però, cose positive, come l’atteggiamento del secondo tempo. Dobbiamo ancora arrivare al nostro livello dello scorso anno e per questo non sono soddisfatto. Un allenatore non puo’ esserlo mai per un pareggio, anche se giocavamo a San Siro, contro una squadra forte”. GUARDA I GOL DI INTER-NAPOLI CAPITOLO SINGOLI - Poi il tecnico si sofferma sui singoli. “Higuain è un giocatore importantissimo per noi: ci auguriamo che presto torni a segnare in campionato. Hamsik? Tutti sappiamo che lui ha grande liberta’ di movimento in mezzo al campo, ma non e’ facile contro difese a tre come quella dell’Inter. E’ un giocatore di qualita’ e noi dobbiamo cercarlo di piu’. Gli spazi, la posizione, sono discorsi semplici: e’ chiaro che se il Napoli gioca di piu’ nella meta’ campo avversaria e tiene di piu’ il possesso della sfera per Marek gli spazi diventano sempre piu’ ridotti. Ghoulam viene dal Mondiale e da un infortunio. Zuniga puo’ giocare sia a sinistra che a destra. Per questo continuo a scegliere Britos per la fascia sinistra e credo che anche oggi abbia giocato molto bene. Lopez sta crescendo gara dopo gara e siamo felici del suo inserimento e del suo rendimento”. [[ge:rep-locali:repubblica:98525973]] CHAMPIONS NEL MIRINO - Infine Benitez guarda per un attimo la classifica. “Noi possiamo lottare e stare lassu’. Di certo bisogna evidenziare che Juventus, Roma, Inter e Milan hanno squadre fortissime e non sara’ facile conquistare un posto nella prossima Champions League”. Argomenti serie a ssc napoli rafael benitez Leggi i commenti I commenti dei lettori 
16. Here Comes The Sun "Here comes the sun / Here comes the sun / And I say it's all right / Little darling, it's been a long, cold, lonely winter". Ecco arriva il sole, ecco arriva il sole, e io dico tutto bene. Cara piccola, è stato un lungo, freddo, solitario inverno. L'inverno del 1969 è il più triste nella storia dei Beatles. La fine della loro avventura comune è ormai vicina, e il popolo dei fan lo sa. I rapporti sono così tesi, racconta Harrison, "che andare agli studi di Apple per le registrazioni era una corvée, come andare a scuola; e poi firma qui firma lì, sembravamo dei businessmen, sommersi tra contratti e dispute legali". [[ge:rep-locali:repubblica:98572577]] Eppure, quando nessuno lo spera più, in mezzo a quel gelido inverno si riaccende una fiamma. Il 30 gennaio del '69 i quattro fanno una follia, un gesto che sorprende, stordisce, elettrizza i loro fan. Nel cuore di Londra improvvisano un concerto dal vivo, all'aperto, sul tetto del palazzo dove ha la sede la loro casa discografica. E' un blitz, uno happening temerario: i quattro hanno smesso di suonare dal vivo tre anni prima, nessuno si aspetta che siano ancora capaci di farlo, tantomeno che ne abbiano voglia. E senza un cachet, senza uno stadio pieno di spettatori paganti. Per di più quel giorno un vento gelido spazza Londra, la meteo invernale è proibitiva, le dita che devono suonare chitarre e pianoforte sono intirizzite, l'acustica è pessima. L'apparizione dei Beatles su quel tetto all'aperto crea lo scompiglio nel Business District, il quartiere degli affari dove ha sede Apple. E' l'ora del lunch, per la pausa pranzo molti impiegati sono già per strada. Non credono ai loro occhi. Sembra una visione, un'allucinazione. Il gruppo pop più celebre della storia, ormai sparito dalle scene e abituato a lavorare solo nel chiuso degli studi di registrazione, è in mezzo alla città che suona davanti a tutti. Proprio mentre s'intensificano voci o leggende metropolitane sulla loro dissoluzione o sulla morte di Paul, eccoli lassù in carne ed ossa, musicalmente affiatati come non mai, scatenati a interpretare pezzi sublimi come "Get Back", "Dont'Let Me Down" (tutti pieni di doppi sensi, "torna indietro", "non mi mollare", possono essere letti anche come allusioni ai rapporti fra di loro). LEGGI Raccontare la crisi con la musica. Rampini: "Modello Beatles, una start up di successo" di ERNESTO ASSANTE La notizia che i Beatles stanno suonando in pubblico nel cuore di Londra si sparge all'istante  -  malgrado non esistano ancora cellulari né tantomeno Internet...   -  per strada affluisce una massa di spettatori, la gente si accalca intorno per guardare e sentire l'inverosimile concerto le cui note irradiano dal tetto. Il Metropolitan Police Service è in allarme, il traffico è paralizzato, ci sono dei fan che per vedere i Beatles fanno di tutto, si arrampicano sui tetti vicini, sui cornicioni, si sporgono dalle finestre. Può succedere una tragedia. Gli agenti cominciano a "scalare" la sede di Apple per mettere fine alla follia. Quando la polizia arriva fino a loro sul tetto, i Beatles non si scompongono, continuano a suonare ancora per qualche minuto. Finché coi megafoni i poliziotti minacciano di arrestare e portar via tutto lo staff di Apple. Alla fine, l'ultimo concerto dal vivo dei Beatles, il più pazzo di tutti, sarà durato 42 minuti e finirà filmato nel documentario "Let It Be". Come uno sprazzo di calore nel gelo invernale, un guizzo di vitalità, di amore per la musica e di fantasia, in un periodo pieno di malinconia. Un altro scatto lo avrà di lì a poco George Harrison. All'arrivo della primavera, un giorno invece di presentarsi agli studi di Apple come da programma, sparisce. Se ne va a casa del suo amico e collega chitarrista Eric Clapton. "Per il sollievo di non vedere tutti quegli amministratori e avvocati, passeggiando nel giardino di Eric ho composto Here Comes The Sun". Diventerà, dopo "Something", la più popolare delle canzoni di Harrison. Mentre i Beatles si stanno separando, l'ultimo frutto della loro collaborazione è proprio questo: fiorisce più che mai il talento del "fratellino piccolo". George dopo essere vissuto a lungo all'ombra della coppia John-Paul s'impone a sua volta come un grande autore. La crisi è finita! Quante volte hanno già annunciato agli italiani, agli europei, che la crisi è finita. Per poi dover smentire le previsioni ottimistiche. L'inverno è stato davvero lungo e freddo come non mai. Ma quando arriva il sole? L'eurozona è stata precipitata in una prima recessione "made in Usa" nel 2009; poi è ricaduta in una seconda, quindi stremata da una terza depressione. Queste ultime due crisi in rapida successione sono state fabbricate a tavolino, sono "made in Europe", perché sono il frutto delle scelte dei governi. La forza delle ideologie può essere micidiale. Come diceva Keynes: uomini che si credono pratici e pragmatici (gli uomini di governo), sono schiavi dei preconcetti di qualche economista defunto da molti anni. E' il caso di Angela Merkel e di buona parte della classe dirigente tedesca: insistendo sull'austerity hanno finito per danneggiare perfino la Germania, la cui crescita è stata debole, penalizzata dallo sprofondamento dei suoi mercati di sbocco più vicini (Francia e Italia). Intere classi dirigenti europee, succubi della Germania, hanno continuato a raccontare la favola della Fata della Fiducia: tagliate, tagliate le spese, tagliate i redditi, alla fine questo aggiusterà i conti pubblici e grazie alla magica fiducia ricostruite nei mercati finanziari ripartiranno gli investimenti, quindi anche le assunzioni. La Fata della Fiducia è una favola ingannevole e crudele, ha fatto perdere cinque anni all'Europa, ha distrutto risorse umane che è molto difficile ricostruire. Ma le ideologie economiche possono essere come i fanatismi religiosi: impermeabili alla prova dei fatti. (....) Economisti "organici": è un tema troppo poco studiato, indagato. L'accademia non è un luogo neutro, uno spazio riservato esclusivamente alla libertà del pensiero. Le università americane sono le migliori del mondo anche per la ricchezza dei finanziamenti. Molti di questi sono privati, vengono dalle grandi imprese. Così come accade nella ricerca medica, le donazioni sono anche strumenti per orientare, influenzare, dirigere. Il conflitto d'interessi è pervasivo nel lavoro degli economisti, molti dei quali ricevono borse di studio e di ricerca da grandi banche e industrie private. Ma negli studi che pubblicano, nei loro libri, nei loro articoli sui giornali, nelle loro interviste televisive, non compare mai un'avvertenza al pubblico di questo tipo: "E' bene sappiate che io vengo finanziato da Goldman Sachs, Exxon, Lockheed. Le mie opinioni non riflettono necessariamente gli interessi dei miei generosi committenti. Però forse non mi conviene troppo infilargli le dita negli occhi..." (...) Pil vs Hdi Una distorsione permanente delle nostre "rappresentazioni", del modo in cui leggiamo la realtà, nasce dall'uso di indicatori economici sbagliati. Il Prodotto interno lordo continua a dominare il discorso pubblico sull'economia. Una critica, celebre e appassionata, è quella espressa da Bob Kennedy. A demolire il Pil (anzi all'epoca il Pnl) è dedicato il passaggio-chiave di un discorso che Bob pronuncia all'università del Kansas il 18 marzo 1968, tre mesi prima di morire ucciso da Shiran Shiran, mentre fa campagna elettorale per conquistare a la Casa Bianca. "Per troppo tempo e in misura eccessiva  -  dice Bob Kennedy  -  abbiamo sacrificato l'eccellenza personale e i valori comunitari sull'altare di una mera accumulazione di beni materiali. Il nostro Prodotto nazionale lordo oggi è di oltre 800 miliardi di dollari. In quegli 800 miliardi sono addizionati l'inquinamento atmosferico, la pubblicità delle sigarette, le ambulanze che trasportano le vittime delle stragi sulle autostrade. Aggiungiamo al conteggio il valore dei lucchetti delle porte di casa, e delle prigioni dove rinchiudiamo quelli che li hanno scassinati. Addizioniamo la distruzione delle sequoie, l'urbanizzazione caotica che distrugge le bellezze naturali. Nel Prodotto nazionale lordo ci sono il napalm (agente chimico defoliante usato nei bombardamenti del Vietnam, ndr), le testate nucleari, i blindati della polizia per combattere le rivolte nelle nostre città. Ci sono dentro le pistole e i pugnali, i programmi televisivi che esaltano la violenza per vendere giocattoli ai nostri bambini. Invece il Prodotto nazionale lordo non calcola la salute dei nostri figli, la qualità della loro istruzione, o la serenità dei loro giochi. Non include la bellezza della poesia o la solidità dei nostri matrimoni, l'intelligenza del dibattito pubblico o l'onestà dei funzionari dello Stato. Non misura il coraggio né la saggezza né l'apprendimento, non misura la carità né la dedizione agli interessi del paese. In sintesi: misura tutto, eccetto quello che rende la vita degna di essere vissuta. Ci può dire tutto dell'America, fuorché la ragione per cui siamo orgogliosi di essere americani". (...) Un indicatore ben più completo e utile è quello elaborato per le Nazioni Unite da Amartya Sen ed altri, lo Human Development Index (abbreviato in Hdi, indice dello sviluppo umano): misura per esempio la qualità della salute e dell'istruzione. Qualità vuol dire, nel caso della salute, per esempio l'aumento della longevità, la riduzione delle morti al parto, tutti dati oggettivi ma che non coincidono affatto con il volume delle spese. Balza agli occhi che queste sono le statistiche importanti, eppure quanti di noi ricordano di avere mai letto titoli di giornali che inneggiano a un aumento dell'indice di sviluppo umano, o lamentano un suo calo? Perché continuiamo a usare i dati sbagliati? Ne parlo proprio con Amartya Sen, il padre di questo indice, che è anche uno dei più autorevoli economisti viventi. Un personaggio singolare, indiano ma docente a Harvard, dove è l'unico ad avere insegnato tre materie: economica, matematica, filosofia. A lui chiedo perché il Pil continua ad avere un ruolo dominante. "Che la Cina possa superare gli Stati Uniti  -  mi dice Sen  -  o che l'India possa diventare la terza economia mondiale in base allo stesso criterio, io lo trovo poco significativo. Quello che conta davvero è il benessere delle persone. L'indice dello sviluppo umano, pur imperfetto, include l'istruzione che invece non entra nel Pil. Il Bangladesh ha un reddito pro capite inferiore all'India e tuttavia la speranza di vita è più lunga, la mortalità infantile è inferiore. Perché l'indice dello sviluppo umano riceve meno attenzione? Perché la sua importanza è fondamentale per i ceti più poveri. I ricchi s'interessano del Pil perché la crescita economica misurata con quell'indicatore concentra su di loro i massimi benefici. Usare statistiche alternative significa anche attirare l'attenzione su settori come le ong, il non-profit, la cooperazione, il terzo settore, di cui non si parla abbastanza". La lezione di Sen ci riguarda tutti: la democrazia è quello che ne facciamo noi. La sua forza, la sua capacità di risolvere problemi e di fornire risultati, è direttamente legata al nostro livello di attenzione, alle priorità che le assegniamo. La sua è una grande lezione di passione civile, di senso della responsabilità civica. L'economia è una costruzione umana, è il riflesso della gerarchia di valori che decidiamo di imprimerle. (...) All You Need Is Love... John Lennon la compone aggiungendoci in apertura le note della Marsigliese, il canto di "liberté, égalité, fraternité", I Beatles la cantano accompagnati da Mick Jagger, Keith Richard, Marianne Faithfull e Donovan. "There's nothing you can do that can't be done". Non c'è nulla di quello che tu puoi fare, che non possa essere fatto. Sembra un inno a quello che Antonio Gramsci chiamava l'ottimismo della volontà? I confini del possibile cambiano nella storia umana. Le dottrine economiche plasmate da potenti interessi costituiti, sono riuscite a convincerci che certe regole del gioco sono naturali, immutabili. Ci hanno abituati a pensare "dentro la scatola", in un universo senza alternative vere. E invece i confini del possibile sono determinati da noi. I nostri sistemi di valori, le nostre ideologie, stabiliscono "quello che puoi fare". Federico Rampini All you need is love Mondadori 2014 288 pagine €17,00 **** Federico Rampini porterà in tutta Italia lo spettacolo da cui ha tratto il libro. Queste le prime date 23 ottobre: Teatro Cittadella Lugano h. 20.30  -  Corso Elvezia 35 24 ottobre: Politecnico di Milano h. 21 -  Piazza L. Da Vinci., aula De Donato 25 ottobre: Teatro Verdi Pordenone h. 20.45   - Viale Martelli 2 26 ottobre Teatro Comunale Monfalcone (GO) h. 20.45 -   Corso del popolo 20 28 ottobre: Teatro Cristallo Bolzano h. 21 -  Via Dalmazia 30 31 ottobre: Teatro Rossetti Trieste  20.30 -  Largo G. Gaber 1 In gennaio gli altri appuntamenti. Argomenti beatles crisi economica federico rampini 
MILANO – Contava solo vincere, alla fine ne è uscito un pareggio che di fatto non serve a nessuno. San Siro riabbraccia l’Inter dopo la sosta per le nazionali e nel big match della sesta giornata i nerazzurri non vanno oltre il 2-2 contro il Napoli di Rafa Benitez. Un pareggio agro-dolce per entrambe le squadre, perché gli azzurri, dopo essere passati per due volte in vantaggio, si sono fatti rimontare nel giro di pochi minuti in entrambe le occasioni, e i nerazzurri dopo aver disputato un’ottima partita hanno addirittura rischiato di perderla in un finale convulso e ricco di emozioni. GUARDA I GOL DI INTER-NAPOLI INTER IN RIPRESA - Può tirare un sospiro di sollievo Walter Mazzarri che con questo punticino mette la parola fine al momento negativo dei suoi che arrivavano da due pesanti sconfitte in campionato con Cagliari e Fiorentina. Il tecnico a fine partita non si è presentato davanti ai microfoni: "E' sfatto", ha detto testualmente il ds Ausilio, che ha comunque ribadito che non c'era alcun rischio di esonero. Ma, al di là del risultato, si è vista un’Inter completamente diversa sul piano caratteriale e mentale. I nerazzurri hanno tenuto bene il campo mettendo spesso in difficoltà un Napoli assente nel primo tempo, più vivo, ma ancora lontano dai suoi standard migliori, nella ripresa. Vista l’emergenza (out Campagnaro, Nagatomo, Jonathan e Osvaldo) e il momento non particolarmente fortunato questo è un punto che fa bene, che muove poco o niente la classifica, ma che ridà morale alla squadra e la riconcilia con i suoi tifosi. [[ge:rep-locali:repubblica:98525973]] NAPOLI IN AFFANNO - Un passo leggermente indietro, invece, lo fa il Napoli. L’undici di Benitez era atteso da conferme dopo le tre vittorie consecutive tra campionato ed Europa League e San Siro era il banco di prova per eccellenza. Nel primo tempo gli azzurri non c’erano proprio in campo, Higuain era poco supportato da Insigne, Callejon e Hamsik e a centrocampo Inler e David Lopez stentavano a far ripartire l’azione. L’intervallo è servito alla squadra per riorganizzare le idee e ritrovare energie psicofisiche e qualcosa nella ripresa si è visto anche se le prove di Hamsik e Insigne non hanno raggiunto di certo la sufficienza. Sarà stato un caso, ma Callejon è salito in cattedra quando i suoi due compagni di reparto erano già sotto la doccia. L’Europa resta a portata di mano, ma è chiaro che bisognerà cambiare registro da qui in avanti se non si vuole rischiare di perdere il treno che porta in Champions. IL MATCH - Primo tempo di stampo unicamente nerazzurro. Gli uomini di Mazzarri, pur con qualche infortunio di troppo e la defezione dell’ultim’ora di Nagatomo, hanno una carica in più e sulle fasce, con Dodò da una parte e Obi dall’altra, fanno il buono e il cattivo tempo. Rafael deve impegnarsi un paio di volte su conclusioni centrali prima di vedere il primo e unico tiro del Napoli nel primo tempo. Si tratta di un sinistro da posizione defilata di Hamsik che Handanovic è bravo a respingere. Poi nel finale Hernanes batte Rafael con una rasoiata dal limite, ma l’urlo del Profeta e di tutto San Siro viene strozzato dal palo. Nella ripresa Insigne, imbeccato in area da Hamsik, pareggia il legno di Hernanes colpendo il palo a tu per tu con Handanovic. Il Napoli non è quello del primo tempo e lo si capisce quando alla mezz’ora Callejon, aiutato da Vidic, gela San Siro con un diagonale di destro che porta in vantaggio gli azzurri. L’1-0 dura, però, appena 3′, perchè il neo-entrato Guarin pareggia i conti su azione d’angolo. Al 90′ nuova doccia fredda per i nerazzurri con Callejon che raddoppia su un assist al bacio di David Lopez. La gioia azzurra dura solo 1′: Hernanes raccoglie un cross dalla sinistra di Dodò e di testa batte Rafael per il 2-2 finale che strappa gli applausi dei tifosi interisti. INTER-NAPOLI 2-2 (0-0) INTER (3-5-2): Handanovic 6; Ranocchia 6, Vidic 5.5, Juan Jesus 6; Obi 6.5 (12′st Mbaye 6), Hernanes 7, Medel 5.5 (36′st Guarin 7), Kovacic 6, Dodo’ 6.5; Palacio 6 (43′st M’Vila sv), Icardi 6. In panchina: Carrizo, Berni, Andreolli, Kuzmanovic, Krhin, Bonazzoli. Allenatore: Mazzarri NAPOLI (4-2-3-1): Rafael 5; Britos 5.5 (30′st Ghoulam 5.5), Albiol 5.5, Koulibaly 6, Zuniga 6; Inler 5.5, Lopez 6; Callejon 7.5, Hamsik 5 (17′st Jorginho 5.5), Insigne 5 (24′st Mertens 5.5); Higuain 5.5. In panchina: Andujar, Colombo, Henrique, De Guzman, Maggio, Mesto, Michu, Zapata. Allenatore: Benitez ARBITRO : Orsato di Schio RETI: 34′ e 45′st Callejon, 37′st Guarin, 47′st Hernanes NOTE: s erata fresca, terreno in buone condizioni, spettatori 50.000. Ammoniti: Hernanes, Britos, Higuain, Jorginho, Juan Jesus. Espulso al 38′st Mazzarri. Angoli: 6-4 per l’Inter. Recupero: 1′; 4′. Argomenti serie a inter ssc napoli Leggi i commenti I commenti dei lettori 
Leggi i commenti I commenti dei lettori 
E' stata la giornata di Milano, perché il Milan ha vinto una preziosissima partita in trasferta, ma anche perché l'Inter ha conquistato un pareggio che vale, eccome se vale. Già, nel calcio non si dovrebbe mai essere contenti per un pari interno, che vuol dire quasi sempre un'occasione persa, tanto più se ti chiami Inter. Ma contro il Napoli, verrebbe da dire contro Callejon, la squadra nerazzurra si è forse, probabilmente, ritrovata, perché ha dimostrato di avere qualità individuali di ottimo livello e anche un grandissimo carattere. Sì, dopo aver dominato la partita per oltre un'ora, la squadra di Mazzarri - dopo due sconfitte consecutive - si è trovata improvvisamente e immeritatamente sotto, ma ha trovato la forza di reagire con Guarin. Qualche minuto e, al 90°, è arrivata la seconda rete di Callejon: anche la squadra più motivata, solida, avrebbe probabilmente piegato le ginocchia. L'Inter ha invece trovato ancora la forza di reagire, pareggiando definitivamente con Hernanes. Non avrebbe meritato di perdere, Mazzarri, ma chissà cosa avrebbe significato una sconfitta. Insomma, alla fine il tecnico nerazzurro  può essere soddisfatto. Molto meno Benitez, perché il Napoli non ha convinto e ha dimostrato anche una assoluta mancanza di attenzione: per due volte in vantaggio, con la partita agli sgoccioli, si è fatto recuperare e riacciuffare. Certo è che sembra incertissima, appassionante, la corsa per l''altro' scudetto. Già, perché Juve e Roma sembrano in grado di fare una corsa parallela, ma dietro di loro sono in tanti a contendersi quel terzo posto che vale la Champions League e assicura un bel pacco di milioni di euro. Di sicuro, oltre al Napoli, alla Lazio, chissà se oltre a qualche sorpresa come Udinese o Sampdoria, a quella corsa partecipa di diritto anche Milano. I rossoneri perché hanno vinto, i nerazzurri perché si sono ritrovati nella serata che pure ha rappresentato dal punto di vista della classifica una mezza sconfitta, perché si è perso terreno su alcune concorrenti dirette. Ma a volte è addirittura più importante, di un risultato, la convinzione nei propri mezzi. E l'Inter ha fatto sapere di esserci. Argomenti tackle 
MILANO - "Mazzarri è davvero sfatto". Non usa giri di parole il ds nerazzurro Piero Ausilio per giustificare l'assenza davanti ai microfoni nel post partita di Walter Mazzarri: il tecnico, aggiunge, "non aveva più energie. Faccio fatica ad averne io figuriamoci lui. Si scusa, era molto nervoso e non se la sentiva". La partita contro il Napoli è sempre impegnativa, soprattutto dal punto di vista mentale, per il tecnico toscano. GUARDA I GOL DI INTER-NAPOLI In tribuna, a San Siro, c'era anche il presidente Thohir: "Grazie a voi tifosi per il supporto, è stato importante creare la  giusta atmosfera e questo è accaduto per merito vostro - ha scritto il n.1 nerazzurro sul suo sito -  Avete dato alla  squadra lo slancio per la reazione necessaria". Thohir si è detto "orgoglioso dello spirito combattivo  dimostrato dalla squadra e dall'allenatore. Siamo tornati. E lo stesso spirito combattivo sono sicuro vedremo  in campo e sugli spalti anche in Europa League giovedì". [[ge:rep-locali:repubblica:98525973]] Ausilio, ai microfoni di Sky, ha commentato la partita: "E' stato un 2-2 bellissimo da tanti punti di vista. Un primo tempo giocato alla grande sotto il punto di vista tattico e tecnico. Nel secondo tempo era normale che venisse fuori una squadra come il Napoli ma sono stati 45 minuti abbastanza equilibrati. Un secondo tempo all'inglese". Il ds però non vuole sentir parlare di un Mazzarri che "ha saldato" la panchina con questo pareggio: "In Italia si e' troppo abituati a questo tipo di discorsi. Noi siamo tutti uniti: presidente, società, allenatore, squadra". Vidic ha sbagliato anche contro il Napoli, da una sua spizzata di testa è arrivato l'1-0 di Callejon. "Su quella rete, però, accanto a lui c'erano altri compagni che potevano rimediare. E poi nel complesso i suoi 95 minuti sono stati grandissimi". [[ge:rep-locali:repubblica:98529443]] Argomenti serie a inter erick thohir piero ausilio Leggi i commenti I commenti dei lettori 
