None Leggi i commenti I commenti dei lettori 
Il  commercio sarà la leva economica della trasformazione di Torino nei prossimi anni. L'assessore all'Urbanistica, Stefano Lo Russo, spiega: "Bisogna prendere atto che non è più immaginabile pagare la riqualificazione urbana aumentando il debito dell'amministrazione". Dunque è necessario ricorrere ai fondi privati: scemato l'interesse dei costruttori di nuove abitazioni rimane la leva delle aree commerciali. Lo Russo risponde indirettamente così alla domanda del presidente di Novacoop che su "Repubblica" di ieri chiedeva: "Il Comune ci dica se nei prossimi anni aumenteranno i grandi centri commerciali in città". Assessore Lo Russo, iniziamo dal casus belli: perché un nuovo centro commerciale sull'area ex Westinghouse? "Intanto la questione va capovolta. Siamo partiti dall'esigenza di dotare Torino di un nuovo centro congressi che completasse, integrandola, l'offerta di quello del Lingotto. Il nuovo centro si troverà a due passi da Porta Susa, dal centro direzionale di Intesa San Paolo, dalle Ogr e dal Politecnico oggi raddoppiato (nell'area di trasformazione sono previste peraltro anche residenze universitarie). Un centro di queste dimensioni, fino 5.000 posti, doterà la città di una infrastruttura di livello europeo". Bene. Ma il centro commerciale? "Il Comune non ha i fondi per costruire con il solo denaro pubblico un centro congressi di quelle dimensioni. Dunque ha fatto un bando per valorizzare l'area chiedendo ai privati di realizzarlo e gestirlo. E' evidente che per la sostenibilità economica dell'operazione il privato ha esigenza di recuperare risorse. La proposta che ci è arrivata è quella di realizzare un centro commerciale". L'ipermercato come motore della trasformazione urbanistica? "Nei decenni scorsi, penso a quando vennero progettate le Spine, il motore economico della trasformazione urbanistica furono la residenza e il commercio. Oggi la crisi ha fatto crollare la costruzione di nuove case ed è rimasta solo la leva dei servizi commerciali. Nel caso di Westinghouse verrà sfruttata quella". Scambierete supermercati con biblioteche? "Cercheremo di valorizzare le aree per rendere la città più vivibile e più accogliente. Penso, ad esempio, alle nuove residenze universitarie che sorgeranno nelle aree di trasformazione. A proposito di biblioteche: nessuno mette in dubbio, e non lo faccio certo io, che ai tempi della progettazione la biblioteca di Bellini fosse un gioiello che avrebbe impreziosito la città. Ma sarebbe costata 200 milioni e oggi il Comune non ha quei fondi". Per questo gli ipermercati che un tempo finivano in periferia oggi entrano in centro? "In questi anni tutti i principali comuni della cintura (da Moncalieri a Nichelino, da Grugliasco a Collegno, a Settimo) hanno riqualificato il loro territorio accogliendo grandi centri commerciali, peraltro in coerenza con il piano regolatore di Torino. La città era diversa da quella attuale e non offriva le opportunità che invece offre adesso, a valle delle grandi trasformazioni nei trasporti pubblici (metropolitana, alta velocità e sfm). Peraltro sono proprio questi i temi di governo del territorio che saranno sviluppati nella città metropolitana". Succederà così anche nelle aree attraversate dalla futura linea 2 della metro? "Certamente dovremo valorizzare quelle aree traendo dal cambio di destinazione d'uso una parte del denaro necessario a costruire la nuova metropolitana che non è realizzabile col solo denaro pubblico". Non teme la rivolta dei commercianti per l'insediamento di nuovi ipermercati? "L'esperienza dimostra che non sempre il centro commerciale danneggia i piccoli negozi, che svolgono una preziosa funzione di presidio del territorio da tutelare. Talvolta attirando flussi di pubblico nuovi il grande centro può anche favorirli. E' una valutazione che va fatta caso per caso coinvolgendo tutti gli attori". 
Argomenti scudetto 2014 Leggi i commenti I commenti dei lettori 
TORINO  - "Il campionato non è finito qui". Rudi Garcia prova a rialzare il morale da sotto i tacchi in casa giallorossa dopo la netta sconfitta a Torino. "Abbiamo capito che per vincere queste partite dobbiamo essere ancora più forti nel futuro. Ci sono ancora 60 punti in palio e non molleremo". CI RISCATTEREMO SUBITO  - Il tecnico francese non ha paura che il ko possa lasciare il segno: "No, conosco i miei ragazzi, avranno ancora più voglia di rivincita. Giovedì? c'è la Coppa Italia, e ci dobbiamo concentrare su questo. Poi ci sarà di nuovo una partita di campionato, in casa e dovremo essere bravi a tornare alla vittoria il più velocemente possibile. Il nostro obiettivo principale resta comunque quello di tornare in Europa. Siamo secondi, quindi, al posto giusto". POCO EFFICACI DAVANTI  - Sull'andamento della gara, Garcia ha poco da recriminare: "Rifarei le stesse scelte. Abbiamo fatto tanto possesso palla ma abbiamo avuto poca efficacia davanti. Non abbiamo avuto tante occasioni, ma nemmeno loro. Eppure alla fine hanno segnato 3 gol... Così è il calcio". Benatia e Castan non siano stati efficaci come in precedenti partite: "E' sempre difficile giocare in casa della Juve senza prendere gol, perchè loro hanno una coppia davanti molto forte. Ma io non ho dubbi che soprattutto nel primo tempo abbiamo giocato la partita giusta, ma per vincere bisogna anche avere un po' di fortuna e i momenti importanti alla fine sono stati piu' della loro parte che dalla nostra. Il vincitore ha sempre ragione e noi questa sera dobbiano tenere un profilo basso e lavorare ancora di piu' per vincere queste partite perche' ci sono ancora venti partite". Nel complesso, nessuna polemica arbitrale: "Non so se l'espulsione di Daniele (De Rossi) si stata severa o meno. Non ho visto niente e quindi preferisco non dire niente. Certo e' difficile terminare in nove, ma non è per questo che abbiamo perso, perchè quando è uscito De Rossi il risulato era già sul 2-0 per la Juventus". Argomenti as roma serie a rudi garcia Leggi i commenti I commenti dei lettori 
TORINO  - Nel momento della verità la Juve si conferma la squadra più forte d'Italia spazzando via, dopo il Napoli, anche l'altra pretendente allo scudetto, la Roma. Il 3-0 che annichilisce i giallorossi lancia i bianconeri a +8 e non lascia dubbi. Sarà veramente difficile che anche il 2014 sportivo non termini come il 2012 ed il 2013. Parafrasando un riuscito film di Manfredonia, con Albanese protagonista, viene da dire che, malgrado l'anno sia appena iniziato, è già ieri. ROMA, LA MALEDIZIONE DELLO JUVENTUS STADIUM  - Travolta 3-0, 4-0 e 4-1 nel 2012, la Roma esce ancora umiliata dallo Juventus Stadium ma con la consapevolezza di aver fatto tutto il possibile per cercare di ridurre il gap dai campioni d'Italia. Ha tentato di fare la partita, per lunghi tratti ha anche schiacciato i bianconeri nella loro trequarti ma negli episodi importanti è mancata, finendo per pagare cara l'inesperienza in gare a questo livello ed un evidente, anche se non eccessivo, scarto tecnico. E così la bella striscia di 19 risultati utili in campionato è terminata. VIDAL EMBLEMA DI UNA SQUADRA PERFETTA  - La Juve ha confermato di essere una macchina perfetta in Italia. Ha fatto sfogare inizialmente i rivali ma poi ha finito per colpire cinicamente, sempre al momento giusto. Proprio come fanno le grandi squadre. E questo, paradossalmente, non fa che aumentare il rimpianto per quello che, invece, sarebbe potuto essere il cammino in Champions. L'emblema del trionfo bianconero è, ancora una volta, Vidal: l'uomo ovunque, capace di essere un baluardo insormontabile davanti alla difesa e sempre quello in grado di fare la differenza davanti. Senza di lui sarebbe decisamente un'altra Juve. JUVE, UNA PARTENZA ACCORTA  - Recuperato anche Pirlo, dopo un mese d'assenza, Conte ha potuto proporre lo schieramento tipo. Sul fronte opposto Garcia ha replicato preferendo Ljajic a Destro nel tridente d'attacco. La Juve ha avuto un avvio di gara inedito quanto inatteso. Ha lasciato il comando delle operazioni agli avversari, arretrando tutta dietro la linea della palla. Chiara l'intenzione di non lasciare campo, soprattutto alle micidiali accelerazioni di Gervinho. Malgrado ciò, la Roma la palla per passare se l'è comunque creata ma Ljajic, smarcato davanti alla porta, si è visto chiudere in angolo da Chiellini un bel diagonale su assist di Totti. TEVEZ INVENTA, VIDAL FINALIZZA  - I bianconeri hanno ringraziato e, alla prima occasione hanno colpito: Tevez ha difeso bene un pallone in area sulla destra, ha atteso l'inserimento di Vidal e poi lo ha servito con un magnifico colpo d'esterno che il cileno ha capitalizzato al meglio infilando di destro il primo palo da pochi passi. ROMA PERICOLOSA SOLO DA FUORI  - La Roma ha reagito con rabbia e ha impegnato per tre volte Buffon con conclusioni da lontano di Pjanic (2) e Dodò. La Juve ha capito di non poter restare a guardare e sfruttando l'ottima interdizione di Vidal e le buone accelerazioni di Pogba, Lichtsteiner e Tevez ha spaventato in più di una circostanza in ripartenza i giallorossi, sfiorando anche il raddoppio con un bolide da fuori di Llorente. BONUCCI FIRMA IL RADDOPPIO  - La Roma ha provato a uscire dagli spogliatoi pronta a raddrizzare la baracca ma al primo affondo dei bianconeri è capitolata di nuovo: Pirlo con una pennellata punizione, ha pescato smarcato sul secondo palo Bonucci che in spaccata ha insaccato. ROMA IN 9, VUCINIC CALA IL TRIS  - Garcia ha tentato il tutto per tutto varando il 4-2-3-1 con Totti dietro a Destro e il più difensivo Torosidis al poto di Dodò ma la musica non è cambiata. Anche perché la Roma non ha trovato dai suoi maggiori talenti l'ispirazione per riaprire i giochi. La Juve ha controllato e, al 75', sfruttando l'espulsione di De Rossi, reo di un fallo pericoloso (a forbice) ai danni di Chiellini, ha subito triplicato. Sull'angolo seguente lo stesso Chiellini ha scavalcato con un colpo di testa parabolico De Sanctis e ha costretto Castan a intervenire sulla linea con un braccio. Altro "rosso" e rigore netto che l'ex Vucinic, subentrato a Tevez, ha trasformato con freddezza. Fine dei giochi. E ora le vittorie di fila sono diventate 10. Esattamente come quelle della Roma a inizio stagione. Ma, stranamente, fanno meno rumore. JUVENTUS-ROMA 3-0 (1-0) Juventus (3-5-2): Buffon 6.5, Barzagli 6.5, Bonucci 7, Chiellini 7.5, Lichtsteiner 6.5, Vidal 8 (33′ st Marchisio sv), Pirlo 7, Pogba 7, Asamoah 6.5, Tevez 7 (15′ st Vucinic 6,5), Llorente 6,5 (36′ st Quagliarella sv). (30 Storari, 34 Rubinho, 4 Caceres, 5 Ogbonna, 13 Peluso, 11 De Ceglie, 33 Isla, 20 Padoin, 12 Giovinco) All. Conte 7. Roma (4-3-3): De Sanctis 5, Maicon 6, Benatia 6, Castan 5, Dodò 6.5 (11′ st Torosidis 6), Pjanic 6.5 (11′ st Destro 5.5), De Rossi 5, Strootman 5.5, Ljajic 5, Totti 5 (27′ st Florenzi sv), Gervinho 5.5. (28 Skorupski, 29 Burdisso, 33 Jedvaj, 46 Romagnoli, 4 Bradley, 7 Marquinho, 11 Taddei, 94 F. Ricci, 88 Borriello) All. Garcia 6. Arbitro: Rizzoli 7. Reti : nel pt 17′ Vidal, nel st 3′ Bonucci, 32′ Vucinic su rigore. Angoli : 6 a 3 per la Juventus. Recupero : 2′ e 0′. Espulsi : 30′ st De Rossi, 31′ st Castan. Ammoniti : Tevez, Gervinho per proteste, Chiellini, Ljiajic, Barzagli per gioco scorretto. Spettatori : 41.365 per un incasso di 1.775.342 euro (record per lo Juventus Stadium). Argomenti serie a as roma juventus fc Leggi i commenti I commenti dei lettori 
TORINO - La Juve mette le mani sul campionato e Gigi Buffon riafferma la superiorità dei bianconeri mettendo a tacere alcune polemiche della vigilia: "I nostri sono numeri importanti da prima della classe con pieno merito, per sgombrare il campo da qualsiasi tipo di illazione. Gli 'aiutini' di Totti? Non è che Francesco sia stato l'unico a parlarne, serve come alibi a chi non vince, hanno una scusante sempre pronta dicendo che la Juvè è stata aiutata". "Con la Roma - ha aggiunto il portiere bianconero - abbiamo vinto per gli episodi, siamo stati più bravi in quello. Fino a quando sono stati in partita la Roma ha dimostrato di essere una formazione da temere, non è seconda per caso. I 60 minuti della Roma mi hanno impressionato". Sulla stessa lunghezza d'onda Leonardo Bonucci, autore del secondo gol, che ha di fatto spento le chance della Roma: "Sapevamo che in casa dovevamo fare tre punti per continuare a mantenere la vetta, ce l'abbiamo fatta, sono tre punti importanti che proiettano la Juve ancora più in vetta verso il 32esimo scudetto. Il gol? Non era uno schema, di solito attacco il primo palo, è stato bravo Pirlo a trovarmi lì". "Abbiamo fatto una gara intelligente e umile, abbiamo aspettato, ci siamo abbassati e sulle ripartenze siamo stati noi a colpire. La vigilia? Le parole le abbiamo lasciate a loro, noi abbiamo fatto parlare il campo, d'altra parte negli ultimi anni qui li abbiamo sempre dominati e anche stasera è successo. Noi abbiamo un anno di esperienza in più, il mister ci inculca la fame di vittorie, vogliamo continuare questa striscia di vittorie per arrivare al terzo scudetto di fila". Argomenti serie a juventus fc gigi buffon leonardo bonucci Leggi i commenti I commenti dei lettori 
Non aveva mai perso in campionato. Solo una volta aveva incassato due reti in una sola partita. Stavolta però la Roma si è sciolta di fronte alla Juve, che ne ha fatti tre, portando il vantaggio a otto punti in classifica. Un divario, verrebbe da dire un abisso, per una squadra che sembra non conoscere ostacoli in campionato. E se è vero che la Roma ha finito in nove, è altrettanto vero che fino al primo rosso di De Rossi era comunque netta la sensazione di una squadra - la Juve -capace di avere sempre di più. Di più sul piano stretto delle individualità, o almeno di alcune individualità; di più sul piano dell'esperienza a giocare certe partite;  di più sul piano della presenza in campo. La Juve ha confermato di essere affamata, decisa a prendersi altre soddisfazioni, per nulla appagata. Fenomenale è stato il contributo anche emotivo di Chiellini, formidabile l'ardore di Vidal, impressionante l'altruismo di Tevez che pur essendo un campione consacrato è capace di mettersi al servizio dei compagni. Il primo gol è stato un suo capolavoro, di attenzione e dedizione, nel trovare l'inserimento di Vidal. La Roma esce sconfitta e ci si chiede dove e quanto abbia demeritato, sbagliato. In simili occasioni, è chiaro, le responsabilità sono complessive e non esulano neppure dal compito di Garcia, che probabilmente ha sbagliato, anzi ha sicuramente sbagliato, nel mettere in camp Lijaic tra i titolari. La sua presenza è stata infatti impalpabile, tranne un errore sotto porta sullo 0-0 su cui la Roma ha molti rimpianti. Chiaro che, a questo punto, la domanda sia una e una sola: il campionato, dopo diciotto giornate, è già finito? E' pensabile poter recuperare un simile distacco dai Campioni d'Italia? La personale risposta è che il campionato non sia ancora finito, perché ci sono venti partite ancora da giocare, perché tutti devono tenere alta la concentrazione, perché - come dice Conte - se è successo alla Juve di recuperare dieci punti in due mesi, può anche succedere agli altri di poter fare la stessa cosa. E' però indispensabile dire che forse il campionato non è chiuso, ma tutto dipende comunque dalla Juve. Le altre possono anche far bene, magari anche meglio, possono anche pensare di migliorare sempre di più, magari nei particolari, ma il pallino è in mano alla strepitosa squadra bianconera. Che in queste diciotto partite ha confermato di avere ancora tantissima voglia. Se la Juve è questa, parliamoci chiaro, non ce n'è per nessuno. Argomenti tackle 
TORINO  - "Dovevamo essere più lucidi nelle situazioni dei due gol". Morgan De Sanctis concorda con il ds Sabatini. La Roma si è fatta sorprendere con un pizzico di ingenuità in occasione della prima e della seconda rete. "Peccato, perché  primo tempo abbiamo fatto un'ottima gara. Abbiamo subito gol nell'unica loro occasione pericolosa". CONFUSI NEL SECONDO TEMPO  - Ci si aspettava qualcosa di più dalla Roma nella ripresa. "Il 2-0 ci ha tagliato le gambe. Ci siamo dimenticati di Bonucci e ci siamo portati dietro un po' di confusione. Poi abbiamo preso la prima e la seconda espulsione ed è venuto fuori un risultato che nelle proporzioni è esagerato". JUVE PIU' FORTE GRAZIE AL SISTEMA ITALIA  - De Sanctis chiude tornando sulle polemiche della settimana, dopo le dichiarazioni di Totti. "La Juve ha un grande allenatore e grandi giocatori, ma è il sistema italiano che la rende più forte. Ad esempio giocare in uno stadio nuovo li avvantaggia, ma è stata brava la società a trovare le condizioni per riuscire a mettere in piedi una struttura che la mette 6 anni davanti alle altre. Le situazioni non sono uguali per tutti. E questo lo vediamo noi giocatori ma anche gli altri addetti ai lavori. Su una cosa quelli della Juve hanno ragione, conta il campo: e noi oggi non lo abbiamo dimostrato". Argomenti as roma serie a morgan de sanctis Leggi i commenti I commenti dei lettori 
TORINO - La fame di vittorie è da tre anni la caratteristica che contraddistingue la sua Juve e Antonio Conte non abbassa la guardia neppure nella serata del 3-0 sulla Roma e del +8 in classifica. "Finchè non raggiungo il traguardo, la mia soddisfazione è moderata. Ora il pericolo da evitare è che questi otto punti di vantaggio ci imborghesiscano". "Questa è solo una tappa - aggiunge il tecnico bianconero a 'Sky' -. Manca ancora il Cagliari e tutto il girone di ritorno. Ma la voglia di vincere è la mia filosofia ed è quella dei miei giocatori. Prima della gara avevo detto: vedremo in campo chi avrà scelto la tattica e gli uomini giusti. Il campo rende sempre giustizia. Non dimentichiamo che la Juventus ha vinto tanto, anche se qui sembra tutto scontato. La Roma è un avversario molto temibile, ha grandissimi giocatori e ha fatto tanti investimenti acquisendo un tasso qualitativo importante. Se non avessimo preparato la partita alla perfezione sarebbero stati dolori. Possiamo dire che un allenatore italiano è stato bravo a preparare la gara tatticamente. Quando si affrontano squadre forti, come è successo anche contro il Napoli, bisogna limitare i pregi degli altri senza perdere le proprie caratteristiche. Il compito degli allenatori è questo, altrimenti tutti possono fare questo mestiere". Conte è orgoglioso della "crescita tattica della squadra, della voglia di partecipare alla fase difensiva e a quella offensiva che hanno tutti i giocatori. Stiamo migliorando molto da questo punto di vista ed è giusto che sia così, perchè le squadre ormai conoscono a memoria punti forti e deboli e anche noi abbiamo cambiato qualcosina". Nessuna voglia, invece, di parlare del suo futuro "perchè non interessa a nessuno, io parlo solo di calcio". A chi gli chiede come faccia a mantenere viva nei suoi calciatori la fame di successi, il tecnico bianconero risponde: "La voglia di vincere è una mia filosofia di vita che cerco di trasferire ai miei giocatori e devo dire che trovo terreno molto fertile. Poi in squadra c'è gente come Buffon, Pirlo e Tevez che sanno cosa significa vincere, mentre molti altri hanno iniziato a farlo con me, ma hanno visto che vincere è molto bello e vogliono continuare". Poi il confronto con la Champions, dove la Juventus non è riuscita a qualificarsi per la fase ad eliminazione diretta, peggiorando il risultato ottenuto lo scorso anno: "Diciamo che abbiamo peccato di presunzione nelle prime due partite, contro Copenaghen e Galatasaray. Ma resto convinto che se non avessimo giocato a Istanbul sotto la neve, saremmo andati avanti". Argomenti serie a juventus fc antonio conte Leggi i commenti I commenti dei lettori 
TORINO – "C'è rammarico e frustazione ma dobbiamo andare avanti". Walter Sabatini è evidentemente amareggiato per il pesante ko incassato dalla Roma allo Juventus Stadium."Avevamo la speranza e la presunzione di potercela giocare, la Juve ha risposto da campione. Abbiamo fatto una partita diversa dalle altre volte. Nel primo tempo abbiamo giocato con grande personalità. Poi abbiamo subito gol in situazioni particolari, su palla inattiva, in cui non siamo stati attenti". ABBIAMO LE QUALITA' PER RIALZARCI  - Sabatini, come Garcia, prova a guardare avanti: "Questa squadra ha le qualità per ripartire. Venire a Torino e facendo calcio cercando di colpire la Juve è certamente un segnale di personalità ed i crescita. Non perdevamo da maggio, ma non è detto ci faccia male: mi dispiace aver perso qui, mi dispiace soprattutto aver perso con più gol di scarto". IL KO NON CAMBIERA' IL MERCATO  - Il ds giallorosso sottolinea che la sconfitta non cambierà i piani di mercato (è già in arrivo Paredes dal Boca Juniors ma, probabilmente, fino a giugno sarà girato in prestito a una squadra di B): "Faremo quello che dovremo fare rispetto alle contingenze. Sentiremo il tecnico e i giocatori. C'è qualcuno che vuole avere maggior spazio e proveremo ad accontentarlo". Argomenti as roma serie a walter sabatini Leggi i commenti I commenti dei lettori 
