MERCEDES Bresso voleva conquistarsi un posto da europarlamentare e ci è riuscita: più di 100 mila persone hanno scritto il suo cognome sulla scheda. Eppure l'ex presidente del Piemonte non si stupisce: "Mi aspettavo questo risultato, perché ho sentito molta simpatia e consenso in giro per il Piemonte, ma anche in Lombardia, dove ho preso moltissimi voti. Ma penso che ci sia un altro pacchetto di preferenze tutt'altro che inconsistente alle regionali ". Intende che la sua candidatura ha dato una mano anche a Chiamparino? "Qui il partito sostanzialmente ha fatto solo la campagna per conquistare il Piemonte. Al seggio ho incontrato molta gente che mi diceva "sì, sì, la voto alle regionali", perché per molti era logico che io fossi candidata con Chiamparino". Invece no, lei andrà a Strasburgo. Contenta? "Una grandissima soddisfazione, sono onorata di rappresentare il Piemonte a Bruxelles e a Strasburgo e penso che con Chiamparino potremmo fare cose importanti per la nostra regione ". Si aspettava che il Pd andasse così bene? "E' un esito straordinario, senza precedenti. Ora abbiamo una grande responsabilità verso tutto il Paese. Ci sono tutti gli elementi per avere un'ottima rappresentanza. Il collegio Nord Ovest, elegge nove parlamentari: un risultato eccezionale. Dopo una campagna fatta di insulti e deliri di chi si sentiva rappresentante della totalità degli italiani, l'esercizio della democrazia ha ridato il giusto peso alle cose". Pensa che gli elettori l'abbiano premiata anche per la sua battaglia legale contro Cota? "Sicuramente questo fattore ha avuto un peso. Nei miei incontri elettorali ho parlato con moltissima gente che mi ha detto grazie per aver lottato, a volte anche da sola. L'unico piccolo rammarico è che noi candidati piemontesi alle europee abbiamo pagato la concomitanza con le regionali: chi votava anche per il Comune aveva tre schede in mano e aveva paura di sbagliarsi. Insomma, l'election day ha aumentato le possibilità del centrosinistra di vincere le votazioni per il Piemonte, ma ha anche un po' confuso gli elettori". Quasi metà delle preferenze che ha raccolto arrivano da fuori Piemonte: come se lo spiega? "In Lombardia c'erano solo le elezioni europee, mentre qui, a parte il vostro articolo di pochi giorni fa, i media non hanno detto nulla. I piemontesi non conoscevano i nomi dei candidati, sapevano a malapena che occorreva andare a votare per il Parlamento europeo. E questo ha ridotto il numero delle preferenze. Nella nostra regione ho comunque raccolto il doppio dei voti di chi è dietro di me, ma resta un numero anormalmente basso rispetto al passato proprio per questo deficit informativo". Quali obiettivi si pone da europarlamentare? "Ne ho due. Il primo è contrastare l'euroscetticismo e i populismi, perché l'Europa deve andare avanti su una strada di maggiore integrazione. In secondo luogo, l'Ue deve tornare a occuparsi dei suoi cittadini, non solo della finanza e dell'economia. Bisogna rilanciare lo sviluppo in maniera sostenibile e far ripartire l'occupazione. Dobbiamo dare alle persone delle risposte per contrastare la paura della crisi e far tornare a vedere un'Europa amica, che si occupa dei suoi cittadini". Argomenti interviste torino interviste politica mercedes bresso 
DAVIDE Bono, oggi, ha la sconfitta stampata in faccia. "Nessuno poteva aspettarsi un risultato del genere, davvero" ammette, seduto al tavolino di un bar. Al Cortile del Maglio, dietro Porta Palazzo, i pentastellati si sono ritrovati per seguire lo spoglio delle elezioni regionali in diretta. È lo stesso posto della grande attesa per la vittoria alle Politiche del 2013, ma a differenza di allora l'aria che questa volta si respira tra i militanti è di mestizia. Bono davanti ha un computer. Spulcia le pagine di ministero e prefettura e si aggrappa ai numeri che arrivano dai seggi per non abbandonarsi alla delusione. Bono, vi siete venduti come vincitori assoluti e adesso la sconfitta sembra più pesante. Dica la verità, pensavate di occupare almeno il secondo gradino del podio? "Pensavano di arrivare secondi, è vero". Ma essere terzi quindi è una delusione? "Non ce lo aspettavamo". Siete finiti dietro il centrodestra delle "mutande verdi" di Cota: come se lo spiega? "Loro, i partiti, continuano ad avere sempre i loro voti, nonostante gli scandali, nonostante Rimborsopoli e Cota. Chiedetelo ai loro elettori, come mai accade". Grillo ha citato Hitler e il processo popolare in serbo per i giornalisti. Non è che, come hanno ricordato alcuni dei vostri, Vittorio Bertola su tutti, i toni che ha usato hanno spaventato la gente e vi hanno fatto perdere voti? "Forse l'elettorato ultra sessantenne, ma non altri". Allora dove avete sbagliato? "Non abbiamo saputo comprendere il fenomeno Renzi, l'effetto trascinamento che questo ha avuto su Chiamparino". Tutto qui? "Non siamo riusciti a parlare all'elettorato più anziano, mentre i trentenni sono stati cannibalizzati da Renzi. E poi il voto è stato molto incentrato sull'Europa, si è trasformato in una sorta di referendum pro o contro il premier: questa coincidenza ha trainato il Pd e non ci ha fatto bene. Si è parlato poco di Piemonte, di Chiamparino, del Compagno G". Ma se quando è venuto Grillo non ha minimamente toccato il tema? "Appunto. Dovevamo parlare del Piemonte ". È deluso? "Un po', certo. Ma cercheremo di rincuorare i nostri". Certo se non aveste messo le mani avanti dicendo 'saremo i primi'... sarebbe più facile adesso, non crede? "Il nostro risultato è di per sé soddisfacente. Il 21 per cento è il risultato più alto mai raggiunto alle amministrative dal movimento, ma Chiamparino ha cavalcato un'onda non sua, che lo ha trascinato fino a una percentuale che difficilmente avremmo potuto raggiungere". Grillo ha detto, citando De André, "grideremo ancora più forte". Che opposizione avete in serbo per Chiamparino? "Non sarà ideologica, ma sarà attenta. Cercheremo di fare proposte di buon senso, chiederemo a Chiamparino di fare delle cose concrete. Siamo curiosi di vedere la composizione del nuovo consiglio regionale, vigileremo affinché non si ripetano gli scandali di questi anni". Argomenti interviste politica interviste torino davide bono 
None Leggi i commenti I commenti dei lettori 
Gilberto Picchetto, dopo una giornata di passione non ha davvero rimpianti sulla frammentazione del centro-destra? "Sono convinto che il risultato del Pd era comunque incontrastabile a livello nazionale e anche regionale e ho chiamato Sergio Chiamparino per congratularmi con lui. È una persona di cui ho stima. Anche se fossimo stati uniti, sarebbe stato quasi impossibile per noi vincere e questo per ragioni che non riguardano il Piemonte o la nostra amministrazione. Detto ciò, è indubbio che non aver avuto tutta la coalizione unita ha avuto un effetto di demotivazione su molti". Tutta colpa di Forza Italia come sostengono Guido Crosetto e Enrico Costa? "Il risultato di Costa stabilisce in modo chiaro chi ha ragione e chi ha torto, anche perché Ncd ha tenuto nel voto il trend nazionale. Gli altri non hanno avuto risultati significativi. Però non voglio oggi riaprire polemiche che non avrebbero senso. Gli elettori hanno deciso, recriminare non serve". Qual è la sua valutazione sul risultato di Forza Italia? "Siamo in perfetta linea con il dato delle Europee e dobbiamo tener conto che nelle regionali abbiamo avuto i piccoli partiti che qualche voto lo hanno disperso. Quello di quest'anno è stato un voto politico". Lei non si era candidato nella lista. Era davvero convinto di battere il suo avversario diretto Davide Bono? "Non ero affatto convinto di vincere. È stata una scelta senza rete. Evidentemente per Davide Bono era fondamentale entrare in Consiglio regionale. Il mio obiettivo invece era contrastare il centrosinistra. Un mestiere ce l'ho, non avevo bisogno di paracaduti ". È sorpreso del risultato del Movimento 5 Stelle? "In sostanza hanno tenuto. Ma i piemontesi, come gli italiani, non vogliono lo sfascio e questa volta erano davvero preoccupati che si andasse molto vicino allo sfascio". Dopo essere stato il super assessore della giunta Cota, che ruolo vuole ritagliarsi a Palazzo Lascaris? "La mia sarà un'opposizione seria e leale. Si discuterà nel merito dei temi". Soddisfatto dell'alleato Lega Nord? "Ha avuto un ottimo risultato". Pensa che gli elettori che hanno votato per voi abbiano davvero fatto una scelta di continuità con il governo Cota o invece sono state le dinamiche nazionali a prevalere? "Ripeto, in queste elezioni il voto è stato politico. Anche il dato basso sulle preferenze conferma questa tendenza". Esiste ancora la divisione Piemonte 1-Piemonte 2? "L'uniformità del voto al Pd ha certamente attenuato questa separazione fra Piemonte 1 e Piemonte 2. È un fatto comunque che noi continuiamo ad avere il nostro elettorato forte fuori da Torino". A Biella Chiamparino ha battuto Pichetto, è così? "Sì vero, Chiamparino è stato più forte di dieci punti. La nostra coalizione è arrivata al 31, 68. Non credo che sia perché Biella non mi vuole bene, ma mi pare un'ulteriore conferma che questo è stato un voto politico. Il risultato più basso resta comunque quello di Torino, il migliore a Vercelli". Argomenti interviste politica interviste torino gilberto pichetto 
None Leggi i commenti I commenti dei lettori 
"SCUSI, sto andando a prendere un gelato: sono 90 giorni che non ceno con mia moglie". Alberto Cirio ha la voce felice ma affaticata. All'alba di ieri gli mancavano 80 preferenze per scavalcare Stefano Maullu e prendersi il terzo e ultimo seggio europeo destinato a Forza Italia nel Nord-Ovest. Poi il colpo di scena: "Erano le 6.30 e un mio collaboratore si è accorto che non erano ancora stati registrati i voti di Priocca d'Alba: ho chiamato il sindaco per chiedergli quante preferenze avevo preso e mi ha detto che erano 161. Poi si sono aggiunti i conteggi di Canelli e Tortona e alla fine sono passato avanti di circa 500 voti. Battendo pure Iva Zanicchi". Come ha fatto a sbaragliare l'agguerrita concorrenza dei berlusconiani lombardi? "Ci ho lavorato molto, ho cercato di raccogliere i tanti anni di impegno nei settori di cui mi sono occupato di più, cioè il turismo, il vino, l'agricoltura. Ho puntato tutto su questi ambienti, che sono il futuro della nostra regione, e il messaggio è passato. Mi ha aiutato anche il fatto di essermi presentato dicendo che da europarlamentare non sventolerò la bandiera di Forza Italia, bensì quella del Piemonte". In effetti il suo partito è andato piuttosto male: come lo spiega? "Ho appena ricevuto la telefonata da Berlusconi, una cosa di cui sono molto contento. Potrà piacere o meno, però è lui che ha sempre fatto gol per noi. E quando la tua punta ha una gamba ingessata non ce la fai. Abbiamo fatto una campagna elettorale con il leader impossibilitato a fare il leader. E poi avevamo una posizione politica difficile da spiegare alla gente, di opposi- zione ma anche di responsabilità, perché appoggiamo le riforme di Renzi". Lei è albese, eppure ha raccolto oltre metà delle preferenze fuori dalla Granda. Cosa significa? "Che sono riuscito a spiegare quanto fosse assurdo che il Piemonte non avesse un proprio esponente a Bruxelles in grado di combattere su temi come il turismo e l'enogastronomia. Poi immagino che gli elettori abbiano apprezzato il mio coraggio: mi avevano offerto una doppia candidatura, per avere un paracadute con le regionali. Io però ho scommesso sull'Europa e le persone mi hanno capito". Argomenti interviste politica interviste torino alberto cirio 
Il tredici è di Deborah Iurato, 21 anni di Ragusa, cantante. È lei, infatti, la vincitrice della tredicesima edizione di Amici . La concorrente della squadra dei Bianchi capitanata da Moreno Donadoni ha battuto la band dei Dear Jack, che si è dovuta accontentare del premio della critica. Anche Maria De Filippi si è commossa nel momento della premiazione, quando la ragazza, a sua volta commossa, l'ha chiamata "la mia mamma famosa". Deborah, che canta da quando aveva 16 anni, ha fatto molti lavori, nonostante la giovane età, per contibuire all'economia familiare, e ha avuto una forte determinazione a coltivare il suo talento canoro, tanto da lasciare un fidanzato geloso che voleva impedirle di tentare la strada della canzone. GUARDA: LE IMMAGINI DELLA FINALE Oltre al premio della critica i Dear Jack hanno ricevuto l'invito di Kekko dei Modà ad aprire i propri concerti nel corso del tour estivo, premiando la scelta della scuola di Amici di puntare su una band giovanile. Anche questa edizione, con grandi ospiti italiani ed internazionali, è stata baciata dal successo costante negli ascolti e da una popolarità sempre crescente sui social network, come registrato dal Socialscore . A dare il via alla gara finale i giudici Sabrina Ferilli, Luca Argentero e Gabry Ponte. È a tre la sfida per il successo: la cantante Deborah Iurato, la band Dear Jack e il  ballerino Vincenzo Durevole. La competizione inizia con tre guest star: Elisa si  esibisce con i Dear Jack in L’anima vola , eseguita con uno splendido e  personale arrangiamento. Alessandra Amoroso accompagna un ballo di  Vincenzo e infine Deborah duetta con Giorgia, che nonostante sia  febbricitante regala, come sempre, emozioni. C'è anche Agnese Landini, la moglie del premier Matteo Renzi, con i figli, tra il pubblico che assiste alla serata finale, in diretta, del primo e più longevo dei talent show italiani. [[ge:rep-locali:repubblica:87429370]] LEGGI: IL RACCONTO DELLA FINALE Il primo duello è tra Deborah e Vincenzo, entrambi della squadra dei bianchi capitanata da Moreno Donadoni, il giovane rapper vincitore della precedente edizione del talent e salito quest'anno sul banco dei giudici al posto di Emma Marrone. È Deborah a vincere la sfida. Ma Vincenzo Durevole, 22 anni di Volla (NA), che in coppia con Giovanna ha rappresentato la categoria latino-americano per la  danza, riceve dalle mani del direttore artistico Giuliano Peparini  il premio di categoria – da 50mila euro – per la danza. Poi è il momento della sfida definitiva tra Deborah e la band dei Dear Jack della squadra blu capitanata da Miguel Bosè, eccentrico come sempre con la matita nera a sottolineare lo sguardo e uno splendido kimono. Brano dopo brano si delinea il verdetto finale, mentre la squadra di Maria De Filippi presto tornerà al lavoro per la prossima edizione. Argomenti televisione amici maria de filippi miguel bosè 
None Leggi i commenti I commenti dei lettori 
MILANO – Alla prova del nove l’Olimpia si ritrova e vola in semifinale eliminando (88-78) Pistoia. Nel giorno del dentro o fuori, la squadra di Banchi ha tirato fuori l’orgoglio chiudendo con ben 5 uomini in doppia cifra. Ai toscani, illusi dalle due vittorie casalinghe che avevano riaperto la serie, non sono serviti i 20 punti di Gibson per proseguire la bella favola. E così è amaro anche l’addio di Jack Galanda che, a 39 anni, ha disputato stasera la sua ultima gara da professionista. [[ge:rep-locali:repubblica:87477272]] PISTOIA RESISTE UN TEMPO – La squadra di Moretti sogna per un tempo. E’ più reattiva ai ribalzi e ha Gibson e Wanamaker in buona vena. Milano, priva dello squalificato Gentile, si aggrappa ai punti di Hackett e alla grinta di Cerella, che in difesa strappa palloni agli avversari e li trasforma in punti facili in contropiede, per fare match pari (39-40 all’intervallo). Nella ripresa l’Armani ingrana da fuori (55% da 3) e quando si apre spazio anche in area lascia che sia un Samuels determinato e convincente a conquistare la vetrina (8 rimbalzi e 3 sonore stoppate). A una dozzina di minuti dalla fine l’Olimpia va sul +9 e prende fiducia: scappa fino al +19 (massimo vantaggio) e non lascia scampo agli ospiti che, nel finale, riescono solo a rendere meno pesante il passivo. Venerdì, in semifinale, Milano aprirà gara-1 di semifinale ospitando Sassari. MILANO-PISTOIA 88-78 (17-15, 39-40, 63-53) Milano : Cerella 13, Melli 4, Rossi ne, Hackett 20, Kangur, Langford 16, Samuels 14, Toure’ ne, Wallace 7, Lawal, Moss 12, Jerrells 2. All.: Banchi. Pistoia : Daniel 10, Meini 3, Galanda 2, Wanamaker 14, Washington 7, Cortese 7, Evotti ne, Bozzetto, Gibson 20, Johnson 15. All.: Moretti. Arbitri : Lamonica, Mattioli, Begnis. Note – Tiri liberi: EA7 11/17, Giorgio Tesi Group 12/20. Tiri da 3 punti: EA7 11/20, Giorgio Tesi Group 12/28. Rimbalzi: EA7 36, Giorgio Tesi Group 28. Usciti per 5 falli: Moss a 39′ 01”. Falli tecnici: nessuno. Falli antisportivi: nessuno. Spettatori: 8.630. Argomenti basket basket serie a olimpia milano pistoia basket basket play off 2014 Leggi i commenti I commenti dei lettori 
"LA MIA era solo una provocazione, non mi sarei mai candidato. Non fa per me. Anzi. Sono stato uno di quelli che ha cercato di convincere Sergio a tornare in politica. E sono molto contento di quello che sta succedendo in Italia". Oscar Farinetti, che un anno fa si era proposto come candidato alla Regione, è in Turchia a inaugurare un nuovo ristorante dentro Eataly a Istanbul. Non appena sente il risultato di Chiamparino esplode in un "Benissimo, stanno succedendo cose turche lì da voi". Poi una risata... Ha dovuto davvero convincere Chiamparino a ritornare in politica? "Diciamo dare una mano. Sono stato tra quelli che lo ha spinto. Sergio fa parte di quella categoria di politici che non decide di impegnarsi per appagare il proprio ego o per ambizioni personali. Lo fa per missione. E crede ancora in una politica che possa essere poesia, sogno e utopia. Diciamo che non aveva tutta questa voglia. Il suo era l'unico nome sotto il quale si potessero raggruppare tutti i progressisti. E infatti è andata così". Una delle doti principali che riconosce al nuovo governatore? "La gran voglia di lavorare". Quali sono le prime emergenze che dovrà affrontare? "Beh, di sicuro la sanità, lavoro che a me è oscuro per cui evito di dare consigli o indicazioni. Sento solo che c'è parecchio malumore in giro, ma non sono un tuttologo. Invece mi permetto di dare qualche consiglio su altro". Cosa? "Beh, turismo e agricoltura. Bisogna rifondare il turismo a livello regionale e rilanciare l'agricoltura. Sul primo punto credo che Sergio non abbia problemi. Ha dimostrato di saperlo fare bene a Torino. Ormai è una città che grazie anche all'impegno grandissimo di Fassino sul turismo sta viaggiando benissimo. Ci sono anche altre zone dove va bene, come nella "mia" Alba, ma penso ad altre aree, al Nord del Piemonte. Serve un progetto potente". Sull'agricoltura? "È legato. Il Piemonte vanta eccellenze come Slow Food, il Salone del Gusto, Eataly, un alimentare di qualità. Credo che anche nell'agricoltura debba fare da pioniere, diventando la punta di diamante dell'Italia. Come? Pensando localmente e agendo globalmente. In alcuni incontri con produttori di vini durante la campagna elettorale sono già nati dei discorsi interessanti". La sfida alla Borgogna è iniziata? "Ma sì, quello è stato uno slogan efficace di Chiamparino. Ha scelto il paragone giusto, quello più simile al Piemonte. In Borgogna ci sono piccole e medie realtà viticole che hanno fatto rete e sono andate nel mondo. Qui si può fare lo stesso". Di cosa c'è bisogno? "Penso prima di tutto alla sburocratizzazione. Altro tasto giusto toccato da Chiamparino. Chi è piccolo non ha il tempo da perdere, bisogna rendergli la vita il più facile e semplice possibile. È questo è un impegno che aiuterà tutto il sistema produttivo piemontese, agroalimentare compreso". Non aveva paura dell'effetto Grillo? "La paura bisogna averla sempre, soprattutto se si è imprenditori. Anzi, un pizzico di panico, quello che non ti fa mai mollare. Ero convinto che ci sarebbe stato un gap tra noi e il Movimento 5 Stelle: un dieci per cento. Non mi aspettavo, invece, questa differenza. E credo che non se l'aspettasse nemmeno Renzi. Grillo raccoglie il voto di chi si lamenta e basta, sia Matteo sia Sergio sono riusciti a catalizzare le persone che si lamentano meno e provano a trovare soluzioni". Argomenti interviste torino interviste politica oscar farinetti 
