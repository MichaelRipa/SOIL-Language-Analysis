SALVADOR – Cinque gol che hanno il sapore della vendetta sportiva, della voglia di scrollarsi di dosso il ruolo di perdenti di successo e dire la propria in terra brasiliana: il successo olandese sulla Spagna, in questo rematch della finale di Johannesburg, ha proporzioni quasi scioccanti. L’Olanda di Van Gaal cancella un rimpianto durato quattro anni: quella di Van Gaal è una squadra che offre il giusto mix di gioventù ed esperienza, schierata con un 5-2-1-2 che fa storcere il naso ma si rivela letale contro lo sterile tiki-taka dell’undici di Del Bosque. Le doppiette di Van Persie e Robben e la rete di De Vrij segnano la caduta degli dei, un tonfo ancor più inatteso dopo il vantaggio spagnolo, firmato da Xabi Alonso su rigore. AVANTI LE FURIE ROSSE POI LA GEMMA DI RVP – Il primo tempo, in verità, non lascia presagire un simile epilogo. Del Bosque si presenta con una formazione che ricalca, per sette undicesimi, quella della finale sudafricana. Sembra la solita Spagna, nonostante mostri di avere le polveri bagnate: dà una mano ai campioni del mondo il nostro Rizzoli, che concede un rigore generoso (ma non scandaloso), punendo l’intervento ingenuo di De Vrij su un Diego Costa molto nervoso, anche per i copiosi fischi piovuti su di lui. L’Olanda, però, c’è: i Tulipani pressano alto e ripartono, con l’ottima spinta di Janmaat e soprattutto Blind sulle corsie esterne. È proprio Blind, prima del riposo, a trovare il pallone che ispira il fantastico gol di Van Persie, un colpo di testa a volo d’angelo dal limite dell’area per scavalcare Casillas, alla prima topica di una serata da dimenticare. [[ge:rep-locali:repubblica:88890495]] SPAGNA SCHIANTATA NELLA RIPRESA – L’Olanda esce dagli spogliatoi con maggiore determinazione e lo mostra già dai primissimi istanti, con la pressione asfissiante sui portatori di palla. Bastano meno di otto minuti agli Oranje per prendere in mano le redini del match e non lasciarle più, grazie ad Arjen Robben (stop da maestro per mandare Piqué a vuoto per poi scaricare in rete). Da lì in poi sarà monologo olandese per un bel pezzo: c’è prima la traversa colpita da Van Persie, poi il 3-1 di De Vrij, che scarica di testa nella porta vuota dopo un’uscita molle di Casillas, pur disturbato dall’onnipresente Van Persie. Proprio RVP umilia ancora il portiere spagnolo: Casillas sbaglia il controllo sul retropassaggio di Jordi Alba, Van Persie gli scippa il pallone e lo deposita nella porta sguarnita. [[ge:rep-locali:repubblica:88902133]] ANCHE ROBBEN CONCEDE IL BIS – Sul 4-1, la gara sembra ormai finita ma non lo è per tutti. In casa spagnola, i subentrati Pedro e Torres proveranno a guadagnarsi un posto per la gara col Cile (il secondo fallirà un gol a porta vuota allo scadere), ma in casa olandese nessuno molla il colpo. Van Persie lascia il campo tra gli applausi, mentre Robben ha ancora fame e firma anch’egli la doppietta, mandando a vuoto Sergio Ramos e mettendo a sedere Casillas prima di insaccare il 5-1. Il portiere dirà di no all’ex compagno di squadra nel finale, evitando il punteggio tennistico su una bella volée del giocatore del Bayern. Finisce con Del Bosque che accarezza i suoi ragazzi e con la festa olandese, in campo e sugli spalti dell’Arena Fonte Nova: Johannesburg è lontana, ben oltre i 7000 km che suggerisce la carta geografica. Il Mondiale delle Furie Rosse si apre in salita: la sfida con la Roja, per la Spagna, rischia di essere già decisiva, col rischio concreto di andare a casa subito o (forse peggio) ritrovarsi agli ottavi il Brasile padrone di casa. SPAGNA-OLANDA 1-5 (1-1) SPAGNA (4-2-3-1): Casillas 4, Azpilicueta 5, Pique’ 4, Sergio Ramos 4, Jordi Alba 5, Busquets 5, Xabi Alonso 5.5 (17′ st Pedro 5.5), David Silva 5.5 (33′ st Fabregas s.v.), Xavi 5, Iniesta 5, Diego Costa 5 (17′ st Torres 5). (12 De Gea, 23 Reina, 2 Albiol, 4 Javi Martinez, 5 Juanfran, 7 David Villa, 13 Mata, 17 Koke, 20 Cazorla): All.: Del Bosque OLANDA (5-3-2): Cillessen 6, Janmaat 6.5, De Vrij 7 (30′ st Veltman 6.5), Vlaar 7, Martins Indi 6.5, Blind 7.5, De Guzman 5.5 (17′ st Wijnaldum 6), Sneijder 7, De Jong 7, Van Persie 8.5 (34′ st Lens s.v.), Robben 9. (22 Vorm, 23 Krul, 12 Verhaegh, 14 Kongolo, 15 Kuyt, 16 Clasie, 18 Fer, 19 Huntelaar, 21 Depay). All.: Van Gaal ARBITRO : Rizzoli (Italia) RETI : nel pt 27′ Xabi Alonso (rigore), 44′ Van Persie; nel st 8′ e 35′ Robben, 19′ De Vrij, 27′ Van Persie ANGOLI : 4-1 per la Spagna RECUPERO : 1′ e 4′ AMMONITI : De Guzman, De Vrij, Van Persie per gioco scorretto, Casillas per proteste SPETTATORI : 48.173 Argomenti mondiali di calcio 2014 nazionale spagna nazionale olanda 
ANDREA Zorzi, ex campione del mondo di pallavolo, oggi è commentatore televisivo e curatore del progetto "Tracce di sport". Cosa ne pensa della strategia di Milano di aprire le sue piazze alle associazioni e alle federazioni sportive? "A livello europeo, il 73 per cento della popolazione che fa attività motoria lo fa all'aria aperta. Noi in Italia siamo solo al 23 per cento. L'utilizzo degli spazi pubblici non è una questione di accessibilità, ma di abitudini e aspettative: per questo credo che Milano sia lungimirante in questo senso". Come mai le percentuali da noi sono così basse? "Forse perché a volte abbiamo una sorta di "sindrome della mamma": fa troppo caldo, fa troppo freddo, è pericoloso. E i bambini sono meno abituati a giocare all'aperto". Lei conosce bene il mondo dello sport. Pensa che questa strategia possa essere una soluzione per migliorare la nostra cultura sportiva? "Da noi ci sono due luoghi comuni ben assodati. Da una parte la convinzione che mancano gli impianti e dall'altra il fatto che la scuola non ha mai dato abbastanza spazio all'educazione sportiva. Due problematiche complesse e reali che non possono essere risolte nel breve termine. Il punto quindi è trovare una soluzione rapidamente". Cioè? "Provare a fare quello che si può fare domattina: ovvero sfruttare gli spazi che sono davanti a noi. Piazze, ma anche parchi e fiumi. Luoghi che sono disponibili per l'attività motoria. E che Milano sta utilizzando". Come si possono migliorare queste iniziativa? "Facendo in modo che non siano vietate troppe cose. Ad esempio non mettere troppi divieti come calpestare l'erba ". Anche voi avete organizzato degli eventi in città. "Sì, l'anno scorso con l'iniziativa MuoviMi, davanti al Politecnico in piazza Leonardo Da Vinci. Una giornata con molte attività, come corsa, ginnastica e basket. Rivolte a tutti. È stato un successo. È bastato poco per coinvolgere tante persone". Argomenti interviste milano andrea zorzi 
MANAUS – "Non battiamo l'Italia da tanti anni? Domani si gioca il presente, non il passato o la storia". Roy Hodgson prova ad allontanare lo spauracchio azzurro. L'Inghilterra non batte l'Italia in una gara ufficiale dal 1977 ma il ct non teme la tradizione negativa. "Ci siamo preparati bene, anche a sopportare questa umidita'. Il campo è in buone condizioni, non ci saranno problemi. Sono fiducioso anche se so che l'Italia è una ottima squadra con tanti bravi giocatori". CERCHEREMO DI FARE LA NOSTRA PARTITA  - Hogdson ha preparato la sfida a dovere: "Abbiamo studiato l'Italia da quando è stato fatto il sorteggio, e pensiamo di avere molte informazioni su di loro. Noi cercheremo di dominare la partita, aldilà di quella che sarà la loro strategia. Cercheremo di fare del nostro meglio", ha ribadito l'ex tecnico dell'Inter che per l'occasione potrà contare anche su Welbeck che ha recuperato mentre non avrà Oxlade-Chamberlain. POSSIAMO VINCERE LA COPPA  - Hodgson non vuole dare dei limiti alla sua squadra: ''Se possiamo vincere la coppa? Tutto può succedere in un mondiale. Sarei sorpreso se un allenatore alla vigilia della sua prima partita dicesse di non avere alcuna possibilità di vincere. Il nostro obiettivo è invece quello di riuscire a vincere". IO CONTRO MANAUS? MALE INTERPRETATO  - Il tecnico conclude spiegando le sue dichiarazioni contro Manaus, al momento del sorteggio dello scorso dicembre, che avevano provocato le proteste delle autorità locali. "Siete male informati. Dopo quelle frasi (Hodgson parlò di 'calcio nella giungla', ndr) sono venuto a Manaus, ho spiegato: alle volte, quando parli nella tua lingua puoi essere male interpretato. I rapporti con la popolazione locale sono ottimi, c'è grande affetto per l'Inghilterra". Argomenti nazionale inghilterra mondiali di calcio 2014 roy hodgson 
VARESE – Nel segno di Pavoletti. Con un'altra doppietta dell'attaccante livornese, il Varese respinge anche l'ultimo assalto del Novara e festeggia la permanenza in serie B. In Lega Pro finiscono i piemontesi che, così, concludono nel peggiore dei modi la loro parabola discendente tornando lì da dove erano partiti appena 5 anni fa prima di brindare, nel 2011, a un sorprendente doppio salto in A. E' SUBITO PAVOLETTI  - Costretto ad un'impresa disperata, dopo lo 0-2 subito al Piola una settimana fa, il Novara è partito subito forte impegnando Bastianoni con Manconi. Il Varese, però, non si è impressionato e, al primo affondo, al 6', è passato con un colpo di testa di Pavoletti, lasciato colpevolmente solo in mezzo all'area dalla difesa azzurra, su cross dalla trequarti sinistra di Grillo. GONZALEZ, ILLUSORIA DOPPIETTA  - Il Novara ha reagito con orgoglio ma dopo appena 1' è stata la traversa a negare a Rigoni il pari, a portiere battuto. Il Varese si è galvanizzato e per due volte ha sfiorato il raddoppio con Ely e Forte. La squadra di Giacomo Gattuso per recuperare morale ha dovuto attendere l'intervallo. E nel giro di appena 90" ha ribaltato clamorosamente la situazione. Protagonista Gonzalez che prima (53') ha concluso una percussione con un preciso sinistro a giro dal limite e poi (54') ha ribadito in rete un pallone respinto corto sulla linea da Grillo dopo una conclusione a botta sicura di Rigoni, lesto ad approfittare di una mancata presa di Bastianoni. PAVOLETTI CHIUDE I CONTI  - L'illusione del Novara di rientrare in partita (avrebbe avuto bisogno di altre due reti per salvarsi) è durata, però, appena 4': il tempo di vedere Perticone respingere male una punizione dalla trequarti di Barberis e Pavoletti siglare da pochi passi quella rete che ha chiuso anzitempo i conti e ha mandato in visibilio l'Ossola. Argomenti varese calcio novara calcio serie b Leggi i commenti I commenti dei lettori 
SALVADOR - Una Caporetto annunciata con le formazioni. Detto che alla Spagna giocare in Brasile non porta fortuna (lo scorso anno il rovescio in Confederations Cup, nel '50 perse 6-1 dal Brasile), evidentemente per Del Bosque il tempo si è fermato e non si vedono attenuanti per tanta cecità. La valanga è colpa sua e di chi non lo ha consigliato a ridefinire il proprio gioiello, la squadra campione del mondo in carica. La "manita" che l'Olanda ha sbattuto in faccia alla Spagna, facendo il rumore di mille schiaffi, è figlia della presunzione di credere che il talento non si logori, che i muscoli e i tendini (e forse anche la disponibilità al sacrificio) di grandi calciatori come Xavi Hernandez e Xabi Alonso, non risentano anche loro dell'impietosa erosione degli anni, delle battaglie, molte della quali vinte perché erano loro i più forti. Ma non può essere sempre così e il primo a rendersene conto dovrebbe essere l'allenatore (l'unica attenuante è l'infortunio di Thiago dal quale il giocatore del Bayern non ha recuperato in tempo). L'errore di Casillas che ha messo il dito nella piaga, favorendo il secondo gol di Van Persie, è solo una logica conseguenza dello sbando. Così come è reale il senso di abbandono del centravanti, in un programma tattico siffatto, se non viene supportato adeguatamente. E' probabile che gli stessi spagnoli, in diretta, mentre venivano calpestati dalla ditta "Robben Van Persie", due giocatori in uno, si rendessero conto di come quell'assetto non potesse che portare disgrazie. Del Bosque è sceso in campo con un 4-3-3 "anaelastico", ha scelto, come se appunto il tempo non potesse suggerirgli altre soluzioni (che sono onestamente sotto gli occhi di tutti), di schierare contemporaneamente tre centrali di ruolo, e non di primo pelo. La confusione e il disagio, quando la palla era agli avversari, sono parsi subito evidenti. Se Busquets si abbassava, non altrettanto facevano Alonso e Xavi, incapaci ormai di coprire come dei veri intermedi tutto quello spazio. Un conto è giocare in mezzo, altro è doversi preoccupare di due fasi, salire e scendere. Chi gioca accanto al centrale corre tre volte di più. I primi due gol dell'Olanda, peraltro magnifici, sono nati con la stessa dinamica: dalla parte di Xavi non c'era copertura. Blind ha per due volte crossato da un punto del campo in cui nessun giocatore, durante una partita di questo livello, dovrebbe calciare liberamente e servire un compagno che taglia la difesa al centro, scoperta. Ogni intermedio di ruolo sorveglierebbe quella zona. Ma non Xavi, che è stanco, ha vissuto tutto, visto tutto, e quella fatica non riesce più a sobbarcarsela. Alonso si è salvato soltanto perché dalla sua parte l'Olanda ha spinto meno. Nel secondo tempo l'anomalia del centrocampo spagnolo è deflagrata. Quando del Bosque è tornato al 4-2-3-1 ormai era tardi e soprattutto Xavi, povero lui, era ancora in campo: in realtà era sparito. L'ingresso di Fabregas è stato concepito quasi per fare un dispiacere al neo-acquisto del Chelsea: sul 4-1 i giochi erano fatti. Del Bosque e la Spagna possono ancora qualificarsi ovviamente. Ma potrebbe non bastargli battere Australia e Cile (attenti al Cile!). E comunque non con questa sistemazione. Dentro Pedro, Iniesta più arretrato, dentro Cazorla se serve. Ripensare se possibile anche al 4-3-3 (magari dentro Martinez accanto a Busquet e tre fantasisti dietro il centravanti). Ma comunque mai più tre centrali di ruolo in un centrocampo a tre. Anche l'Australia si infila. Xavi non ce la fa più. Se Del Bosque rimette l'orologio sui fusi dell'era moderna c'è ancora tempo per risollevarsi. Altrimenti è giusto ringraziare e farsi da parte. Argomenti mondiali di calcio 2014 nazionale spagna 
ROMA - L'Italia dai volti nuovi spreca tanto e alla fine assapora, seppur al tie break 3-2 (25-23, 24-26, 26-24, 25-27, 15-10), la prima sconfitta in questa edizione della Worle league contro la Polonia. Dopo sei partite vinte consecutivamente e appena quattro set persi, la giovane formazione allenata dal ct Mauro Berruto si arrende in trasferta, a Katowice davanti dodicimila spettatori presenti. La replica fissata per domenica alle ore 19.30 all'Atlas Arena di Lodz. Una partita strana che l'Italia butta via con una serie di errori cosiddetti gratuiti in ogni finale di set. In pratica durante tutti i parziali gli azzurri arrivano a un passo dal successo e poi subiscono la rimonta dei padroni di casa. Il caso più eclatante nella terza frazione, quando la Polonia recupera davvero tanti punti. La nota lieta, a livello personale, della serata è la prestazione di Randazzo: autoritario e quando chiamato in causa capace di sbattere a terra 21 con tre muri e due ace. Per quanto riguarda la prestazione offensiva spicca Vettori, 23 punti (tre muri e due ace). Al centro in evidenza Buti autore di 10 punti e soprattutto cinque muri. Undici punti anche per Matteo Piano che si conferma una certezza. Una curiosità. Durante il primo set esordio in maglia azzurra per Colaci e Corvetta (salgono così a 23 gli atleti per la prima volta in nazionale nella gestione Berruto, con Antonio Corvetta che in assoluto è tra i più anziani di sempre). Invece a tirare fuori dai guai la Polonia spesso è Wlazly autore di 28 punti. Prestazione dai due volti per Kurek, schiacciatore della Lube. Il giocatore nei due set finali realizza 15 punti, in partenza è molto più impreciso. Bene Mika con 14 punti. Primo set giocato bene da entrambe le squadre, deciso nel finale da una serie di errori gratuiti da parte dei giocatori in maglia azzurra. Si mette in evidenza il giovane Randazzo, ma non serve per vincere il parziale. L'Italia commette troppi errori al servizio, con battute "sparacchiate" molto fuori dal campo. Poi cala pure la ricezione e nel momento cruciale sono i padroni di casa a schiacciare l'ultima palla per terra. Un'azione atipica che va raccontata con i due opposti itliani in campo: Sabbi al posto di Baranowicz per alzare il muro e Vettori in seconda linea. I due opposti si calpestano i piedi e la palla finisce senza complicazioni dall'altra parte della rete. I polacchi ringraziano e vanno in vantaggio. Nel secondo set parte meglio l'Italia, mentre la Polonia non riesce ad attaccare con la stessa fluidità del periodo precedente. I padroni di csa crescono e rientrano nel match fino al solito finale punto a punto. L'Italia sembra ricalcare il primo parziale, con qualche errore di troppo nella fase clou. Poi con un pizzico di fortuna e tanto carattere l'Italia annulla due set point. Sale in cattedra Maruotti e ai vantaggi gli azzurri pareggiano il conto. Anche il terzo set va avanti tra alti e bassi con l'Italia che continua ad avere un Maruotti, entrato dalla panchina, ispirato. Gli azzurri ottengono un vantaggio davvero consistente con la Polonia che barcolla. Allora il tecnico Antiga spedisce in campo il regista Zygadlo per cambiare il ritmo della gara. In questo momento della gara l'Italia, invece, non riesce a dare il colpo del cosiddetto ko e rimette in corsa i polacchi. Nel finale gli azzurri, ancora una volta con errori gratuiti, rimette in gara la Polonia. Il cambiopalla della squadra allenata dal ct Berruto si inceppa e i padroni di casa ne approfittano dopo essere rimasti sotto per l'intera frazione. Tra alti e bassi si arriva al solito finale al cardiopalma. La ricezione italiana non offre palloni giocabili a Baranowicz e i vice campioni d'Europa gettano via un altro set. I polacchi iniziano il quarto set con la stessa formazione del parziale precedente, vale a dire con Kurek e Zygadlo. La situazione rimane in equilibrio per poco, poi, come al solito è l'Italia a scappare via e rimanere avanti per buona parte del set. Sembra l'esatta fotografia della partita: nel finale la Polonia rientra in corsa. Le ultime giocate premiano Vettori e compagni, si va al tie break. Nel quinto set belle cose e tanto nervosismo da entrambe le parti. In questa frazione la Polonia, sostenuta dal pubblico, mantiene una maggiore forza mentale e costringe l'Italia alla prima sconfitta. Nell'altro match del girone ancora un successo dell'Iran al tie break contro il Brasile. I persiani sotto due set a uno recuperano e poi completano l'opera. La squadra allenata da Kovac si affida alla servata di grazia di Mahmoudi autore di 24 punti (quattro ace) top scorer della sfida. In evidenza pure Mirzajanpour con 17 punti. Parecchi dubbi nella squadra diretta in panchina dal ct Bernardinho spinta per lunghi tratti da Lucas (15 punti), Murilo (cinque muri) e Wallace entrambi autori di 13 punti. Polonia-Italia 3-2 (25-23, 24-26, 26-24, 25-27, 15-10) Polonia : Klos 3, Wlazly 28, Winiarski 8, Wrona 10, Drzyzga, Mika 14,  Zatorski (L). Kurek 15, Konarski 1, Zygadlo 1, Nowakowski. Ne: Buszek. All. Antiga Italia : Buti 10, Vettori 23, Lanza 7, Piano 11, Baranowicz 2, Randazzo 21, Giovi (L). Maruotti 10, Colaci, Corvetta , Sabbi. Ne: Beretta. All. Berruto Arbitri : Labasta (Cze), Azevedo (Por) Note - Spettatori: 11.200 Durata set:  29', 34', 36', 34', 18'. Polonia: bs 16a  4mv 15 et 16. Italia: bs 22 a 5 mv 16 et 22. Pool A  -  Venerdì Polonia-Italia 3-2, Iran-Brasile 3-2. Domenica: Polonia-Italia (Lodz ore 19.30), Iran-Brasile Classifica: Italia 19, Brasile, Iran 6, Polonia 5. Argomenti volley world league 2014 italvolley Leggi i commenti I commenti dei lettori 
SALVADOR – Vicente Del Bosque prova a prendere con filosofia la pesante sconfitta di Salvador, un 1-5 che fa crollare le quotazioni mondiali della sua Spagna e rilancia l’Olanda, che si prende una gustosa rivincita a quattro anni dalla finale persa a Johannesburg. “Questo è lo sport – dichiara il ct delle Furie Rosse – abbiamo perso ma è solo una sconfitta e basta”. Le Furie Rosse, ora, non potranno più permettersi errori nelle sfide con Cile ed Australia. “ORA DOBBIAMO SAPER PERDERE” – “Nel primo tempo abbiamo dominato, mentre loro sono stati migliori nel secondo tempo – osserva Del Bosque – non voglio usarla come scusante ma se fosse entrato il gol di Silva… Loro, comunque, sono stati più bravi, ci sono stati nostri errori ma abbiamo lottato fino alla fine per un risultato migliore. Loro hanno avuto marcatori migliori, mentre noi siamo stati oppressi dal loro gioco e abbiamo sbagliato troppo in difesa. Questo è un momento molto delicato per noi ma dobbiamo risolvere la situazione per la prossima partita e ripartire da lì. Spero che, dopo aver saputo vincere, sappiamo ora anche perdere. Contro il Cile, però, cercheremo la vittoria”. INIESTA: “È UN MOMENTO DIFFICILE MA SIAMO PRONTI” – Anche Andres Iniesta vuole subito voltare pagina: “Dobbiamo analizzare quello che è successo stasera e poi andare avanti – dice il centrocampista del Barcellona nel post-gara – dobbiamo vincere le nostre rimanenti due partite ma, soprattutto, dobbiamo dimenticare questa. Abbiamo un paio di giorni prima di giocare contro il Cile. Nessuno si aspettava questa battuta d’arresto. Siamo pronti per quello che ci aspetta. Non ci interessano le critiche. Questo è un momento difficile”. Argomenti mondiali di calcio 2014 nazionale spagna vicente del bosque 
Frattamaggiore è da sempre il regno di Lorenzo Insigne. Lo spiazzale di via Rossini è stato il suo primo stadio: interminabili le partite quando era un ragazzino. Lo volevano tutti al suo fianco. Faceva già la differenza. Piccolo e imprevedibile. Ma anche goloso. Il suo bar di riferimento è a via Vergara, nei pressi dell'uscita dell'asse mediano: immancabile la pizzetta al pomodoro da consumare preferibilmente come merenda. Adesso al massimo si concede un dolce. Senza esagerare, ovviamente. Insigne è un professionista esemplare e lo dimostra con grande applicazione. Ha un solo vezzo: è diventato un collezionista di tatuaggi, la sua grande passione, cominciata sempre a Frattamaggiore. Le origini, del resto, non si dimenticano mai. Insigne vive ancora a pochi chilometri dalla casa dei genitori. Si è trasferito a Frattaminore da quando ha sposato Jenny che l'ha reso papà del piccolo Carmine che ha lo stesso nome del nonno, emozionato perché Lorenzo spera di ritagliarsi un ruolo da protagonista al Mondiale con l'Italia. Sembrava destinato a tornare a casa, ma l'ha spuntata al fotofinish su Pepito Rossi e si è messo in evidenza contro la Fluminense con una doppietta d'autore. "Sono pronto", ha sempre spiegato. E spera di ritagliarsi il suo spazio già con l'Inghilterra. Il contatto con la famiglia è costante. Lo raggiungeranno in Brasile per la sfida con il Costarica. Tutti uniti. Perché l'unione degli Insigne fa la forza. Il fratello Roberto ha seguito le sue orme ed è stato protagonista a Perugia, il maggiore, Antonio, gestisce un negozio di articoli sportivi dal nome eloquente 'Insigne Sport', frequentato anche dal più piccolo della dinastia, Marco. Adesso saranno tutti concentrati per seguire l'Italia. L'obiettivo è applaudire Lorenzo protagonista, magari in coppia con Immobile. I gemelli del gol si intendono ad occhi chiusi sin dai tempi di Pescara e adesso vogliono regalare un'estate indimenticabile ai tanti tifosi dell'Italia. Argomenti insigne mondiale storia 
