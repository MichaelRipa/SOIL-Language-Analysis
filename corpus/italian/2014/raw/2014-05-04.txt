None Leggi i commenti I commenti dei lettori 
Arrivò in Piemonte nell'immediato dopoguerra, al seguito di Peppe De Santis, per scartabellare negli archivi testimonianze sulle lotte agricole nel Vercellese. Di quell'esperienza sul set di "Riso amaro", uno dei capolavori del Neorealismo di cui fu coautore del soggetto e della sceneggiatura - con la collaborazione "esterna" di Pavese -, Carlo Lizzani ha raccontato molte volte nelle tante monografie della sua quasi infinita carriera. Oltre sessanta film dei quali l'ultimo, "Hotel Meina", girato sul Lago Maggiore. E non è un caso per una carriera che si è più volte intrecciata con la storia di Torino, città nella quale Lizzani ha trovato spesso la cornice adatta ai suoi film. A sottolineare questa "special relationship" ha pensato l'Associazione Museo Nazionale del Cinema che promuove un'asta di memorabilia in omaggio al maestro di "Achtung! Banditi!", scomparso sei mesi fa a 91 anni. Libri, dvd, manifesti, oggetti di set, bozze di sceneggiatura e addirittura verbali di assemblee degli anni Settanta; questi e altri cimeli legati alla vita e all'opera del grande regista, provenienti dai magazzini dei cinefili doc Lorenzo Ventavoli e Steve Della Casa, saranno battuti all'asta questa sera al Circolo dei Lettori. L'obiettivo è raccogliere 4mila euro da destinare ad un numero speciale monografico della rivista "Mondo Nuovo", diretta da Caterina Taricano, dedicato appunto a Lizzani. Che è stato il più torinese dei registi romani: qui ha girato "Esterina", "Banditi a Milano", "Torino nera" e, in tempi recenti, le fiction tv "Maria José l'ultima regina" e "Le cinque giornate di Milano", fino a "Hotel Meina". Il rapporto con la città si è consolidato negli anni Duemila: ha presieduto il comitato scientifico del Museo del Cinema e curato il primo video di montaggio in proiezione continua alla Mole. Dall'Ateneo torinese ha ricevuto una laurea honoris causa. La serata prevede un contributo minimo di partecipazione di 25 euro. Si comincia alle 20 con un apericena (offerto da Film Commission), poi l'asta condotta dal battitore/performer Marco Berry, poi passerella di ospiti - sono annunciati Luciana Littizzetto, Massimo Gramellini, Boosta e i Perturbazione - quindi live show con i conduttori di "Hollywood Party". Ad asta conclusa, tutti al Romano per l'anteprima, riservata, del film "Wakolda" di Lucía Puenzo (autrice del romanzo omonimo edito da Guanda), nelle sale da giovedì con Academy Two. Il film è stato presentato l'anno scorso a Cannes. Nella storia della Puenzo l'atrocità del nazismo rivive nella Patagonia del 1960 attraverso un misterioso "dottore tedesco" che risveglia in Argentina l'ossessione per la perfezione genetica e riporta in vita gli orrori degli esperimenti nei campi di sterminio. "Torino per Carlo Lizzani" su www.amnc.it. Argomenti asta memorabilia torino carlo lizzani 
MILANO – "Abbiamo disputato un derby da applausi". Clarence Seedorf ringrazia i giocatori dopo la bella vittoria contro l'Inter: ''E' stato emozionante, come sempre, vedere come la squadra ha giocato e lottato insieme. L'Inter ci ha dato da fare e ha lottato. I ragazzi hanno messo qualcosa in più come compattezza e squadra. L'Europa League? Abbiamo dichiarato di voler lottare sino alla fine per un traguardo difficile. Sono tante le squadre in ballo, oggi abbiamo fatto un passo importante e dobbiamo continuare a crederci". IL ROMBO? CI PUNTO PER L'ANNO PROSSIMO  - Sulle sue qualità non ha dubbi: "Mi ritengo un vincente, e i vincenti danno sempre il massimo. Poi nessuno fa le cose da solo... Devo ringraziare la squadra, l'ho vista concentrata e determinata, il modo come i ragazzi in campo si impegnano parla da solo. Il Milan ha avuto la forza di fare un finale di stagione dignitoso, godiamoci la serata e poi pensiamo alla gara con l'Atalanta". In futuro si vede ancora sulla panchina del Diavolo: "Volevo sorprendere l'Inter cambiando il modulo (a rombo, ndr), che non è la cosa più importante, e l'anno prossimo vorrei eventualmente giocare con questa formula, che piace al presidente". [[ge:rep-locali:repubblica:85243054]] GALLIANI: MAI VITTORIA FU PIU' MERITATA  - Adriano Galliani gongola: "Raramente una vittoria è stata meritata come questa. Ma meritavamo di vincere anche il derby d'andata. Sapevamo che per andare in Europa League si dovevano fare 9 punti e che si doveva passare necessariamente dal derby. Se riuscissimo a farne altri 6, visti i tanti scontri diretti, potremmo avere buone opportunita', intanto siamo tornati a vincere un derby dopo tre anni, l'ultima volta fu a Pechino in Supercoppa. De Jong? E' un giocatore di grande sostanza, di forza, lo sapevamo, ma in tanti hanno giocato bene, non mi ricordo tiri in porta dell'Inter o una parata di Abbiati. Rami ha fatto bene, Constant anche, tutto perfetto, tutto bene". IL FATTACCIO DI ROMA? NON DEMONIZZIAMO TUTTO  - L'ad rossonero, infine, ha commentato così i brutti episodi capitati nella finale di Coppa Italia. "Cerchiamo di non demonizzare il tutto, è un fatto isolato. Cerchiamo di capire cosa è successo, è un fatto molto grave ma va capita la dinamica di quanto successo ieri sera che peraltro è accaduto molto lontano dallo stadio di Roma''. Argomenti milan ac serie a clarence seedorf Leggi i commenti I commenti dei lettori 
ROMA - La Lube Macerata vince il terzo scudetto della sua storia. La squadra marchigiana espugna per la prima volta nella stagione il PalaEvangelisti, batte Perugia 1-3 (25-22, 22-25, 21-25, 33-35) in gara quattro della finale scudetto di volley e archivia la serie vincendo tre gare a una. Una sfida con tanti errori non bella tecnicamente, ma spettacolare e con un finale di quarto set che verrà ricordato a lungo e resterà negli annali della pallavolo italiana. Finito ai vantaggi e con quattro palle set dalla parte dei padroni di casa e cinque match point tra i biancorossi prima di mettere la parola fine e consegnare lo scudetto sul petto di Zaytsev e compagni. E soprattutto azioni lunghe e spettacolari con una serie di difese del libero marchigiano Henno sul bomber Atanasijevic da ricordare e rivedere. Un match cominciato alla grande per Perugia che vince il primo set con merito e con maggiore precisione a servizio e in attacco rispetto alla Lube. Poi nei restanti tre parziali la Lube rimette ordine al proprio gioco e la Sir Safety è spesso costretta a inseguire e soffre ancora una volta il muro avversario. Per coach Giuliani si tratta del terzo titolo, secondo con Macerata (l'altro a Cuneo), arrivato al termine di una stagione difficile con il quasi addio, dopo l'eliminazione dalla finale di coppa Italia sempre per mano di Perugia. Forse da quel passo falso rinasce la Macerata capace di giocare un playoff ad alto livello e portare a casa il tricolore. Il capitano e bomber Ivan Zaytsev (18 punti, due ace) trova il primo scudetto personale e lo fa da assoluto protagonista. La forza della squadra nell'alternanza degli schiacciatori con Parodi, Kovar (15 punti, due muri e un ace tra i migliori stasera) e Kurek (14 punti e tre muri) a darsi il cambio e migliorare le prestazioni della formazione. Il regista Baranowicz, addirittura migliore in gara due, riesce a far girare al meglio il potenziale offensivo. E a mettere il bavaglio agli avversario la coppia serba dei centrali, tra i più forti in circolazione: Stankovic (7 punti e ben cinque muri) e Podrascanin (10 punti, tre muri e un ace). Comunque si conferma tra le big del volley nostrano anche la Sir Safety Perugia. Gli umbri faranno di tutto per convincere l'opposto Atanasijevic (top scorer per la quarta gara di fila con 24 punti, due muri e un ace) a restare con la loro società e salutare le ricche sirene giapponesi. Si chiude, invece, l'era del tecnico Slobodan Kovac (allenerà la nazionale iraniana al posto di Velasco) partita in serie A2 e culminata con una finale di coppa Italia e una finale scudetto. Un gruppo che presenta un interessante panorama di giocatori con il giovane Petric (18 punti, due muri) su tutti. L'aria d Perugia, poi, riporta il centrale Simone Buti (10 punti, tre muri e un ace) in azzurro. Il giocatore toscano è autore di un anno in continua crescita. A fare da chioccia a questo gruppo il 41enne capitan Vujevic (12 punti, sei solo nel primo set) ancora prezioso. Ad assistere alla gara tante personalità tra le quali il numero uno della federazione internazionale Ary Graça al fianco del presidente federale Carlo Magri. Il primo set finisce nello score di Perugia. Gli umbri partono bene e costringono Macerata a inseguire per tutta la frazione. Il tecnico della Lube Giuliani prova a dare uno scossone con l'ingresso in campo di Kovar per Kurek e, per una frazione del set, pure con il cambio in regia tra Baranowicz e Monopoli. I numeri dicono che la Sir Safety riceve bene, mentre gli ospiti sbagliano sei battute. Immenso il 41enne capitano Vujevic che chiude con sei punti, seguito da cinque di Atanasijevic. Viceversa basse le percentuali di attacco degli ospiti. Inizio di secondo set disastroso al servizio per i padroni di casa. Ne approfitta Macerata che ottiene un break di vantaggio e gioca con maggiore sicurezza e fluidità con i suoi uomini di punta. Prosegue l'alternanza degli schiacciatori: nel sestetto si rivede Kurek al posto di Parodi. Poi proprio grazie a un turno al servizio di Atanasijevic Perugia rientra nel parziale e il finale si gioca punto a punto. I colpi migliori sono di Macerata, Perugia balbetta in ricezione: si chiude con Zaytsev e compagni che pareggiano il conto. In fase offensiva bene Kurek che nei momenti cruciali risponde presente. Perugia batte bene in avvio di terzo set e con la crescita di Petric in fase offensiva rimane incollata alla Lube. Poi un muro subito e due errori in attacco dei padroni di casa permettono a Macerata di scappare via. Nell'alternanza delle emozioni la Sir Safety trova, con un turno in battuta positivo di Vjuevic, la forza di risalire. Ma la Lube rimane avanti grazie agli attacchi di Kovar (56 per cento di realizzazione) e Zaytsev (67 per cento) che consegnano il parziale ai biancorossi. Poco servito e meno positivo di altre volte Atanasijvic. Il quarto set giocato al Palavangelisti entrerà nella storia della pallavolo per un finale punto a punto giocato sul filo dell'errore. Quattro palle set annullate a Perugia e Macerata alla quinta palla match chiude con un muro la stagione 2013-2014. Un periodo ricco di belle azioni prolungate con difese da brividi sia da una parte che dall'altra. Ma con Henno capace di fermare ripetutamente Atanasijevic. Poi scoppia la festa della Lube campione d'Italia. Argomenti macerata volley perugia volley volley serie a1 Leggi i commenti I commenti dei lettori 
ROMA - Il decreto Irpef, che mette 80 euro in più al mese in tasca a tanti italiani ha le coperture e i dubbi sollevati dai tecnici del Senato "sembrano non molto solidi". Lo sostiene il ministro dell'Economia, Pier Carlo Padoan che a Che tempo che fa s i dice fiducioso sul fatto che Bruxelles concederà all'Italia di far slittare il pareggio di bilancio al 2016: "Penso di sì, perché la giustificazione è in linea con quello che l'Europa preved", replica a Fabio Fazio che lo intervista. Padoan ritiene anche che sulla ripresa economica ci saranno "sorprese positive nella seconda parte dell'anno". All'Eurogruppo di questa settimana "dirò che il Paese sta cambiando e quindi che questi squilibri" cioè il "debito gigantesco" e il fatto che "cresciamo poco" verranno "eliminati", argomenta. Su questo punto il ministro spiega che "non ci interessa aumentare il rapporto deficit-Pil, che è previsto essere al 2,6%, ben lontano dai valori francesi, perché stiamo facendo le cose nel rispetto della convergenza degli obiettivi fiscali". Il ministro dell'Economia parla anche dei debiti della Pubblica amministrazione ricordando che "sono debiti pregressi" e che per pagarli sono state "mobilitate risorse che permetteranno di farlo". E afferma che saranno pagati "adesso perché questo è un pezzo del decreto Irpef". "E' un pezzo importante" ed "è stato già approvato dal governo", precisa. C'è poi il tema delle privatizzazioni. "Molto presto - annuncia Padoan - inizieremo ad aggredire il patrimonio immobiliare dello Stato che sarà valorizzato, sarà semplificata la procedura per poter destinare ad altro scopo molti edifici. Su questo, so per certo che esiste un enorme interesse degli investitori sia italiani che stranieri". Quanto, invece, ad Enav e Poste il ministro ricorda che "sono in avanzata fase di completamento del processo, verranno poi altri casi, per esempio Fincantieri". Nel tracciare il percorso intrapreso, il titolare del dicastero di via XX settembre sottolinea poi che "i tagli lineari sono spending review vista in modo cattivo, l'obiettivo del governo è di smettere di fare queste cose e fare spending review insieme alla riforma della pubblica amministrazione". Poi una battuta sulla Fiat. Per Padoan, il trasferimento della sede legale a Londra non rappresenta un problema: "Il fatto che un'importantissima impresa italiana, con una riallocazione di alcune sue funzioni, garantisce di rimanere a produrre e a dare lavoro in Italia è una storia di grande successo". 
None Leggi i commenti I commenti dei lettori 
Alinghi vince a Qingdao per il terzo Act delle Extreme Sailing Series, anche se protagonista di una delle collisioni più impressionanti del circuito con Red Bull. Realteam secondo. Emirates Team New Zealand terzo. Ma a voi piace la moda del vela-scontro? VIDEO DELLA CLAMOROSA COLLISIONE I "botti" tra i catamarani Extreme sono ormai all'ordine del giorno: a Singapore una barca era salita sopra un'altra, e anche in Cina c'è stata una collisione spettacolare. Su questi "eventi" si buttano con una certa veemenza, che sfiora quasi il compiaciuto, i comunicati stampa degli organizzatori. E gli immancabili e ottimi filmati, fanno il giro del mondo sui famelici siti web, di vela e non, tutti contenti e a caccia di (presunte) facili audience sugli istinti catastrofisti. Resta il fatto che questi sono veri e propri incidenti, con barche rotte, costi per tutti, e qualche rischio per i velisti. E che la loro frequenza statistica è crescente. Non ci sembra necessariamente una gran bella faccia della vela da sbandierare. DALLA CINA CON FURORE Nell’ultima giornata di regate del terzo Act delle Land Rover Extreme Sailing Series™, la città della vela olimpica cinese Qingdao ha dimostrato il motivo della sua notorietà come campo di regata imprevedibile e insidioso. Neanche una delle più grandi collisioni della storia del circuito, che ha visto Red Bull Sailing Team centrare in pieno Alinghi, ha potuto fermare la corsa alla vittoria di Alinghi e il suo equipaggio composto da Morgan Larson, Anna Tunnicliffe, Nils Frei, Pierre-Yves Jorand e Yves Detrey, nonostante il team svizzero abbia assistito alle ultime prove dalla banchina. Infatti la giuria internazionale ha riconosciuto che Alinghi, non responsabile dell’evento, avesse diritto ai punti di riparazione, con grande sollievo del timoniere Morgan Larson che ha commentato l’accaduto. “Stavamo approcciando alla linea di partenza a dieci secondi dal segnale, la maggior parte della flotta era sulla sinistra, Red Bull si è infilato dietro di noi ma il vento era molto rafficato e instabile, non sono riusciti a poggiare per evitarci e ci hanno colpito in pieno. Capita. E’ bello aver vinto, anche se è un peccato esserci fermati così perchè stavamo regatando molto bene. L’importante è che nessuno si sia fatto male e che la barca sia riparabile per le prossime regate. Ci vorrà una buona settimana di lavoro in cantiere, ma tornerà a posto pronta per gareggiare di nuovo.” Per motivi di sicurezza, a causa del forte vento oltre i 25 nodi di intensità, la flotta ha regatato in gruppi da 6 barche, in quella che si è rivelata una giornata dalle fortuna alterna per i 12 equipaggi del circuito. Realteam è stato un vero modello di consistenza in questa tappa tenendosi alla larga dai problemi e ha ottenuto un meritato secondo posto. Lo skipper Jérôme Clerc era raggiante dopo la regata, mentre guardava già avanti al resto della stagione. “ E ’un grande risultato, è il nostro miglior risultato da quando abbiamo iniziato le Extreme Sailing Series. L’equipaggio è stato concentrato fin dall’inizio e abbiamo concluso molto bene in queste condizioni folli! Abbiamo manovrato bene la barca e siamo riusciti a fare delle buone partenze.. Abbiamo alcune cose da migliorare, dobbiamo cercare di battere Alinghi che ora si trova in vantaggio su tutti, e vogliamo raggiungere nuovamente il podio.” VIDEO: HIGHLIGHTS DELLA TAPPA DI QINGDAO (CON LA COLLISIONE DI ALINGHI, AL MINUTO 3'40") Il team di Emirates Team New Zealand è rimasto nelle zone alte della classifica per tutta la settimana e Peter Burling, che ha preso il posto di Dean Barker a Qingdao, oggi ha mantenuto il sangue freddo riuscendo a tenere a bada i campioni in carica della serie The Wave, Muscat per conquistare il terzo posto di tappa ma anche la terza posizione in classifica generale. Per gli standard della maggior parte dei team, un quarto posto in una flotta di questo calibro sarebbe motivo di festeggiamenti, ma Leigh McMillan e The Wave, Muscat, che sono stati una forza dominante nelle ultime due stagioni, lasciano la Cina con l’amaro in bocca per aver mancato il podio di un solo punto, la prima volta da Singapore nel 2013 quando il team omanita non salì sul podio. La pressione è ora tutta su McMillan con la flotta in rotta per la Russia e Alinghi a due punti di vantaggio nella classifica generale. Gazprom Team Russia ha migliorato costantemente con il progredire dell’Act e oggi ha dimostrato grande padronanza nelle difficili condizioni di vento forte e rafficato, riuscendo alla fine a chiudere al quinto posto. La battaglia a metà classifica è stata feroce, con Oman Air che ha tenuto la testa della seconda metà della flotta per concludere la settimana al sesto posto, nonostante l’assenza dalle prime regate a causa della collisione con GAC Pindar. In riconoscimento ai loro sforzi e della loro capacità di rimettere la barca in acqua dopo l’incidente, lo Shore Team di Oman Air è stato il primo a ricevere il nuovo premio della Land Rover Above and Beyond questa settimana, dando un bel esempio di abilità e sportività. Oggi Ben Ainslie e il suo equipaggio, dopo una settimana faticosa, hanno finalmente mostrato la loro forma vincente e con due vittorie di giornata chiudono al settimo posto la tappa di Qingdao. Franck Cammas, probabilmente il miglior velista offshore del mondo in questo momento, ha mostrato un’ottima forma nei primi due Act della serie, a Singapore e in Oman, ma non è riuscito a replicare qui a Qingdao, finendo l’Act in ottava posizione, un solo punto dietro J.P. Morgan BAR. E ’stato un finale duro anche per gli austriaci di Red Bull Sailing Team, che dopo essersi tagliati fuori dai giochi con le loro mani per via della collisione con Alinghi, hanno chiuso la tappa al nono posto. SAP Extreme Sailing Team ha faticato molto nelle difficili condizioni di Qingdao finendo al decimo posto, mentre la giovane squadra australiana di GAC Pindar, condotta David Gilmour, ha ricevuto il battesimo del fuoco regatando insieme per la prima volta in un evento completo. Il team locale Team Extreme Qingdao si è più che guadagnato il suo biglietto sull’Extreme 40 questa settimana, regatando davanti al pubblico locale e impressionando in particolare per le prestazioni del primo giorno in cui hanno chiuso in terza posizione. In quattro giorni di regate, Qingdao ha riservato alla flotta le più disparate condizioni, per un Act che non verrà dimenticato facilmente. La prossima fermata del tour sarà San Pietroburgo in Russia, dove la stagione degli Extreme 40 raggiungerà la sua metà, dal 26 al 29 giugno. Land Rover Extreme Sailing Series™ Act 3 Qingdao, per la ‘Double Star Mingren’ Cup. Classifica dopo il Day 4, 32 prove disputate 1 Alinghi (SUI) Morgan Larson, Anna Tunnicliffe, Pierre-Yves Jorand, Nils Frei, Yves Detrey 178 punti. 2 Realteam by Realstone (SUI) Jérôme Clerc, Arnaud Psarofaghis, Denis Girardet, Bryan Mettraux, Thierry Wassem 168 punti. 3 Emirates Team New Zealand (NZL) Peter Burling, Glenn Ashby, Blair Tuke, Jeremy Lomas, Edwin Delaat 160 punti. 4 The Wave, Muscat (OMA) Leigh McMillan, Sarah Ayton, Pete Greenhalgh, Kinley Fowler, Nasser Al Mashari 159 punti. 5 Gazprom Team Russia (RUS) Igor Lisovenko, Paul Campbell-James, Alister Richardson, Pete Cumming, Aleksey Kulakov 140 punti. 6 Oman Air (OMA) Rob Greenhalgh, Tom Johnson, Kyle Langford, Hashim Al Rashdi, Musab Al Hadi 133 punti. 7 J.P. Morgan BAR (GBR) Ben Ainslie, Nick Hutton, Paul Goodison, Pippa Wilson, Matt Cornwell 129 punti. 8 Groupama sailing team (FRA) Franck Cammas, Sophie de Turckheim, Tanguy Cariou, Thierry Fouchier, Devan Le Bihan 128 punti. 9 Red Bull Sailing Team (AUT) Roman Hagara, Hans-Peter Steinacher, Mark Bulkeley, Nick Blackman, Stewart Dodson 126 punti. 10 SAP Extreme Sailing Team (DEN) Jes Gram-Hansen, Rasmus Køstner, Thierry Douillard, Peter Wibroe, Nicolai Sehested 125 punti. 11 Team Extreme Qingdao (CHN) Mitch Booth, Zhang Yiran, Liu Xue, Nick Moloney, Freddie White 111 punti. 12 GAC Pindar (AUS) David Gilmour, Troy Tindill, Ed Smyth, Sam Newton, Alexandra South 98 punti. Extreme Sailing Series™ 2014 classifica generale 1 Alinghi (SUI) 28 punti. 2 The Wave, Muscat (OMA) 26 punti. 3 Emirates Team New Zealand (NZL) 24 punti. 4 Realteam by Realstone (SUI) 22 punti. 5 Gazprom Team Russia (RUS) 15 punti. 6 Groupama sailing team (FRA) 12 punti. 7 Red Bull Sailing Team (AUT) 11 punti. 8 J.P. Morgan BAR (GBR) 10 punti. 9 SAP Extreme Sailing Team (DEN) 9 punti. 10 Oman Air (OMA) 8 punti. 11 GAC Pindar (AUS) 3 punti. Leggi i commenti I commenti dei lettori 
MILANO  - In un'annata difficile, il Milan si toglie la soddisfazione di tornare a vincere il derby dopo quasi tre anni e resta in corsa per un posto in Europa League. Un successo meritato, ottenuto dalla squadra che ha osato di più. L'Inter torna a casa a capo chino ma deve recitare il mea culpa. Complice una migliore classifica, ha sbagliato partita. Ha pensato esclusivamente a difendersi per portare a casa un pareggio e, dopo aver subito il gol di de Jong a 25' dalla fine, non è riuscita, inevitabilmente, a cambiare passo. MILAN, VITTORIA MERITATA  - Il Milan, invece, non aveva alternative per restare in corsa per il 6° posto. L'approccio, quindi, è stato più facile ma i rossoneri vanno comunque lodati per aver avuto costanza e pazienza nel trovare il modo per far capitolare l'attenta difesa nerazzurra. L'impresa è riuscita al migliore in campo, Nigel de Jong, che si è fatto trovare al posto giusto nel momento giusto su una punizione tagliata perfettamente in area dalla destra da Balotelli. E Seedorf ora, dopo una settimana difficile, può tornare a sorridere. SEEDORF VARA IL 4-3-1-2  - Il successo, dopotutto, porta anche la sua firma. Con de Jong al rientro, il tecnico rossonero ha, infatti, sorpreso tutti varando il 4-3-1-2 con Taarabt alle spalle di Kakà e Balotelli, Poli intermedio al posto di Honda e De Sciglio invece di Bonera sull'out di destra. Mazzarri ha risposto rilanciando in difesa, dopo la squalifica, Samuel e Rolando, con Ranocchia a sorpresa preferito a Campagnaro e Jonathan di nuovo titolare a destra. [[ge:rep-locali:repubblica:85243054]] TRAVERSA DI KAKA'  - La paura di perdere ha bloccato le due squadre che, per mezz'ora, hanno badato principalmente a non commettere errori difensivi. A dare la scossa ha pensato Kakà che nel quarto d'ora finale del primo tempo è divenuto incontenibile per la difesa nerazzurra, creando pericoli a ripetizione. Prima ha impegnato Handanovic a terra su un assist di Balotelli, poi ha colpito una clamorosa traversa con un destro di controbalzo, quindi ha sfiorato l'incrocio con un bel tiro a giro, infine ha spedito alto un sinistro di controbalzo su un cross di Taarabt. DE JONG PUNISCE L'INTER  - Il Milan ha preso fiducia e, complice l'atteggiamento sempre troppo passivo dell'Inter, ha aumentato la pressione. E dopo aver fatto le prove generali con Mexes (colpo di testa a lato di poco su angolo di Kakà), è passato sfruttando un'altra palla inattiva (65′): Balotelli ha messo una punizione dalla destra in mezzo per de Jong che, dimenticato da Cambiasso, ha battuto di testa Handanovic. MAZZARRI NON RIANIMA L'INTER  - Mazzarri ha provato a invertire la rotta varando il 4-4-2 con Guarin e Alvarez esterni al posto di Cambiasso e Jonathan ma l'Inter non è riuscita a cambiare passo. L'unico brivido la difesa rossonera lo ha corso in pieno recupero quando si è dimenticata in area di Milito, subentrato nel finale. L'attaccante argentino, smarcato da una bella punizione dalla trequarti di Hernanes ha però mandato alle stelle un colpo di testa da favorevole posizione. E così Milano torna a tingersi di rossonero. Il rischio per l'Inter è che ora sia derby anche per l'Europa. MILAN-INTER 1-0 (0-0) Milan (4-2-3-1): Abbiati 6; De Sciglio 6, Rami 6, Mexes 6,5, Constant 6,5 (40′ st Abate sv); De Jong 7.5, Montolivo 6; Poli 6 (27′ st Muntari 6), Kakà 7 (31′ st Pazzini sv), Taarabt 6; Balotelli 6,5. (1 Amelia, 59 Gabriel, 25 Bonera, 17 Zapata, 28 Emanuelson, 81 Zaccardo, 15 Essien, 10 Honda, 7 Robinho, 92 El Shaarawy). All.: Seedorf. Inter (3-5-2): Handanovic 5.5; Ranocchia 6.5, Samuel 5,5, Rolando 6.5; Jonathan 6 (33′ st Alvarez sv), Hernanes 5.5, Cambiasso 5 (25′ st Guarin 5,5), Kovacic 6, Nagatomo 6; Palacio 5.5, Icardi 5 (37′ st Milito sv). (30 Carrizo, 12 Castellazzi, 14 Campagnaro, 6 Andreolli, 4 Zanetti, 33 D'Ambrosio, 17 Kuzmanovic, 21 Taider, 20 Botta). All.: Mazzarri. Arbitro : Bergonzi di Genova 5,5. Reti : 20′ st De Jong. Ammoniti : Mexes, Cambiasso, Samuel, De Jong per gioco falloso, Ranocchia, Abbiati per gioco non regolamentare. Angoli : 5-5. Recupero : 0′ e 4′. Spettatori : 73.855 spettatori per un incasso di 2.804.983,64 euro. Argomenti inter serie a milan ac Leggi i commenti I commenti dei lettori 
MILANO – "Non abbiamo fatto una bella partita". Walter Mazzarri non cerca alibi. L'Inter esce sconfitta nel derby e la qualificazione alla prossima Europa League resta tutta da conquistare. Il tecnico nerazzurro non nasconde il suo disappunto per la prova dei suoi. "Non siamo stati noi  -  confessa  -  Ci tenevamo tanto, abbiamo forse speso tante energie nervose prima. I derby si vivono in un certo modo, il Milan l'ha vissuto meglio e ha vinto la partita. Nel primo tempo non siamo andati male ma siamo stati lenti, impacciati. E' un campionato un po' cosi', costellato di alti e bassi". [[ge:rep-locali:repubblica:85243054]] LENTI E DISATTENTI  - Nessun discorso particolare per i giocatori: "Eravamo tutti abbattuti ma domani mattina si fa allenamento e ho già in mente cosa dire  -  prosegue -. Dobbiamo archiviare questo derby, farne tesoro per le cose non fatte bene e pensare alla Lazio. Dipendiamo ancora da noi, speriamo che questa frustrazione ci serva per reagire forte, per caricarci per la prossima partita". Tornando alla gara, "non si è giocato come piace a me, non siamo stati pimpanti, dovevamo fare più male  -  aggiunge -. Non siamo stati veloci sugli esterni mentre loro sono stati più adrenalinici sulle seconde palle, erano più convinti. Poi hanno fatto qualche calcio piazzato e noi dovevamo stare più attenti ma pensiamo alle ultime due partite, da fare sicuramente in un altro modo". Argomenti inter serie a walter mazzarri Leggi i commenti I commenti dei lettori 
