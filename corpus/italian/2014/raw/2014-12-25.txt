Solo alcuni giorni fa la Capitaneria di porto ha sequestrato l'area della baia di Trentaremi, nel parco protetto della Gaiola, a causa della presenza di rifiuti speciali pericolosi sommersi. Preoccupante in particolare la presenza di amianto. "In realtà - spiega Maurizio Simeone del Centro studi interdisciplinari Gaiola Onlus - è un problema che noi segnaliamo dal 2009 ma che era già noto alle cronache cittadine addirittura dal 1959. Da anni chiediamo la bonifica, come testimonia il carteggio raccolto e inviato a Bertolaso in piena emergenza rifiuti per denunciare la presenza di rifiuti. Oggi la Capitaneria di Porto ha fatto un ottimo lavoro naturalmente, e siamo felici che qualcosa si stia muovendo". Il centro studi s'impegna da sempre per la tutela e valorizzazione dell'area protetta. "I residui di lavorazione dell'Eternit presenti a Trentaremi vanno ricollegati - sostiene Simeone - all'inquinamento dell'Ilva. Quindi la Baia deve essere bonificata con la costa di Bagnoli". Lo sbarco di personale civile sulla spiaggia di Trentaremi è assolutamente vietato per pericolo frane e quindi non è possibile accedervi nemmeno per l'ordinaria pulizia. "Nel 2009 - ricorda Simeone - l'azione intrapresa dalla Protezione civile nazionale in seguito alle nostre segnalazioni, si bloccò proprio per questo motivo, in quanto non potevano mandare gli operai specializzati nel recupero di amianto in un'area interdetta per rischio frane. Speriamo oggi si riesca a trovare il modo di intervenire al più presto". Argomenti trentaremi amianto 
TUTTO esaurito. Si è chiusa in anticipo la vendita dei biglietti per la  sfida fra Enel Basket Brindisi e Acea Roma, in programma domani alle 17  al PalaPentassuglia di Brindisi. Malgrado la diretta del match su Raisport 1, infatti, il match valido per il dodicesimo turno della Serie A di basket ha fatto gola a un elevato numero di appassionati, tanto da far registrare il sold out. La squadra di Bucchi arriva all'appuntamento da quarta forza del massimo campionato e con il sorriso sulle labbra, dopo il successo per 78-73 sull'Upea Capo d'Orlando, che in classifica ha gli stessi di punti di Roma - otto - e sei meno dei biancazzurri brindisini. E' partita intanto la vendita degli abbonamenti per le tre gare della 'Last Sixteen', la seconda fase di Eurochallenge, cui l'Enel si è qualificata vincendo cinque delle sei partite del gruppo A. I prezzi vanno dai 13 euro delle file superiori dei parterre F, G e H ai 70 euro delle prime due file dei parterre A, B e C. La vendita andrà avanti sul sito www. ticketone. it e nei punti vendita Ticket One fino al 6 gennaio. 
Un omaggio ai due marò in attesa di giudizio aprirà la diciannovesima edizione del "Capri, Hollywood 2014", la kermesse cinematografica che si apre il 26 dicembre e che, fino al 2 gennaio, vedrà sfilare sul red carpet dell'Isola Azzurra alcuni tra i nomi più gettonati del cinema nazionale ed internazionale. Un sottile filo rosso unirà Capri e l'India a cominciare proprio dalla cerimonia inaugurale della kermesse, dedicata ai due fucilieri della Marina italiana al centro dell'ormai celebre caso internazionale. Un balletto del gruppo indiano Bollymasala precederà il saluto istituzionale dei sindaci di Capri e Anacapri al regista indiano Shekhar Kapur, autore tra l'altro di "Elizabeth" e "Le quattro piume". E' il modo con il quale l'Istituto Capri nel mondo manifesta la propria vicinanza a Salvatore Girone e Massimiliano Latorre. "Il nostro augurio  -  sottolinea Pascal Vicedomini, patron del festival  -  è che le immagini di questo omaggio che impreziosirà la piazzetta arrivino al popolo indiano come segno di amicizia e rispetto degli italiani. L'augurio è che Girone e Latorre possano ritornare in libertà: del resto, hanno già pagato un duro prezzo per una fatalità, mentre  erano al servizio di una missione di pace in India". Shekhar Kapur presiederà poi, il prossimo 28 dicembre, il simposio "Cinema, fiction e società multietnica". Tra gli ospiti dell'evento, annunciati le israeliane Noa e Moran Atias, il polacco Pawel Pawlikowski, il cantautore Francesco De Gregori e ancora Mario Martone, Paolo Virzi, Roberto Faenza, Gabriele Salvatores, Luca Zingaretti e Luisa Ranieri. Attesa anche per alcuni tra i protagonisti della serie Gomorra, proclamata "Tv series of the year". Saranno a Capri Marco D'Amore, Maria Pia Calzone e Salvatore Esposito assieme al regista Stefano Sollima. Tra gli appuntamenti in cartellone, anche l'anteprima europea del film d'esordio alla regia di Russell Crowe. Argomenti capri hollywood 
ROMA - "Le parole per stare insieme. Dopo il viaggio, l'incontro" è il titolo scelto per la terza edizione dell'iniziativa organizzata dalla scuola elementare Carlo Pisacane, di via dell'Acquedotto Bullicante, nel cuore del quartiere di Torpignattara, a Roma. Pochi giorni fa, appena prima di natale, si è concluso un percorso di riflessione e dialogo portato avanti durante il mese di dicembre, per mezzo di attività che hanno coinvolto gli alunni, i maestri e i genitori. Cooperare per incontrarsi . Il corpo docente e le famiglie collaborano ogni giorno all'interno dell'associazione Pisacane 0-11. E, per quest'anno, hanno scelto insieme il tema dell'incontro. Al centro della riflessione collettiva, il "diritto di scoprire e amare le città invisibili che ogni persona si porta dentro". Nelle sette classi della scuola d'infanzia e nelle dieci della primaria, durante i laboratori didattici, sono emerse "le parole per stare insieme". A conclusione di questo lungo percorso, piccoli e grandi hanno preso parte alla festa. Mostre, concerti, letture, giochi, laboratori, fotografie, alberi di carta, con le parole che ciascuno ha scelto per incontrare l'altro, hanno animato la festa conclusiva. Un presidio culturale multietnico . A partecipare alle iniziative della Pisacane non sono solo gli alunni e le famiglie direttamente interessate. L'intero quartiere di Torpignattara ne è protagonista. In questa scuola internazionale, che accoglie i bambini provenienti da tutto il mondo, crescono la maggior parte dei figli dei migranti e, da soli tre anni, anche quelli degli italiani. Costruita nell'epoca fascista, la Pisacane, oggi, "è un esempio di come si sta insieme in una città cosmopolita", ha dichiarato la maestra Vania Borsetti. Quella che per molti anni è stata una scuola-ghetto, grazie alla collaborazione del corpo docente, delle famiglie, degli abitanti e di numerosi artisti e intellettuali, è diventata un modello di presidio culturale, che rivendica il diritto alla cultura contro ogni forma di discriminazione. L'attivismo cittadino. Il dialogo fra scuola e territorio, fra cultura e artisti, è alla base del modello educativo e associativo proposto dalla Pisacane. "I bambini scambiano 4-5 lingue. Noi, a differenza delle altre scuole, viaggiamo su 5 binari, anziché su uno" spiega la maestra Vania. Alla disattenzione delle istituzioni sopperisce l'attivismo cittadino. Quello svolto dalla Pisacane 0-11 è un lavoro serio e complesso che impegna quotidianamente. In occasione della festa, anche altre associazioni hanno aderito all'iniziativa: fra queste, per la prima volta, la Piccola Orchestra di Torpignattara composta da giovani di varie parti del mondo. Un nonno speciale. Tra gli attivisti della Carlo Pisacane c'è un pedagogo, ricercatore del Cnr e collaboratore di Gianni Rodari: Francesco Tonucci. La scuola della sua nipotina è diventata il luogo in cui formare insegnanti e genitori in merito alla diversità. "La diversità è uno dei principi cardine dell'educazione", dice Tonucci, mentre attende di vedere la sua bambina cantare sul palco. E aggiunge: "Fino a settant'anni fa, la scuola era focalizzata sul tema dell'uguaglianza. Oggi l'educazione è migliore se contiene la diversità". Per lui, questa è una scuola privilegiata, che deve rendersi sempre più appetibile agli occhi delle famiglie italiane e che, poiché dotata della diversità, deve tenere conto dell'origine e dell'età. Tonucci sostiene, dunque, una scuola "che accolga e unisca, in autonomia, al di là del limite anagrafico". Concetti peraltro ribaditi nel sito di un progetto internazionale dell' Istituto di Scienze e Tecnologie della Cognizione , del Cnr. Argomenti carlo pisacane multiculturalismo inclusione sociale bambini stranieri 
TUNISI - L'attivista tunisino Yassine Ayari è stato arrestato ieri sera tardi al suo arrivo dalla Francia all'aeroporto di Tunisi. Lo riportano la stampa locale e quella francese. Radio France Internationale cita come fonte l'avvocato di Ayari, Samir Ben Amor, il quale spiega che l'arresto giunge perché l'attivista il 18 novembre scorso era stato condannato in contumacia a tre anni di prigione dalla giustizia militare con l'accusa di avere screditato l'esercito con dei post su Facebook. Il blogger si è opposto adesso alla condanna e l'udienza è stata fissata per il 6 gennaio. Il legale precisa però che il blogger non era stato avvisato né del processo a suo carico né della condanna, e sostiene che si tratti di un attacco al giovane per le sue posizioni politiche. Samir Ben Amor punta il dito contro l'ancien regime di Ben Ali e sostiene che il suo cliente sia perseguito solo per le sue opinioni dal momento che ha annunciato l'appoggio al Cpr del presidente uscente Moncef Marzouki, il quale non è stato rieletto e nelle elezioni presidenziali di domenica è stato battuto dal leader di Nidaa Tounes, l'88enne Beji Caid Essebsi. La procura militare, riporta la stampa francese, ha precisato che a carico del giovane ci sono tre capi di accusa: diffamazione di funzionari e quadri del ministero della Difesa, pubblicazione di indiscrezioni che rischiano di provocare confusione nelle unità militari e accuse di presunti responsabili di infrazioni finanziarie e amministrative senza presentazioni di prove. Yassine Ayari, attivista già sotto il regime di Ben Ali, ha continuato a operare anche dopo la Rivoluzione dei gelsomini. Figlio del colonnello dell'esercito Tahar Ayari, ucciso a maggio del 2011 negli scontri con un gruppo di jihadisti a Rouhia nel nordovest della Tunisia, negli ultimi mesi si è mostrato molto critico nei confronti del partito Nidaa Tounes e del suo leader Essebsi, denunciando per esempio in un video il disprezzo per i martiri della rivoluzione espresso da alcuni sostenitori di Essebsi. Argomenti tunisia 
Una coppia di coniugi e la loro figlia è stata coinvolta in un incidente stradale lungo l'autostrada Palermo-Catania: morta sul colpo la moglie, il marito e la figlia sono stati ricoverati in gravissime condizioni; lo scontro è stato fra due auto, altri tre feriti. La vittima si chiama Carmela Torenta. Il marito, Salvatore Lo Presti di 57 anni, e la figlia di 31 anni sono ricoverati nell'ospedale Civico, a Palermo. La famiglia viaggiava a bordo di una Golf, che si è scontrata, nei pressi di Resuttano in direzione di Palermo, con una Audi A4 con a bordo tre persone, rimaste ferite e trasportate nell'ospedale Buccheri La Ferla. Le condizioni dell'uomo sono peggiorate durante la notte e nonostate le cure Lo Presti è deceduto in ospedale. Sull'incidente indaga la Polstrada; il tratto autostradale è stato chiuso per diverse ore. In Sicilia sono stati 254 i morti in incidenti stradali Argomenti incidente autostrada a 19 sicilia 
