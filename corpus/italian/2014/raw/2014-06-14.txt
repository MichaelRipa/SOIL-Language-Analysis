GENOVA - Sinisa Mihajlovic resta sulla panchina della Sampdoria. Fumata bianca al termine dell'incontro a Roma col nuovo proprietario dela società blucerchiata, Massimo Ferrero. "Sarò ancora l'allenatore della Sampdoria e lo farò con grande soddisfazione", ha annunciato il tecnico serbo attraverso l'account Twitter del club. Ferrero ha voluto conoscere Mihajlovic: dopo le presentazioni e i convenevoli, la cena in un ristorante della capitale. Infine due sorrisi e una stretta di mano che vale molto di più che mille parole. L'allenatore ha ascoltato, ha apprezzato gli intenti del nuovo numero uno blucerchiato e infine ha rilasciato la seguente dichiarazione: "Sarò ancora l'allenatore della Sampdoria e lo farò con grande soddisfazione. Ho incontrato il presidente Ferrero per la prima volta, mi ha fatto piacere conoscerlo e conoscere i suoi programmi. Non vedo l'ora di ricominciare a lavorare a Bogliasco". "Con il mister abbiamo subito trovato una grande intesa - ha aggiunto felice Massimo Ferrero al termine dell'appuntamento - Abbiamo condiviso il grandioso progetto per fare una grande Samp. Ora lasciateci lavorare che vi sorprenderemo". Argomenti serie a massimo ferrero sampdoria sinisa mihajlovic Leggi i commenti I commenti dei lettori 
RIO DE JANEIRO - Cancellare la figuraccia di quattro anni fa e superare il turno senza troppi affanni. Didier Deschamps fissa gli obiettivi della sua Francia alla vigilia dell'esordio mondiale contro l'Honduras. Primo appuntamento abbordabile per i transalpini che nel girone E fanno la parte della favorita indiscussa. "Abbiamo fatto in modo di preparare questa partita nel miglior modo possibile in queste quattro settimane anche se poi l'ultima parola spetta al campo  -  spiega l'ex juventino -. Ma tutti noi abbiamo voglia di cominciare. La prima partita è sempre importante, una vittoria ci metterebbe in una situazione ideale. Ma anche perdendo, comunque, niente è scontato, la sconfitta può servire da scossa e questo vale anche per la Spagna". NON SOTTOVALUTARE HONDURAS - Deschamps ha grande rispetto per l'Honduras. "E' una squadra aggressiva, ma non solo. Giocano di squadra, difendono molto bene, i loro due attaccanti sono molto forti fisicamente e lo sono anche i difensori. Mi sarebbe piaciuto avere il piede sinistro di Figueroa. E' una squadra aggressiva, ma anche di qualita'". E ricorda anche come, in occasione dell'amichevole con l'Inghilterra, la squadra di Suarez abbia retto "nonostante l'uomo in meno. Se sono al 31esimo posto del ranking Fifa, un motivo ci sara'. Al Mondiale tutte le partite sono difficili  -  continua il ct dei Bleus  -  non sono le qualificazioni, qui tutte le squadre hanno un certo valore a livello internazionale e le differenze non sono così nette, la motivazione che arriva dal rappresentare il proprio Paese accorcia le distanze. La prima partita, poi, è sempre complicata". DIMENTICARE DELUSIONE SUDAFRICA - "Ricordiamoci che anche quattro anni fa la Spagna perse all'esordio, non 5-1, ma perse (1-0 con la Svizzera, ndr), e anche il Brasile non ha avuto una gara facile con la Croazia. Lo stesso dobbiamo aspettarci noi e toccherà a noi trovare sul campo le risposte giuste per semplificare la partita". Sulla questione Ribery e la polemica a distanza fra il medico della nazionale francese e il Bayern Monaco, il ct preferisce non mettere becco, limitandosi a un "Franck non c'è e non parliamo degli assenti", ma il suo primo pensiero è allontanare i fantasmi del 2010 e della disastrosa spedizione dei 23 di Domenech. "Non pensiamo al Sudafrica, questo è un altro Mondiale e non verremo giudicati per quello che abbiamo fatto quattro anni fa  -  chiosa Deschamps -. C'è una bella atmosfera in squadra, la gente a casa ci sostiene e saremo valutati sulla base di quello che faremo da domani". Argomenti nazionale francia mondiali di calcio 2014 didier deschamps 
RIO DE JANEIRO - L'esordio mondiale si avvicina per l'Argentina, ma contro la Bosnia il commissario tecnico Alejandro Sabella non ha ancora ben chiaro in mente con qualche schema affrontare la nazionale europea. "La squadra non è ancora definita  -  ammette -. Valuteremo fino all'ultimo minuto chi sono i giocatori nelle condizioni migliori per affrontare i 90 minuti. Abbiamo ancora una notte per pensare". ATTENTI ALLA BOSNIA  - "La Bosnia è una squadra creativa, alla quale piace il gioco offensivo e aereo", ha ricordato Sabella durante la conferenza stampa al Maracanà prima di tornare sul discorso formazione -. "Al 50% la sto nascondendo. Per l'altra metà ancora non ho certezze al 100%", ha puntualizzato, ritenendo inoltre che probabilmente "neanche i giocatori sanno chi entrerà in campo". Altri cronisti hanno chiesto al ct se i suoi dubbi dipendevano dal livello della Bosnia: "No, da altri aspetti, ma non posso dirlo pubblicamente. Sono concetti che tengo per me". VERSO IL 5-3-2 - Intanto rischia di rimanere fuori il napoletano Higuain. Il tecnico ha provato un difensivo 5-3-2 e con ogni probabilità sarà questo lo schieramento scelto dal ct dell'Argentina per il debutto di domani al Maracanà contro la Bosnia. Dopo aver provato nei giorni scorsi il 4-3-3 alternando Lavezzi e Higuain, il tecnico sembra ora orientato per la difesa a 5 e un attacco che non comprende nè il Pocho, nè il Pipita. Davanti a Romero giocherebbero come centrali Campagnaro, Garay e Fernandez, con Zabaleta e Rojo esterni, la regia verrebbe affidata a Mascherano, affiancato da Maxi Rodriguez e Di Maria, e il peso dell'attacco ricadrebbe sulla coppia Messi-Aguero. Argomenti nazionale argentina mondiali di calcio 2014 alejandro sabella 
SAN FRANCISCO - La lotta al diabete 2 non può prescindere dalla dieta e dall'attività fisica. Al settantaquattresimo congresso internazionale dell'ADA, l'American Diabetes Association, in corso a San Francisco, il più grande convegno mondiale con 14.000 delegati da tutto il mondo e centinaia di sessioni scientifiche, l'attenzione è puntata non solo sui diabetici - circa 26 milioni di americani e 3 di italiani, 194 milioni di persone in tutto il mondo -  ma soprattutto sui prediabetici, tutte quelle persone con un livello glicemico superiore a 100 mg/dl e inferiore a 126 che è già diabete -  a rischio dunque di sviluppare la malattia. Soltanto negli Stati Uniti sono 79 milioni e secondo l'ADA bisognerebbe sottoporre a screening tutti gli over 45 anche in assenza di sintomi, mentre la US Preventive Services Task Force suggerisce di esaminare solo chi ha la pressione elevata per evitare screening a milioni di persone. In Italia non c'è una stima sul numero dei prediabetici. Per loro, e anche per chi ha già la malattia, sono appena usciti decine di libri di cucina, e persino la rivista ufficiale dell'ADA ha in copertina una invitante (piccola) porzione di pollo circondato da pomodori, asparagi, capperi e cipolle. Che di americano ha molto poco. Migliorare la qualità della propria dieta - infatti - può ridurre sensibilmente il rischio di sviluppare la malattia. Sylvia Ley, giovane ricercatrice della Harvard School of Public Health, ha condotto con il suo gruppo uno studio osservazionale raccogliendo i dati di tre diversi studi americani durati più di 20 anni. Accorgendosi come, soltanto modificando la propria dieta del 10 per cento, senza aumentare l'attività fisica o ridurre il proprio peso corporeo, si otteneva una diminuzione di oltre il 20 per cento di rischio di sviluppare la malattia in soli quattro anni. "Ovviamente aggiungendo sport e attività fisica - aggiunge - i benefici possono essere certamente maggiori". Già, ma come modificare la dieta? Il punto di riferimento degli studiosi è stato lo Healthy Eating Index 2010, utilizzato per monitorare la dieta degli statunitensi e l'efficacia dei programmi governativi e non (come quello sponsorizzato dalla first lady Michelle Obama) sulla salute pubblica. Così la Ley e il suo gruppo hanno analizzato i consumi di bevande zuccherate, frutta e verdura, cereali integrali e non, alcolici, sale e grassi, proteine animali e latticini, disegnando la dieta ideale: più frutta e verdura, cereali, meglio integrali, meno carne rossa, grassi saturi, sale e bevande zuccherate. Verrebbe da dire che il modello è la dieta mediterranea e non a caso i modelli alimentari statunitensi, dalla piramide governativa al Plate, ci si avvicinano moltissimo. Ma allora perché in Italia ci sono così tanti diabetici? "Perché non seguiamo più la dieta mediterranea, ecco perché - spiega Andrea Ghiselli, dirigente di ricerca del Cra-Nut, il centro di ricerca alimenti e nutrizione - . Basti pensare che oggi il 37 per cento dell'energia degli italiani proviene dai grassi e in particolare, nell'11 per cento, da grassi saturi, spia di un consumo eccessivo di prodotti animali e non vegetali, mentre diminuisce il consumo di carboidrati. Quindi meno pasta e pane e più carne e grassi. Altro che dieta mediterranea, che è un modello completo; non può essere considerata un insieme di alimenti scegliendone poi solo alcuni e per giunta in porzioni eccessive. Era un modello per i nostri nonni, che a stento raggiungevano il loro fabbisogno calorico giornaliero. Oggi noi esageriamo e certo non perché non sappiamo che cosa è meglio per la nostra salute. È una questione di consapevolezza e di scolarizzazione - aggiunge Ghiselli - . L'obesità dei bambini è inversamente correlata all'istruzione della mamma: i bambini obesi in percentuale maggiore hanno la mamma con la licenza media. Chi ha la mamma con la laurea ha meno chance di diventare obeso perché si alimenta meglio, mangiando più frutta e verdura". Un altro tema importante affrontato all'Ada è quello delle nuove linee guida ACC e AHA (American College of Cardiology e American Hearth Association) sul trattamento dei livelli alti di colesterolo per i malati di diabete 2. Nelle vecchie linee guida le persone con Ldl elevato (il cosiddetto colesterolo cattivo) venivano invitate a modificare la dieta e, nel caso non fosse sufficiente, era raccomandata la terapia con statine. Adesso, invece, le nuove linee guida dividono i pazienti in quattro gruppi e per tutti è raccomandato l'uso di statine: malati con patologie cardiovascolari, con livelli di colesterolo Ldl superiori a 190 mg/dl, diabetici tra 40 e 75 anni con livelli di colesterolo Ldl tra 70 e 189 mg/dl e diabetici o cardiopatici con Ldl 70-189 mg/dl con un rischio stimato di eventi cardiovascolari superiore al 7.5 per cento. Utilizzando queste linee guida praticamente tutti i diabetici dovrebbero essere trattati con statine, ma è la cosa giusta? È quello che si chiedono gli scienziati a San Francisco dove l'Ada raccomanda ai diabetici di tenere il livello di colesterolo Ldl sotto o anche a 100 mg/dl abbassando però l'asticella a 70 nel caso di patologia cardiovascolare aggiuntiva. Utilizzando, se necessario, statine ad alto dosaggio per raggiungere l'obiettivo. 
FORTALEZA - La caduta degli Dei continua in questo avvio del mondiale brasiliano. Dopo la Spagna iridata, cade anche la squadra detentrice della Copa America, l'Uruguay. La Celeste semina e raccoglie, secondo le sue caratteristiche, nel primo tempo. Ma frana, friabilissima, nella ripresa, quando può giocare come preferisce, esaltando l'organizzazione difensiva e il contropiede. Crolla in mezzo, per mancanza di costruttori di gioco che abbiano tocco, personalità e classe; frana dietro, nonostante Godin, beffata nella specialità della casa, il gioco aereo. Frana infine nella tenuta nervosa, poiché a tempo ampiamente scaduto, Maxi Pereira si fa cacciare come un pivello. Inaccettabile. Del resto, il volto di Oscar Washington Tabarez, il Maestro, alla fine, è un libro aperto. Il primo tempo è quello che ci si aspetta. Se potessimo suggerire qualcosa all'orecchio di Josè Luis Pinto, ct colombiano dei biancorossi, è quello che probabilmente sa già. L'Uruguay sui calci da fermo è letale. Ne sa qualcosa anche la Slovenia, che nell'ultimo test della Celeste ha ben figurato. Ma due morsi da cobra, su altrettanti palloni giocati da fermo, l'hanno matata. Il Costarica parte con tanta voglia di ben figurare, Campbell è giovane e ha i numeri per fare bella figura, ma cosa può fare in mezzo tra Godin, miglior difensore visto in Europa, e Lugano, che è scaltro e possente? L'Uruguay sonnecchia come sempre, salta il centrocampo, dove Gargano e Rios sembrano due autoscontro, con tutto quello che passa dalle loro parti. Ruiz è più bello da vedere, ma gira al largo e non si vede mai. I calci piazzati, dicevamo. E infatti, minuto 24, dopo tanta enbergia nei contrasti e molta circospezione, Lugano vince il corpo a corpo con Diaz, lo supera e nel momento dello stacco viene letteralmente placcato. Rigore. Cavani è una sentenza. Reazione Costarica affidata alle volate di Gamboa, sulla destra, ma Rodriguez è pedina tattica intelligente. E poi con Caceres fa un beel tandem. Un paio di mucchi selvaggi nei pressi di Muslera che rischia su un blocco di Borges consentito e Gonzalez che sul secondo palo  non arriva al tap in vincente. [[ge:rep-locali:repubblica:88971118]] Poco però, vista dai centroamericani, che pagano nei primi 45' lo scotto del noviziato in certi contesti. Ehi ragazzi, è una partita! Deve aver detto loro negli spogliatoi Jorge Luis Pinto. Avete battuto il Messico e gli Stati Uniti? E ora? Fate questa figura?  In effetti nel secondo tempo il match cambia. Ora ci sarà da chiedersi quanto ci sia di responsabilità negativa dell'Uruguay e quanto di buono per i campioni del Paese che non ha un esercito. Comunque: l'Uruguay pensa di avere vita facile, forse non vuole sprecare energie, pensa che a questo punto sia facile. Ma basta un attimo. Tre minuti di ordinaria follia. E la prospettiva cambia, un po' come il cielo sopra il Brasile. Minuto 54, Gamboa rincorre un pallone impossibile, ecco il Costarica che vuole Pinto, i sogni vanno rincorsi. Cross dal fondo, all'ultimo centimetro utile, Borges impegna Godin nel duello aereo, come una finta di schiacciata nel volley. Spunta Campbell, il ragazzino dell'Olympiacos: stop di petto e sinistro potente, diagonale imprendibile. Grida di gioia la parte costaricense del Castelao. Ma c'è ancora un sorso da bere per arrivare alla felicità. Tre minuti dopo: l'Uruguay si distrae sulla sua specialità, l'organizzazione sui calci piazzati. Ruiz cerca Duarte sul lato lungo, il terzino in più beffa Stuani in velocità, si tuffa, di testa beffa Muslera che esce goffamente. Un capolavoro balistico, un risultato inaspettato: sorpasso! Tabarez mastica amarissimo, Forlan è molliccio, Cavani è mal servito, Rodriguez è l'unico sull'esterno che funziona, Pereira è disinnescato da Bolanos. In mezzo? Pensate forse che i frangi flutti abbiano piedi per costruire? Tabarez interviene dove pensa che l'Uruguay stia soffrendo. Fuori Forlan, dentro Lodeiro, una mezza punta per un ispiratore. Gonzalez ha più piede di Gargano. Dentro. Non cambia nulla, se non in peggio. Perché stavolta il Costa Rica non sbaglia più nulla, sale di qualità in ogni settore, sostenuto a farlo da un giovane che dimostra di avere davanti un grande avvenire. Campbell. Non basta la superiorità in campo, Pinto vuole anche quella in panchina. Anche lui batte Tabarez. Dentro Urena punta centrale e Campbell a fare il trequartista. Nuova perla del ragazzino di proprietà Arsenal, Urena anticipa Muslera al suo primo pallone del match e il Costa Rica vola. Mentre per l'Uruguay, con l'Inghilterra, potrebbe essere già l'ultima spiaggia. URUGUAY-COSTA RICA 1-3 (1-0) URUGUAY: Muslera 5 - Caceres 6, Godin 6, Lugano 5, Pereira 4,5  -  Rios 5, Gargano 5 (60' Gonzalez 6), Rodriguez 6,5 (77' Hernandez 5), Forlan 5 (60' Lodeiro 5,5),  Cavani 6, Stuani 5. All. Tabarez. COSTA RICA: Navas 6,5  -  Gamboa 6,5, Duarte 7, Gonzalez 6,5, Umana 6, Diaz 6  -  Tejeda 6 (72' Cubero 6), Borges 6,5, Ruiz 6 (82' Urena 7), Bolanos 6 (88' Barrantes sv.) - Campbell 7,5. All. Pinto ARBITRO: Brych (Ger) 7. RETI : 24' Cavani (rigore); 54' Campbell; 57' Duarte; 85' Urena. NOTE : cielo parzialmente nuvoloso, temperatura 30 gradi e 58% di umidità. Ammoniti: Caceres, Lugano, Gargano. Espulso: M. Pereira. Recupero: 2' e 5'. 
