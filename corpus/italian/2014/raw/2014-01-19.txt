MILANO - Un intevento della polizia ha scongiurato prima della partita del Meazza tra Milan e Verona un violento scontro tra gli ultras rossoneri e quelli scaligeri. Circa 150 tifosi della curva sud, appostati fuori dal Meazza, hanno atteso l'arrivo degli 850 ultras del Verona per assaltarli, ma le forze dell'ordine sono riuscite ad evitare il rischiosissimo contatto. L'episodio fa seguito alle vicende degli ultimi mesi, e in particolare agli scontri di Milan-Ajax del dicembre scorso Argomenti calcio e violenza milan ac hellas verona Leggi i commenti I commenti dei lettori 
None Leggi i commenti I commenti dei lettori 
None Leggi i commenti I commenti dei lettori 

MILANO – Esordio positivo per Clarence Seedorf sulla panchina del Milan. Contro il Verona la squadra dell'olandese ci ha messo oltre un'ora per sbloccare la gara, ma alla fine ci è riuscita con un calcio di rigore. "E' una vittoria dedicata a tutti i milanisti  -  spiega il neo-allenatore rossonero -. E' un importante inizio per il gruppo, per il lavoro che ci aspetta ancora, che è tanto, ma con le vittorie tutto pesa molto di meno. E' un gruppo che merita più di quello che ha ottenuto  -  spiega raccontando un episodio avvenuto negli spogliatoi a fine gara -. Ci siamo chiusi in cerchio, tutti abbracciati, lo faremo sempre a fine partita, vittoria, pareggio o sconfitta che sia. Ci guardiamo in faccia, perché ogni risultato è frutto del lavoro di tutti". LAVORARE ANCORA TANTO - "Nel primo tempo dopo aver perso palla abbiamo subito portato pressione in avanti, con una difesa molto alta, e con giocatori di qualità davanti che creano sempre qualcosa  -  continua Seedorf -. Non c'è stato molto tempo di lavorare, quindi gli interpreti sono stati fondamentali, e sono stati bravi a tenere per 45′ il Verona nel proprio campo". Certo, l'olandese sa bene che c'è molto da fare ancora: "Voi meglio di me avete avuto modo di seguire la squadra, sono molto concentrato sulla prossima settimana, perché in questa abbiamo l'Udinese e poi il Cagliari, la successiva, invece sarà una settimana piena per lavorare, per costruire il gioco che ho in mente. Adesso abbiamo cercato la gioia di giocare al calcio, di divertirci". IMPARARE IN FRETTA - Precisando che dell'Atletico in Champions League "non è il momento di parlarne, ne abbiamo tante prima di partite e abbiamo tempo per pensarci", Seedorf sottolinea che "in 10 anni la società ha capito tante cose di me, abbiamo convissuto tantissimi momenti in campo e fuori, si sono fatti un'idea di chi sono e cosa ho fatto, delle mie competenze, e hanno fatto un ragionamento come spesso fatto anche in passato, con Sacchi e Capello. Hanno tirato fuori il coraggio che sappiamo il presidente e Galliani hanno. Mi sono preparato bene per un anno, ho ricevuto una bellissima lettera di Van Gaal e si è complimentato per il percorso che ho fatto. Dobbiamo tutti iniziare un giorno, cerchiamo di imparare in fretta". GODIAMOCI QUESTA VITTORIA - Del come è arrivato al Milan, però, Seedorf preferisce non parlare: "Avremo tempo di parlare di tutte queste cose, il focus deve rimanere per questa vittoria, che è meritata anche se su rigore all'ultimo, le mie cose personali sono molto meno importanti. Il feeling con Balotelli? C'era anche prima, l'avevo conosciuto, non sono sorpreso per niente di questo feeling. E' un ragazzo dolce, un grandissimo talento che farà molto molto bene al Milan e all'Italia, spero di poterlo aiutare a crescere, ci vuole tempo, ma lui ha dimostrato tantissima disponibilità e volontà di cambiamento". "NON HO ANCORA SENTITO ALLEGRI" - "Se ho sentito Allegri? No. Ho iniziato subito con Mauro (Tassotti, ndr), ci conosciamo da 12 anni e abbiamo un ottimo rapporto, lavorando strettamente in questi giorni e pensando al futuro. I paragoni sono inutili. Il lavoro di Allegri va rispettato, poi i risultati non sono sempre quelli che uno merita". BALOTELLI DEDICA I TRE PUNTI A SEEDORF - L'eroe della serata è Mario Balotelli che sembra aver dimenticato in fretta Massimiliano Allegri. "E' una vittoria che tutti noi dedichiamo a Seedorf  -  dice a caldo a fine gara -, la prima partita è sempre la più difficile, a maggior ragione in questa situazione in cui ci siamo infilati da soli. Seedorf l'ha preparata e organizzata molto bene, ci ha messo in campo con quattro attaccanti chiedendoci di fare la prima pressione subito e devo dire che ha funzionato, perché riuscivamo spesso a conquistare palla nella loro metà campo. Mi trovo bene con quattro giocatori offensivi  -  conclude Balotelli -, ricevo più palloni. Chi ben comincia è a metà dell'opera, possiamo ben sperare". Leggi i commenti I commenti dei lettori 
MILANO – La sconfitta arrivata solo nel finale per un'ingenuità di Gonzalez non cancella la buona prestazione del suo Verona in casa del Milan. Mandorlini, però, non nasconde un po' di amarezza. "Resta l'amaro in bocca, la partita era indirizzata su un certo binario, poi abbiamo commesso un grave errore. Perdere così dà fastidio  -  spiega il tecnico degli scaligeri -. Gonzalez ha fatto una leggerezza, un errore grave. Il rigore era netto, bravo l'arbitro (Bergonzi, ndr) e la terna a sanzionarlo, abbiamo perso per questo episodio a noi sfavorevole". MANDORLINI NON CERCA SCUSE - L'assenza di Toni si è sentita, ma relativamente: "Al di là del primo quarto d'ora, abbiamo pagato poco, trovando poi le distanze. Nel secondo tempo siamo usciti 4-5 volte, sbagliando il passaggio finale. Episodio del rigore a parte, abbiamo disputato una buonissima gara. Cacia? Per noi la scorsa stagione è stato determinante, quest'anno ha davanti Toni. Credo possa fare meglio, ma non è facile giocare con poca continuita'". L'altro grande assente era Jorginho, passato al Napoli: "Cirigliano, però ha fatto una buona gara e farà sempre meglio. Sarebbe stato meglio avere Jorginho altri sei mesi: abbiamo fatto fatica a parlarci, eravamo entrambi commossi. Gli ho scritto che ha preso un'altra strada, e che, arrivato in una grande squadra, ha tutte le qualità per restarci". Argomenti hellas verona serie a andrea mandorlini Leggi i commenti I commenti dei lettori 
MILANO – Buona la "prima" per Clarence Seedorf che torna a San Siro da vincitore. Ai rossoneri è, però, servito un calcio di rigore nel finale per sbloccare una gara destinata a finire senza reti. Il Milan batte 1-0 il Verona con un gol di Balotelli al 37′ della ripresa e accorcia sulla zona Europa (7 punti) difesa proprio dagli scaligeri, quinti a pari punti con i cugini dell'Inter. MILAN, C'E' ANCORA TANTO LAVORO DA FARE - E' una vittoria che fa bene al morale, ma che non cancella tutte le ombre di una stagione nerissima sotto il profilo dei risultati. Per citare Mandorlini alla vigilia, "Seedorf non ha la bacchetta magica", ma l'entusiasmo portato dall'olandese si è visto subito in campo. Serviva, dunque, una nuova aria a Milanello e la decisione di abbandonare il modulo ad albero di Natale voluto da Allegri per un più propositivo 4-2-3-1 di stampo Leonardiano sembra aver dato maggiore equilibrio ai rossoneri, almeno fin quando i trequartisti hanno svolto sia la fase offensiva che (soprattutto) la fase difensiva. Coraggiosa la scelta di dare completa fiducia a Zapata e Bonera dopo la disastrosa prestazione di Reggio Emilia, scelta che alla fine ha pagato. Oggi si sono messi in mostra Emanuelson e Balotelli su tutti (bene anche Petagna entrato a un quarto d'ora dalla fine), più in ombra, invece, Kakà e Honda col brasiliano stranamente impreciso nei passaggi: suo, però, il merito di mandare Balotelli dal dischetto. BUON VERONA, MA PESA L'ASSENZA DI TONI - Un rigore che ha condannato il Verona di Mandorlini fino a quel momento praticamente perfetto nel respingere con forza e attenzione gli attacchi rossoneri e nel pungere in contropiede soprattutto sulla fascia destra con Romulo e Iturbe migliori in campo tra gli scaligeri. Il Verona paga un'ingenuità clamorosa di Gonzalez che in un secondo ha vanificato tutto quello che di buono era stato fatto fino a quel momento dai suoi compagni di squadra. Una scivolata in un punto dell'area (angolino basso vicino alla bandierina) dal quale Kakà non avrebbe potuto far nulla se non portarsi la palla sul fondo. Per il resto si è vista una buona squadra che ha, però, risentito tantissimo delle assenze del febbricitante Toni e del partente Jorghinho ormai in forza al Napoli. Cacia dal canto suo non è mai stato in grado di mettere in apprensione i due centrali milanisti che solo sette giorni fa avevano visto i fantasmi a Reggio Emilia con l'indiavolato Berardi. IL MATCH - Il 4-2-fantasia ha subito un effetto positivo per il pubblico di San Siro che, come la squadra, sembra di colpo aver ritrovato l'entusiasmo dei giorni migliori. Gli undici rossoneri in campo del resto ci mettono del loro imponendo il proprio gioco e costringendo il Verona a difendere per tutto il primo tempo con dieci uomini negli ultimi 30 metri. Con gli spazi ridotti gli uomini di Seedorf sono costretti a tanto possesso palla e gli unici pericoli arrivano dai piedi di Balotelli con Rafael pronto in due occasioni a negare la gioia all'attaccante azzurro. L'unico tiro in porta scaligero arriva al 39′ con una conclusione da oltre 35 metri di Hallfredsson. Nella ripresa il pressing del Milan cala vistosamente e il Verona si fa più propositivo. E', però, la formazione di casa ad andare vicino al vantaggio quando Robinho scarica un destro dai 20 metri che Agostini devia sul palo. Il brasiliano ci riprova un minuto più tardi, ma Rafael è attento e blocca. Al 34′ entra Petagna e il giovane talento rossonero ha un buon impatto sulla gara. Da una sua palla recuperata al limite, infatti, nasce l'azione che porta Gonzalez ad atterrare ingenuamente Kakà in area: per Bergonzi è rigore e Balotelli dagli undici metri questa volta non sbaglia dopo i due errori con Napoli e Genoa. Nel finale inutile il forcing del Verona con la difesa milanista per una sera impenetrabile. MILAN-VERONA 1-0 (0-0) MILAN (4-2-3-1): Abbiati 6; De Sciglio 6, Zapata 6.5, Bonera 6 (7′ st Silvestre 5.5), Emanuelson 6.5; Montolivo 6, De Jong 6; Honda 5.5 (18′ st Birsa 5.5), Kakà 5.5, Robinho 6 (33′ st Petagna sv); Balotelli 6.5 In panchina: Coppola, Gabriel, Mexes, Rami, Poli, Nocerino, Cristante, Zaccardo. Allenatore: Seedorf VERONA (4-3-3): Rafael 6.5; Gonzalez 5 (40′ st Jankovic sv), Moras 6, Maietta 6.5, Agostini 6; Romulo 6.5, Cirigliano 6 (45′ st Donadel sv), Hallfredsson 6.5; Iturbe 6.5, Cacia 5 (16′ st Martinho 5.5), Gomez 5. In panchina: Nicolas, Borra, Albertazzi, Donati, Rubin, Donsah, Marques, Cacciatore. Allenatore: Mandorlini ARBITRO : Bergonzi di Genova RETE : 37′ st Balotelli (rig) NOTE : Serata piovosa, terreno in buone condizioni. Spettatori: 45.000 circa. Ammoniti: Silvestre, Montolivo, Maietta. Angoli: 6-8. Recupero: 0′; 3′. Argomenti serie a milan ac hellas verona Leggi i commenti I commenti dei lettori 
MILANO – Parole d'elogio per Antonio Conte e soprattutto Massimiliano Allegri, a cui lancia la volata al ruolo di selezionatore della Nazionale, ma anche qualche appunto critico alla nuova proprietà dell'Inter. Non si tira certo indietro Fabio Capello, uno che il calcio italiano e internazionale lo conosce come pochi, rispondendo alle domande rivoltegli dal pubblico di Fox Sports su twitter. CAPELLO LANCIA ALLEGRI: "LO VEDREI BENISSIMO COME CT"  - Insomma il tecnico livornese che da qualche giorno non è più l'allenatore del Milan ha uno sponsor d'eccezione che gli lancia la 'volata azzurra'. "Allegri lo vedrei benissimo come ct della Nazionale. Tassotti potrebbe seguirlo, ma credo che stia bene al Milan. Conosce tutto e può essere un grande aiuto per l'allenatore che arriva  -  il giudizio del ct della Russia -. Secondo me ha avuto una sola colpa, quella di non andare via la scorsa estate. E' un buon allenatore, ha vinto uno scudetto, però quando ci sono proposte come quelle che ha avuto dalla Roma... Non ha capito che aveva terminato il suo percorso con la squadra. Un allenatore deve capire quando ha terminato il suo percorso". "CONTE BRAVISSIMO, PUO' AVERE VOGLIA DI NUOVE ESPERIENZE ALL'ESTERO"  - Il discorso si sposta poi su Antonio Conte, timoniere della Juve lanciata verso il terzo scudetto consecutivo. "Io ho fatto 5 anni e poi sono andato via  -  ricorda Capello -. Ho letto proprio l'altro giorno che Ancelotti ha fatto 8 anni con il Milan. Io credo che dopo un po' di anni sia difficile anche per un allenatore cambiare sistema di gioco, cambiare metodologia di allenamento. Studi, prepari, cerchi di fare sempre cose nuove per non annoiare e non essere ripetitivo. Antonio Conte è un bravissimo allenatore, competente, uno dei migliori al mondo in questo momento per i risultati che sta avendo. Anche lui può avere delle ambizioni, o delle voglie di andare in giro a confrontarsi con delle realta'. Perché quando vai all'estero devi entrare nella mentalità di quella nazione, nella mentalità di quel club. Quindi è un'esperienza che ti fa maturare molto e ti arricchisce". "ROMA-JUVE DI COPPA ITALIA SARA' PIU' EQUILIBRATA CHE IN CAMPIONATO"  - A proposito di Vecchia Signora, martedì c'è la sfida di Coppa Italia contro la Roma all'Olimpico. "Roma-Juve di Coppa Italia sarà una partita molto interessante, più equilibrata del solito  -  l'opinione del tecnico friulano -. Credo che dopo la prima esperienza, Garcia possa aver capito quale può essere il punto debole di questa Juventus, che non ne ha molti, qualcuno ce l'ha anche lei, però quando succede che c'è qualche errore, c'è anche Buffon e ci pensa lui". Capello, ex giocatore e allenatore di entrambe le squadre, ritiene invece chiusa la questione campionato. "Otto punti sono tanti, la Juve è abituata a stare davanti, a vincere, è una squadra competitiva. La favorita ad essere l'inseguitrice principe è la Roma perché ha solo la Coppa Italia, mentre il Napoli e la Juve avranno le coppe e hanno la mentalità vincente". "THOHIR NON MI CONVINCE, DEVE RAFFORZARE L'INTER"  - Le sollecitazioni degli appassionati portano quindi 'Don Fabiò ad occuparsi della nuova proprietà dell'Inter, subentrata a Moratti. "Quando si parla di squadre importanti, si pensa che quando arriva un nuovo presidente possa fare qualcosa per rafforzare questa squadra. Thohir non lo sta facendo, questa è la verità  -  afferma il ct della Russia -. Uno che entra in squadre come l'Inter non può fare certi discorsi, meglio prima vendere, poi comprare. Sono tifosi che hanno ricordi di vittorie, di ricordi felici, non si può pensare ad un anno di transizione. Non mi convince, non sta facendo nulla. L'Inter è un patrimonio del calcio italiano, io lavoro all'estero e non possiamo perdere i giocatori più importanti". "MONDIALI? BRASILE E ARGENTINA FAVORITE, ITALIA OUTSIDER"  - Il 2014 però è l'anno dei Mondiali, che si avvicinano a grandi passi. "Ho visto giocare il Brasile in Confederations Cup e mi ha molto impressionato  -  spiega Capello -. Non è una squadra che giochi molto bene, di grande qualità ha solo Neymar, Oscar non è male, ma non ha la qualità di Neymar, però una squadra molto forte fisicamente, molto compatta, molto difficile da battere e credo che sia la favorita. Dopo di che, metterei l'Argentina, dipende da Messi, perché è lui che fa sempre la differenza. Starei attento alla Spagna, con il nuovo centravanti che si è ritrovato fra le mani. Lì sono stati bravi, bisogna fare i complimenti a Del Bosque e alla Federazione, e poi alla Germania che arriva sempre. Poi ci sono le sorprese, tra le outsiders direi la Colombia tra le sudamericane e Italia e Olanda per quanto riguarda le europee". Quanto all'Italia di Prandelli, "secondo me è una buona squadra, con un buon allenatore, con una mentalità di gruppo e questo è molto importante per il Mondiale, però saremo sempre legati agli attaccanti che devono fare qualche cosa di piu'. E quando parlo di attaccanti sapete a chi mi riferisco", ha concluso Capello alludendo, con ogni probabilita', a Mario Balotelli. "IO AL MILAN COME DT? NO, VICINO RINNOVO 4 ANNI CON RUSSIA"  - Dopo i Mondiali ci sono delle voci che danno Capello prossimo direttore tecnico del Milan dalla prossima stagione. "No no, io ho buonissimi rapporti con tutto lo staff del Milan, con tutti i dirigenti, con il presidente, ma non c'è speranza, perché rimarrò ancora in Russia per qualche anno  -  smentisce decisamente l'uomo di Pieris  -  probabilmente per altri 4 anni. Non ho ancora firmato il contratto, ma poco ci manca. Auguro comunque al Milan di trovare la strada giusta in breve tempo. Ho solo un dispiacere, perché c'era un amico, una persona che reputo bravissima e competente, che è Ariedo Braida, che in tutto questo c'ha rimesso solo lui. Mi dispiace". Argomenti calcio serie a fabio capello Leggi i commenti I commenti dei lettori 
