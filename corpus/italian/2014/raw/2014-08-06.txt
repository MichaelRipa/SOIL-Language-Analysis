A più di 24 ore di distanza non si placano le polemiche sul flop del secondo click day del Piano giovani Sicilia. E’ la stessa Nelli Scilabra, assessore alla Formazione, ad attaccare duramente la gestione del programma. “Non posso nascondere lo sdegno più profondo rispetto alla gestione amministrativa e tecnica dell’iniziativa – scrive in una nota – non permetterò a nessuno di sabotare il Piano giovani”. E a finire nell’occhio del ciclone è soprattutto l’Ett, la società genovese che ha avuto mandato dal dipartimento guidato dalla dirigente al Lavoro Anna Rosa Corsello di gestire il portale dedicato al programma, che due giorni fa non ha retto ai 90 mila utenti connessi ed è andato in tilt. Il tutto dipenderebbe semplicemente da un server non adeguato alla mole di accessi registrati nello stesso momento. Dall’assessorato si aspetta di capire quali siano state le cause, ma si fa sempre meno probabile l’ipotesi di annullare gli 800 incroci che, nonostante il blocco della piattaforma web, sono stati registrati martedì mattina. E sembra sfumare anche l’idea, che si era affacciata ieri, di aprire la prossima settimana una nuova finestra per rimettere in palio circa 200 tirocini. “Finché non saranno risolti i problemi nel portale non saranno aperte nuove finestre”, dice Anna Rosa Corsello. "Il flop del click day è emblematico del fallimento delle politiche occupazionali della Regione – dichiara la Cna-Sicilia, che va all’attacco dell’azienda che gestisce la piattaforma web - da troppo tempo sono privilegiate società ed enti di intermediazione regionali e nazionali, rispetto al sistema delle imprese operanti realmente in Sicilia, anche per queste scelte si è prodotto il flop di ieri. Ancora una volta il lavoro resta un miraggio ed una illusione per i giovani siciliani che vengono tenuti accuratamente, dalla Regione siciliana, distinti e distanti, se non lontani, dal lavoro produttivo e dalle imprese". Argomenti piano giovani sicilia 
Saranno introdotte in queste ore nuove e ulteriori misure di assistenza ai passeggeri dell'aeroporto di Palermo per fronteggiare l'emergenza del mancato arrivo dei bagagli da Roma a seguito dell'agitazione del personale Alitalia dello scalo di Fiumicino. La decisione è stata presa nel corso di un vertice tra Gesap, la società di gestione dell'aeroporto Falcone Borsellino, l'Enac e Alitalia. La Compagnia di bandiera sta lavorando per rendere possibile la spedizione dei bagagli giacenti a Roma con metodi alternativi di trasporto, in modo da velocizzare l'arrivo delle valige a Palermo. Sulla procedura di consegna dei bagagli, la GH Palermo, la società incaricata di gestire lo smistamento e la consegna bagagli così come la gestione delle pratiche bagagli smarriti o in ritardo (Lost & Found), per evitare il formarsi di lunghe file di passeggeri in attesa di definire la pratica di ricerca bagaglio smarrito, sta predisponendo una modulistica facilitata che riduce di molto l'iter, e dunque il tempo di attesa. Così come sarà resa più snella anche la modulistica per l'accesso nell'area di ritiro del bagaglio. Alitalia, da parte sua, per i bagagli rinvenuti o successivamente arrivati e da consegnare, darà disposizione di aumentare il numero di consegne dirette a domicilio, evitando all'utenza di dover ritornare in aeroporto. Per i passeggeri in attesa, Gesap e Alitalia hanno dato disposizione sin dal primo giorno in cui si sono verificati i disagi, di distribuire gratuitamente bottiglie d'acqua minerale. Fino a questa mattina, all'aeroporto di Palermo risultavano aperte circa 1.400 pratiche di bagagli (uno o più bagagli per pratica) in attesa di restituzione ai passeggeri arrivati a Palermo negli ultimi giorni. "Abbiamo messo in campo tutte le risorse a nostra disposizione per dare assistenza ai passeggeri - dice Fabio Giambrone, presidente della Gesap spa -. Con queste nuove misure adottate anche da Enac e Alitalia creeremo un percorso facilitato per limitare i disagi e le attese di ore a causa del mancato arrivo dei bagagli. Quello che raccomandiamo ai passeggeri, una volta terminate le procedure, è di lasciare le aree aeroportuali e restare in attesa della consegna dei bagagli al proprio domicilio. Questo faciliterà anche il lavoro del nostro personale, impegnato ad elaborare migliaia di pratiche e a dare adeguata assistenza ai passeggeri". Gesap inoltre fornirà continue informazioni attraverso bollettini che farà circolare internamente e con l'account twitter ufficiale: @AeroportoPa. Argomenti bagagli aerei alitalia 


Rapina con giallo nel centro di Torino. Una colombiana di 27 anni è stata ferita a una spalla da un colpo di pistola partito accidentalmente durante una rapina in corso Stati Uniti. La donna, trasportata all'ospedale Mauriziano, è stata giudicata in condizioni non gravi dai medici. Secondo una prima ricostruzione, la sudamericana stava parlando col suo datore di lavoro dentro un'auto che è stata avvicinata da due malviventi a piedi col volto coperto da un casco. Prima che partisse il colpo, l'uomo aveva consegnato ai malviventi un orologio Rolex del valore di 10mila euro. Di qui l'ipotesi che il colpo sia partito involontariamente. Indagano i carabinieri. 
di FEDERICA MOLE’ POZZALLO – L’ultimo sbarco così consistente Pozzallo lo aveva conosciuto tre anni fa, quando a sbarcare furono 946 migranti. Oggi Pozzallo ci è andata vicina, sfiorando i mille: 956 le persone arrivate questa mattina, di cui 204 minori e tra loro anche sei neonati.  Sulla nave della guardia costiera ‘Dattilo’ che ha soccorso quattro barconi di legno a cinquanta miglia a nord della Libia anche 145 donne, di cui venti gravide, trasportate immediatamente in ospedale. In tutto i ricoverati sono stati 45, ma nel corso della giornata sono stati dimessi quasi tutti. Restano sotto osservazione cinque persone: due uomini per diabete scompensato, due donne incinte e un neonato . La macchina organizzativa del comune di Pozzallo, della Prefettura, della Protezione Civile si è messa in moto fin da subito, ma gestire numeri così grossi e sbarchi così frequenti sta diventando difficile: «Per capire quello che sta vivendo Pozzallo, basta guardare il centro di prima accoglienza - ha detto Luigi Ammatuna, sindaco della città – da un lato ci sono i migranti che lasciano il centro, dall’altro lato i nuovi arrivati che si sistemano». E così è stato anche oggi. Questa mattina duecento migranti sono partiti da Comiso verso altri centri della Sicilia e del nord Italia, per ospitare quanta più gente possibile tra il cpa e l’ex masseria Don Pietro di Comiso, dove sono state sistemate le famiglie con bambini. Ma non è stato sufficiente, tanto che si è resa necessaria l’apertura della palestra del Centro Sportivo della città. Una emergenza senza fine: solo nel mese di luglio, a Pozzallo, sono arrivate ben 3224 persone e nella prima settimana di agosto si sono già verificati quattro sbarchi in sei giorni. 
NAPOLI - Assaggio di Champions a Ginevra per il Napoli di Rafa Benitez che in un'amichevole di lusso ha battuto il Barcellona per 1-0. Decisiva la rete realizzata da Blerim Dzemaili al 35' della ripresa con la complicità di Claudio Bravo, portiere cileno da poco approdato in maglia azulgrana. Per gli azzurri è una vittoria bene augurante e, soprattutto, è un ottimo allenamento dal sapore internazionale, in vista dei preliminari di Champions League che i napoletani giocheranno fra due settimane: Lille, Standard Liegi, Besiktas, Copenaghen e Atletico Bilbao le possibili avversarie. NAPOLI, NON C'E' HIGUAIN - Benitez deve fare a meno di Higuain, nonostante che il Pipita, che si allena soltanto da tre giorni, abbia raggiunto la squadra in Svizzera nel pomeriggio, dopo essersi allenato a Castel Volturno assieme ad Henrique, un altro dei reduci dal Mondiale, appena messosi a disposizione del tecnico madrileno. Higuain è in panchina ma, ovviamente, non è nelle condizioni giuste per scendere in campo. Nel Napoli giocano inizialmente Britos, spostato sul lato sinistro della difesa a quattro, e Gargano, posizionato dinnanzi all'area di rigore. Si tratta di due calciatori che, presumibilmente, sono destinati a cambiare aria e forse è proprio questo il motivo per il quale Benitez cerca di metterli in vetrina. BARCELLONA SENZA BIG - Senza Messi, Neymar, Suarez, Xavi, Mascherano, Dani Alves, Mathieu e Song la partita vera dura 60 minuti. Al 15' della ripresa, infatti, Luis Enrique richiama in panchina sette calciatori e li sostituisce con altrettanti ragazzi della Primavera. Nel Napoli, Benitez centellina, invece, i cambi ed evita di snaturare troppo repentinamente la squadra. Fin quando in campo ci sono gli adulti, gli azzurri lasciano il predominio del gioco al Barcellona. Attendono gli avversari nella propria metà campo e ripartono in contropiede. Le occasioni da gol arrivano su entrambi i fronti. Nel Napoli, Rafael diventa protagonista in un paio di circostanze, fermando gli spagnoli lanciati a rete. Sull'altro fronte sfiorano il gol Hamsik, con una conclusione di testa ed Insigne, che non riesce a deviare un traversone rasoterra in arrivo dalla fascia destra. DZEMAILI GOL, ORA IL PRELIMINARE - Nella ripresa il gioco si fa più frammentario e confusionario ed i moltissimi cambi non contribuiscono a rendere la partita più spettacolare. I ragazzini del Barça ci mettono tutta l'intensità e la generosità di cui sono capaci, ma i 'vecchì e più esperti napoletani non corrono mai pericoli veri. Nel finale Dzemaili trova un tiro da fuori area che non sembra imparabile. Il portiere Bravo ci mette i guantoni, ma il pallone gli piega le mani e finisce in fondo alla rete. Matura così per gli azzurri una vittoria che sicuramente serve per il morale, in attesa che il mercato risponda adeguatamente alle aspettative di Benitez e che, soprattutto, l'urna dell'Uefa non faccia brutti scherzi, regalando al Napoli un'avversaria abbordabile per i preliminari di Champions. BENITEZ: "VINCERE QUESTE PARTITE E' SEMPRE BELLO" - "Vincere con il Barcellona è sempre un bel risultato", commenta Rafa Benitez. "I ragazzi meritano tutti i complimenti - sottolinea -. Al di la' dei singoli è la squadra che mi è piaciuta. Abbiamo fatto molto bene sia in fase offensiva che difensiva, e questa è una bella risposta dopo questa prima fase di lavoro. Ho avuto segnali importanti in ogni senso, questo significa che stiamo lavorando bene e che dobbiamo proseguire cosi'. Dobbiamo gestire al meglio questo gruppo e poi se possibile migliorarlo. La squadra ha tenuto bene il campo di fronte ad un Barcellona che gioca un calcio collaudato da ormai dieci anni. Il che significa che abbiamo avuto un rendimento di alto livello". Argomenti napoli barcellona fc calcio Leggi i commenti I commenti dei lettori 
Mentre l'Agenzia regionale per il trasporto pubblico sta muovendo finalmente i primi passi, aumentano le preoccupazioni dei sindacati e dei lavoratori per il futuro dell'Amt. Rinviata a settembre l'approvazione del bilancio della società, FiltCgil, FitCisl, Uilsporti, FaisaCisal e Ugl hanno chiesto un incontro al sindaco Marco Doria. Vogliono capire i motivi di questo rinvio, ma soprattutto vogliono garanzie sulla disponibilità del comune a mantenere gli impegni finanziari nei confronti di Amt. Il bilancio comunale appena approvato non prevede infatti una posta specifica di 4,3 milioni da destinare all'azienda, oltre al contratto di servizio, ma ha inserito questi fondi, previsti dall'accordo sindacale del novembre scorso, in una posta più generica e complessiva, un fondo di riserva, di sette milioni di euro. L'incontro era già stato fissato per questa settimana, poi è slittato per motivi tecnici, se ne parlerà a questo punto dopo Ferragosto, ma nelle rimesse i timori continuano a crescere. "Non vorremmo che questo fosse un modo per far vedere che l'accordo è stato rispettato _ spiega Andrea Gamba, della segreteria FiltCgil _ riservandosi comunque la possibilità di spostarli da un'altra parte appena necessario". "I lavoratori la loro parte l'hanno fatta - rincara Andrea Nolaschi, della FaisaCisal - nel 2014 ci hanno messo 2,3 milioni di euro dalle loro tasche, non si può pensare che questa situazione si protragga all'infinito". I timori principali riguardano infatti l'anno prossimo, il 2015, quando non ci sarà ancora un gestore unico del trasporto pubblico regionale, visto che i ritardi sulla legge regionale hanno fatto slittare i tempi e la gara non potrà essere bandita prima della fine dell'anno, ma bisognerà comunque che le aziende tengano in equilibrio i conti per sopravvivere fino al momento di unirsi in un unico soggetto. E qualcuno ci dovrà mettere i soldi, ma il Pd in consiglio comunale ha già messo le mani avanti facendo capire che bisognerà percorrere altre strade. Rischia così di spuntare un'altra volta lo spettro della privatizzazione, che già l'anno scorso aveva portato ad un violentissimo conflitto sociale culminato in cinque giorni di sciopero selvaggio, a settembre la vertenza sindacale a quel punto potrebbe riaccendersi. Argomenti genova-roma 
None Leggi i commenti I commenti dei lettori 
